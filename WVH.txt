willehelm von heinzenburg
herre, wenn sol ich si sehen
diu mir den lîp betwungen hât?
in' getars vor gote niht verjehen
als kumberlîche und ez mir stât.
ich habte es gerne guoten rât,
wie ich zer schoenen solte komen,
diu mir die sinne hât benomen;
ir munt ist rôt:
in' geruowe ir an ir arme,
sô bin ich tôt.
jô fröiwe ich mich der lieben zît
diu uns dâ nâhet alle tage;
die vogel singent wider strît,
si hânt verlâzen gar ir klage.
ich wil iu guotiu mære sage,
ich hôrt die nahtegal wol singen.
mîn herze muoz nâch fröiden ringen:
si ist sô guot.
minne, du maht mich baz betwingen
dann ieman tuot.
des dienstes dûhte mich vil kleine
den ich der schoenen hân getân,
und wolte siz mit triuwen meine,
sô wære ich ein vil sælic man.
si mac mich wol ze tôde slân
und doch dâ bî vil schône ûf halden.
mîn herze muoz in fröiden alden:
si ist sô guot.
minne, du maht mich baz betwingen
dann ieman tuot.
si sol mir des getrûwen wol,
solt ich den kumber lange lîden
und die swære die ich dol,
sô müeste ich alle fröide mîden.
nu suoche ich lange trôst
und vinde niuwan leit und herzesêre:
sprich, edeliu frouwe hêre,
wenn wird ich erlôst?
swer sich underwindet
muons und diens nâch minne
dâ er gnâde vindet,
daz heize ich guote sinne.
der sinne mir gebrast,
dô ich mich an si wande:
si was diu schoenste von dem lande,
ouch wânde ich daz si güete erkande:
leider diu ist ir ein gast.
owê, waz wirdet mîn
und wie sol ich gebâren?
sol ich ân fröide sîn
in mînen besten jâren,
sô wirde ich jæmerlîchen alt.
mîn stæte tuot mir disen pîn:
der wolte ich âne sîn:
ez ist der meiste kumber mîn
daz ich des engilte
des nieman engalt.
stæte was hie vor ein tugent,
diu hôhste der ieman gepflac
beide in alter und in jugent:
nu schadet sî mir mangen tac.
schedelîch gen einem wîbe.
wie sol ich dar umbe werben?
muoz ich von mîner stæte verderben,
hân ich den schaden, der ist doch lobebære.
bedenke, frouwe, dise swære
sô daz ich bî fröiden blîbe.
si sagent daz niht herter sî
undr allen dingen danne ein adamant.
sô sprich aber ich dâ bî:
wære in mîner frouwen muot bekant,
der herte jæhens im für in.
swaz ich ie getete,
mîn dienest und mîn bete,
sô was si herte nâch ir site.
nu râtet obe ichs langer bite:
mîniu jâr sint nû dâ hin.
ein kuslich munt, zwei rôsevarwe wange
hât mîn ouge ersehen;
des diene ich ir mit mînem niuwen sange;
dar zuo sô muoz ich jehen
daz ich bin ir eigen.
wil diu liebe herzeliebe an mir erzeigen,
sost mir wol geschehen.
vil schoene wîp, nu tuoz durch dîne êre,
lâ mich niht langer gern;
und künde ich vil, sô spræche ich doch niht mêre
wan< dû solt mich gewern
des ich gen dir sinne.>
ich bin sô frô, wirt mir dîn hôchgeloptiu minne,
diu kan fröide bern.
vil guotez wîp, lâ mich niht sô verderben,
wand ich dir heiles gan.
mîn herze muoz nâch dînen minnen sterben,
daz bringe ich niemer dan,
ez'nwelle dâ belîben.
ich dien dir in dem herzen mîn vor allen wîben
swaz ich dienen kann.