i. dit ist veronica
dat di wilde man gedichtet hat. der heilige geist gab im den rat, da alle duget anne geschit. allein inkan er der buche nicht, inne meistiret di godis craft, di giveth di wischeit unde math. so wer einir duogede wilt biginnen, he sal is an den heiligen geist gesinnen, so machet he dat ende gut, also werliche so he moisese sterkete sinen muot, inde wisende alliz, waz her sprach, da er in in dem wore sach. he leste oc kidionis bete, di luzel gudes durch in dete; idoch so gab er ime di math, dat er wider philisteun vath. her lerte den esel, dat er sprach, vnd og dat er den engel sach. maniger dugende hat er me, do er uppe dauidin virze, vnde virgab im sine missetath; unde wiste salome den rat, daz he screif di wisheit allin sinen lif idoch he hatte me dan dusint wif - vnd austri machede wis unde riche ime mochte nit sin geliche - vnde susannen irloste vnde danielem getrosten niit abacucges spise. di musse her uns ouch giwisen, di in disme enlende sint. noch irloste he dru kint, di in den ovin sint gesatz. her horthe ouch, daz in ezechias bat, durch den he di sunnen dede sten undi wider an den osten of gen, do her ime vunfzien jar hatte gigeven, damitte lengite ime sin leven, he gab allen propheten di wisheit unde sibillen alliz, dat da giscriven stet. doch inhatte he di minner nit, sint alliz dit vunder ist geschit mit siner manicvaldicheit. di himel unde erde ummeveit, des meres vlus bikennit he wale, ouch weiz he der sterren zale. wi wol ich im getruwen, dat he mit mir sulle buowen. des wil ich an in gesinnen, swan ich einir rede biginnen, dat si gode ze love wolle kuomen und aller cristenheide vruome. wi wol ich arme des bidarf, wand ich nach idilkeide i warf. wolde mich got so vile leren, dat ich einen menschen mochte bikeren, so kond ich harte wol di buoch. so weme do gnuoget, di hat ginuoch, unde swer sich mit rechter mazse treget, dem inwirt nicht widersagith, wan got alliz mit der mazse vollebrate, dat uns die propheten voresathen. du alle di prophetie vorequam, du man von aniginne virnam, und die wissagen waren dot, ir sele tatten grosse not. ir e inmochten nit gevruomen, e der godes sun wolde kuomen. do was der heilige geist heimlich gisant, den ouch daniel hatte bikant, da er nabuchodonosor irschein. dat was die driechete stein, den er in sime slafhe gesach, unde dat groze bilde zebrach, dem dat howet an den himel ginc. der stein al ertriche bivinc. dat was di wisheit undi gedanc, di von himile in ertriche spranc unde von der megide wart giborn, zerlosene, di da waren virlorn. den hellen dage he virhorte, al unreith he zustorthe. di wil he in der werlde ginc, vil maniger gnade von im inphinc. di masilsutige machede he gesunt unde heilite, di da waren wunt, den doden teth he upstein, den blinden teth er sinde gen. ein wif hiez veronica, di wolgiti im durch live na. swan su sin antlizze an gesach, si vrowete sich allen den dach, want si zu im grozse minne druch. lucase brachte sie ein duch; si vleide beide unde bat, dat ir drane wurde gesat dat antlizze des heileres,< want du der meister einir biz unde du in dicke hes gesin, ich hoffen, dat mir gnade sul geschin.
du du mir scriven wolt,
ich wil dir immer wesen holt
unde lones dir mit minnen.>
< nu wil is biginnen>,
sprach di gude lucas,
< ich scriwen dir, alse he hude was.
ich wene, ich i malens bigunde,
e dene anderes geramen konde.>
du screib he dat bilde also gut,
dat im irvrowide allin sinen muot.
du wande he, daz is were
gelich dem heilere,
di alli di werlt het giscaffen,
beide leien undi phaffen,
juden undi sarraceni.
si ni mugen nit gelich sin,
iz ist alles undirscheden
alse di bome von der eiden;
ungilich sten undi griz
undi der dich undi des meres vliz.
sunne undi mane inwart ni glich.
mirabilis deus, dat quid: got wnderlich.
die sterren gent unde hawent zale,
der sun weiz vil wale,
wan sin vatir gab im di wisheit,
du er von himile er in ertriche screit.
her salomon quid, he sprunge blive
so we hin af wolde scriwen,
her indorthe nimmer girun.
dar umme inmochtes lucas nit gedun
idoch versuchten si sich,
of iz im were glich.
do gingen si in einir curcer stunden.
da si den heilant vunden,
da he sinen iungeren vore sprach.
unde alse en under den ougen sach,
du was sin antlizze verwant,
alse han nie hetthe irkant.
des wnderten si sich beide.
der vrowen wart du so leide,
alse izu solde virswinden.
si weisses iren sunden
unde clagite gode ir missetat.
< des sal werden gut rath>,
sprach der scrivende man.
einis andiren bildes er bigan.
di vrowe wenite unde screi,
wan iz arger was dan e.
unde als hed du dirde stunt gedede,
du virhorde got der vrowen bete,
unde alse her si ansach,
nu horet, wi unser heilant sprach:
< lucas, du geis mir na
und dat guthe wif veronica.
dine liste inmugen dir nit gevruomen,
iz insule von miner helfe kuomen,
wan min antlize inwart ni bikant
wen alda, danne ich bin gesant
wan der overste wiset.
ouch ist hez den engelen ungireit,
albiz di mennische chennit den dot
irlidet durch al der werlde not
undes tritten dages uf irsteit
undi virczethage in ertriche geit.
so werdent di glovigen irlost,
di himile sint mit ime getrost.
so wirt des mennischin kint gesazt
zur zeswin in sins vatir stat.
dise rede is war undi sal gischin.
sint inmugen si mich nimmer mensche under in gesin.>
unde als der godes sun heilant
der vrowen herze hadde bikant
undi war zu si guden willen druch,
her sprach:< gant heim undi nim din duch
undi ein luzil ymbìz machi mir,
noch hude kumen ich zu dir.>
groze vrowede si inphinc,
ilinde da si heim ginc,
si rethi ir stule undi bethigiwant,
du quam der godis sun zu hant.
her hiz wazer undi bigundi sich twan,
unde alse he dit hatthe gidan,
he drugide sich an das duch,
daz su mit grozin vroden dare truch.
idoch inwas hez niet lanc,
undir ougen her ez dvanc.
di duehele daz antlizze inphinc,
gischaffen alse der gotis sun ginc.
unde alse der heilant si ane sach,
zume guten uibe dat her sprach:
< dit mach mir wol vesin glich!
hinnaf saltu werdin rich,
iz sal allin dinen vrunden vruomen,
ouch sal dir zechin ave kuomen,
alse man mich hie nimme inmach gisin,
dan aller erst sal iz gischin.>
alse jesus danne bigunde gan,
so streche an dem jordan.
vil luthe ime na ginc,
alda he von sente johanne di thovfe inphinc,
di in mit vorthen ane sach,
alda got von ime sprach
under mennischen allen:
< dit is min vil live sun, da ich mir wal ane givalle.>
da wart di driveldicheit binant.
ein duve brachti den crisimen al zu hant,
daz was der heiligi geist.
di irwlthe di namin allir meist,
dat is alli di vrowede guunnen,
di der toufe hatten bigunnen.
in der wstinungen
loviten si got unde sungen
undi iliden uil balde
mit sente johanne wider zu den walde.
unde alse her von dem jordan
zu quertine bigunde gan,
da barch he sih aleine
uf einim hoen steine.
alda he virczich tage saz,
noch indranc noch inaz.
da ginc list wider liste,
want der tuovel nine wiste,
weder he got ob menschi were,
dat mudin also sere.
he saz i vast an sime gebethe.
do virsuchte in alse he vir êwin dethe,
der he den sconin apil bot.
he sprach:< nim disen sten undi mache brot,
ob du godis sun bist.>
du wande er in mit valiser list
undi mit vrasheide bikoren,
da mit der mennische wart virloren.
des antuourde im di wisheit,
he sprach:< du weiz wol was giscriven steit:
man insal nit aleine levin des brodis,
mer des godes wortis des uns not is.>
hi mit was der tuvil giblant
unde hatten wirs dan e bikant.
nu horet eine groze otmudicheit,
daz godis sun den tuvel reit.
zu jerusalem he in worde,
so he in mit ubile nine gerurthe.
unde alse in uffe den tempil hadde gisatz,
so virsuchte he in, also wor eva gibat
heren adamen, daz he daz obez az;
durch ir live her sich virgaz
unde bigunde sinin sepphere bikoren;
des wurden si beide virloren
unde us den paradyse virscalden.
der tuvel sprach:< du indarf dich nit halden
undi val hi nider mit diner list,
ob du godis sun bist.
ich weiz wol, daz giscriven steit:
hi kument di engile so gireit,
di dich so sampti vuorent,
dat dine vuoze nit inruorent
dicheiner handi ungimach.>
nu hore wi der godis sun sprach:
< iz is giscrivin: du bis virloren,
man insal sinin scepper nit bikorn.
man sal in immer lovin unde eren.>
noch du vurthe er unsir herren
uffe den hosten berc, den he irgen vant.
di girheit zougite im zu hant,
damite he adamen stach,
do he vil lugenliche sprach:
< uoltu wesen alsi got,
so saltu zubrachin sin gibot,
so mugit ir im gilichen.>
da mit wandin sich di armin girichen
unde virluren di ewiliche wunne,
si und al ir kunne.
alsus gruz her des mennischin kint,
he sprac:< sich dise lant, di scone sint,
dit geven ich dir, woltu an mich iehen,
und alliz, dat du math over sehen,
so inmac dir nit gilichen.
bede mich an, ich mache dich riche.>
di nie sunden bigan,
dem tuvele he antwrten bigan:
< uaz solde mir dine richeit?
du weist wol, wat da giscriven steit,
dat allir erste, dat is din val,
dat man nimannen anne betin insal
uene got unsin herren,
allir dinge sceppere.
uar hin,> sprach er,< sathanas,
aldar du giwirket has,
uider in din arbeit.>
du quamen di engile do bireit,
von himile eine grozi scare,
si dinden irme herren undi namen sin ware.
vant der duvil so danne was giwant,
dat he sin nit hatti irkant,
vi gerne her drumbe dethe,
wi hen zum dode brechte.
an judase virsuchti he iz zu hant,
da he di losheit anne uant,
unde giriet, daz he sines meistires virlouchte
unde in umbe drizich peninge virkoufte.
damit vurden di iuden givalt
unde vurden sint ouch also virsalt.
he riet ouch, daz man godis sun vinc,
alda die passio ane ginc.
mit uvile si in rurthen,
want si in mit gelpe uourchten.
di giloubigin volgiten ime unvro
al zu monte syon.
umme eine sul si in bunden,
mit geislen si in vunthen.
ui sere si in slugen,
eine durne cronen si im zu drugen,
undi als su im up dat hobit wart gisazt,
daz bizechint daz:
vi ein lamp einnen mennischin irloste.
do her abraham up einime roste
sin kint hatti gibunden unde wol iz slan,
der engel sprach:< nu laz stan!
got irkennit dine mildicheit.
sich hi, wo ein widir steit
geworen under disen dornen
mit sinen krumin hornen.>
des vrowede sich her abraam.
sin kint, dat he izu solde slan,
deme half he nider und begreif den wider
und ofperde den, got lovede he sider.
daz lamp dat warf her in den rost,
damit wartt sin kint irlost.
der bendel wart ouch da virbrant.
den godis sun namin si bi der hant,
lucwrthe si uf in daten,
vor pilatum si in brachten
unde bigunden alle ovir in clagen,
do iz allir erst bigunde tagen.
do he vor ime wart virzalt,
do wart der tuvil allir erst givalt,
he beruo sich, daz hes ie gervch,
want godis sun dat cruce druch
swigindi, alse dat lamp deit,
dat nit inruofìt, so man iz sleit.
sin cruce stiz her in den stein,
daz he wart von vorthin alze kein.
dar an negilten si den heilant,
der uns zu troste wart gisant.
an deme cruce he den sigen nam,
den gilovigen he zu troste quam.
dat hadthe ouch der prophete vorgisait.
einen spongen bant man an einen schaft,
da inne was eczech unde gallen,
garzt was iz bitalle.
do der godis sun daz aue gidranc,
daz bizechinde er adamis gidanc,
do ime daz wib den appel gab.
in sinen hals ginc im dat saf,
den boum streichide he mit der hant,
want he di rinden suoze vant.
so si den vicboum hadthe zubrochen,
dat wart an dem godis sune givrochen,
do man im di nagile durch die hende sluoch.
damite irvalthe he den vluoch,
di in dem paradysi giscah,
do der mennischi godis gibot zubrach.
de erste, di da wart irlost,
di givit uns einen guden trost.
dismas was he ginant.
do got sinen ruwen hadthi bikant
unde he im clagithi sine not,
he sprach:< herre, ich bin von rechtin suldin dot,
du ingildes dinir gude
durch dine othmude.
nu musis du min armin
in dines vatir riche irbarmin.>
undi alsi he sine bighit hadthi gitan,
do bigundin si in mit kolvin slan,
di bein brachin si im zu hant.
do wart der sechir vor gisant,
zu der helle brachte he den trost.
he sprach:< ir werdet izzu irlost.
ich liez in an dem cruce stan,
de mir gnade heth gitan.>
noch so were der viende schal,
albiz he sente johanni sine muter bival;
uil sere wenithe si ir kint.
daz sper brachte ein iude blint,
da mit her unsir herren stach.
he wart giloubich undi sach;
dat blut he an di ougen strech.
du virschit godis sun unde wart bleich.
sin gotheit zu der helle quam,
di sine he da us nam,
want he den ersten lon inphinc.
do he in daz paradys ginc,
du stunt der engil in siner giwere,
he sprach:< mich dunket, dat du mich suches mit here.>
undi alse he im dat cruce gibot,
do giengin si in sunder not,
vont he dat recht urkundi gisach.
sint ruweden si undi hadten gimach.
her joseph unde her nychodemus,
si giengen zu heren pylatis hus,
- mit vorthen si dat dathen -
- dat si den urlob bathin
< vnme jesus corpus, dat da steit,
want iz izo an den ovint geit.
he steit uns lestirliche da,
want, her, unsi huchizide is na.>
unde alse he in den urlof gaf,
zv hant so machtin si dat grab.
wi sampfti si in avi hubin,
wi scire si in bigruvin.
einin grossin stein si up in latthin,
den si vil kume dare brachtin.
do giengen di iuden in einin rat,
si sprachin:< noch wiszit ir wale, dat jesus hat
dicke gisprochin undi sich virmaz,
undir sinen iungiren da he saz,
he solde sterben undi irstan
undi virczic dage in der werlde gan,
so wolder dan zu himile waren.
iz ist gut, daz wir uns biwaren,
dat uns e nie zuge
- sine iungeren kuonnin gidenken me.
- ovch han ich vil dar umbe gidath,
si mugin in stelen in der nath
unde sagint, dat he irstanden si.
unsi hude havin wir da bi.>
du wnnen si in ir ahten
ridder, di si dar lathen,
beide dump unde wise,
si waren giwapint alle in isen.
da huthen si di zva nath.
du quam ein engil mit grozser math
in vreislichimi gidene
unde liflich an zu sinne,
daz hovit branth ime als ein glut.
di gine, di daz graf hadtin bihuoth,
si lagen in grozsen sorgen
undi hedtin sich gerne giborgen.
du der engel den grossen stein zubrach
- he warp in avi mit einir hant -
di erde irbiuede durch not;
si lagen alse si weren dot.
duo irstunt der godis sun bi der nath,
alse he do bivore hadti gidath.
daz sahen, di dit sagen,
des mothen si sich sint gibagen,
do giengen si predigen in der stat.
unde wi sich der engel hadthe gisat,
do quamen zwa marien
undi bigunden sere scrien.
di eine hiz magdale,
er volgiti vir salome,
eine indorthe dar nirgin kumin bi,
idoch so scrivit man ir dri.
si brachten salvin undi krut.
du sprach der engil ovirlud
uider gine, di in gegrutin,
vat si da suchten,
si sprachin:< jesum von nazaran,
virhoffin, dat he sul irstein,
di wart gicrucigit unde bigravin.
wat heth den grozin sten ub gihavin?>
du sprach der engil:< iz ist gischin,
nu geit her nahir, dat ir mugit sin,
hi vindet ir urkunde gnuoch:
dit is di grab undi ovch dat duch,
di vor sin ougen vuas gidath,
du he undir disen steinen was gilath.>
vrolichi schiden si von ein.
sente marien magdalenin he irschein,
der godis sun, dat he wider si sprach,
dat si in ouch vleisliche gesach,
alse da bivor hadthi gidan.
he hiz si us der stat gen
da hin zu monte syon,
< mine iungiren saltu machin vro
undi sagi in, dat ich irstandin si,
unde troste ouch petrum da bi,
da her ligit mit sorgen
in galilea giborgen.>
der iungiren ouch da nie inwas
lucas undi cleophas.
si schuden sich widher morgen
undi strichen uz mit sorgen.
si hadden angest undi wan,
ob der godis sun soldi irstan.
mit handin si sich bivingen,
zu emaus si gingen.
ein iglich den anderen bat,
albiz si quemen an di stat,
dat he im von gode sehte,
unde hidelcheit niet indethin.
der godis sun, he ginc in na,
he sprach:< herren, was ist u so ga?
muste ich uwir giverthi sin?>
do ginc he als ein philgrin.
he vrogiti si umme mere
mit hoflichem gibere,
dat si des vrovde inphingen,
also ruwich so si gingen.
si sprachin:< ir schit wale, dat wir ruwich
iach kuomit ir ouch von jerusalem,
di selwe mere hort ir sagen:
di zu jerusalem warth gislagen
an dat cruce sunder scolt
- di iuden inwarin im nicht holt -
nu ligit he dri tage bigrabin,
alse hude solde he sich han irhavin.
iz inwart nie nit so gudis,
wan ob he irstanden is,
so is alle di prophetie vollekuomen,
di wir von alder han virnuomen.>
der godis sun predichede in ouch gnuch
uzse moysesis buch,
allis, dat zu der christinheidi traf.
wi guden trost he in gab.
si inmochtin sin nieth virdrisen,
van si in nieth inlisen
undi badin in mit in zu herberge gan
undi alsolich imbiz mit inphan.
als in got virluwe,
dat teiltin si im mit truwin,
beide brot undi win.
du volgiti in der pilgrin.
mit minnen si in latten,
zussen si zuene si in sathen,
dat brot lathen si im uf den schos:
do wart iz driwerbe also groz,
alse hes gisennede und zubrach.
ir neweder niet me in sit gisach.
unde alse he was giwon,
lucas greif im mit der hand na.
< we nu,> sprach he,< cleophas,
war quam der man, di hi was?
owi dat wir sin nith inkanthen!
is was godis sun, der ist irstanden,
he ginc mit uns allin disen dach.
di suzen wort he uns vor sprach,
di sul wir mirken beide,
want mir nie gischach so leide,
doch ist mir liue da bi,
ich offin ob scriven, dat he irstandin si.>
danne vuor he zu den sinen,
sinen iungiren wolde he irschinen,
da si inne bislossen sazen.
he inbath sich niman in lassen.
mit einim vride quam he undir si.
he sprach:< trost u, ich uas u bi,
alleme insiht ir min niet.
ich ezse gerne, had ir id.>
do saztin si in ubir einen disch,
du az he honich unde wisch.
daz namin si vaste in irn sin.
her thomas inwas da nit bi in.
vnde so schire so thomas widir quam
unde he do mere virnam,
dat si godis sun hadte gisin,
he sprach:< iz inmach nimmer gischin,
ich sach in so stechen undi slan.
ich inkumes nimmer an den wan
unde inwil uch nimmer mide gin,
e ich di selve wnden sin,
da in hin di blinde iude stach.>
dar nach ovir vnmanigin dach
bigunde der godis sun undir si gan,
alse he hadde gitan,
vnde alse he< pax uobis> gisprach,
thomas in da ansach,
di sin da bivor lonede.
sine wnden he ime zonethe
vnde liez sich tasden mit der hant.
di wnden bludich he bivant,
alse he do vor hadti gisin.
he inphinc gnadi upe sinen knien,
he sprach:< min glouve is nu merre,
du biz min godis herre!
din gnedichet had mich wol bidath,
dat du mich glovuich has brath.>
dat god sinen iungeren had bihuth,
daz ist uns sunderen guth,
he sprach:< thomas, du salt selich sin,
michil seliger di holden min,
di glovuint undi mich nine gisahen.
hinnaf sulin si sich bagin
unde sterchen di rechti warheit,
won mins vadir riche ist in bireith.>
des gisinnit ouch der wilde man,
want he der rede also bigan.
iz givith der cristinheide math
unde het di iuden nidir gilath.
iz ist reth, dat man vor ine bede,
so was he ie vvilis gidede,
dat iz got virgeszen wille
undi sin harscare gistille.
got inmuozis nit virdrisen,
siner vfferde wir ginissen.
dar zu he sine vil live muder nam,
do he mit sinin iungiren quam
zv einin bergi, di oley truch.
der gilovigen was da gnuoch
inde si wolden warthin vndi sin,
wanne dat wndir soldi gischin.
dat pater noster he in screb,
dat was der trost, di in do bleib.
he sprach:< her an sult ir uch gihalden.
ir sult ouch nit irbalden:
zehin dage solt ir uch bireiden,
so senden ich uch einin leiden,
der sal dicke mit wanen
unde sal uch allis des irmanen,
dat ich ie wider uch gisprach.>
dat was der iungiste dach,
dat got zu himile wolde waren.
in der luft bigundi sich di engile scharen.
du der gotdis sun ub zu himile screit,
bit im vurde he di otmudicheit,
da he di stolzeit mit virwan.
dit gisahen galileisse man.
< viri galilei,
quid ammiramini?
wes wndert uch,> sprach di stimme,
< dat duse godis gimme
zu uwir gisithe zu himile wert,
di alli gilovigin gineret?
alsus so sal he wider kuomin,
al den seligin zu vruomen.>
di engile in inphingin,
sine iungiren danne gingin
mit michilen sorgen.
da si avi sazsen giborgen,
vnsi live vrowi ginc undir si;
si trosti si undi saz in bi
vndi sagiden tugindin gnuch,
wir ir was, du si unsin herren druch,
vnde von ir leven, du si in inphinc,
unde von dem wege, du si zu ir nichtin ginc:
dat was kume ein halvi mile.
hi mit kurcede si in di wile,
albiz iz quam an den zihinden dach,
als in got selve ouch vor sprach.
ein michil vur quam undir si,
der heiligeist was ouch da bi,
di in das herze inprande,
daz iwilich irkande,
dat di vorthi an im irstarf.
sente petir uf di porten warf.
irris giloven si bigunden,
des si e des nine kunden.
si invortthen swert ioch den dot.
alsus irloste got von der not
sine liue knecte.
do predicten si dat rechten.
der same, di du warth giseth,
di wirt zumi iungisten dage gimeit.
di ungilovigen sal man wirdeilen,
di glovuigin zu heilin.
mit den gilovigen muze wir wesen,
dat wir zun ewen ginesen.
in goddis namin< amen>
sprechit alli samen.