iii. von der girheit
der heilich engil birichti minen sin, want ich ein brodich mennischi bin, vndi word, dat ich dithen, dats ich gesamne birichte, want iz ist bezzir dan ein leg, iz machit harde herze weich, dat sich wider hat gode gisazt. nu hort, wat sente paulus bat,... dat got sin herze muste biweichen. dar umbe sagin ich v von deme leiche, dat is niman mit spothe verste, hene mirche, war duse rede ge. alse ist des spothers stedicheit alse de rife, di da zugeit, di indar der sunnen nit gibeiden. nv wil ich uch warnen undi bireiden, wi ir mugit ginesen undi sterben undi ginesinde godis hulde irwerbin. van der girheit wil ich uch kunden, si gilichit des meris unden, di der mennischi bigeit, alse der wint dat meren det. he deit dat mere disen undi alli wazzer dar in vlizen. iz inmach uan der erden nimmer giwllit werden biz an den iungisten dach. undi als iz nit wrder inmach, diz vvor sal iz versuenden, undi alsi di sunne und der mani sin lon inpheit vndes gyres manis dot insteit, den hi niman irwllin inmach, danne insit he nim mer dach. alli gnadi wirt im duore, da di vurme levint in dem vuore. da sturbe he gerne vndi is doc dot; ummir sal he liden not. da burnit dat fur ane lith. wi is dem armen dan gischit, di hi sinim vleische so virhengit, albiz iz hin in dat vinsternisse brengit. eys, wat sal deine manne me, dan dat he sich mit erin bige unde minne gidult und othmud undi lasze den armin ir gut? so is he wol giwerit undi het sich wol ginerit, he indarf nit in den winkel vlin, da der gyr inmach nit gisin. der heilige geist muzse uns leren, dat wir unse gimude keren von dem vreislichin dode, dat wir doch dun so node von der unselger gyrheit, want si di sele bidalle irsleit, want sich niman vor ir inhudit. si ginith alse der hunt, di da vvodit. si is wirgifnusse und ein vreise; iz ist reit, dat allir dir werlint von ir heisit, want mit ir ist al di werlt gitrost. he wenit, dat te suli werdin gilost, want he durch minnir sculde uirloz sinis scheperis hulde. di girde vuodit di stolzheit, sine vriet dikeine barmherzikeit. deme gyre inwirt ovch nimmer gnuge, ob man irn di verlt zv truge mit summiren gimezzen; dar umbe hat got der gyrheide uirgezsen. wat halp jugurthe sin grozser scaz unde manig swaz, den he zusamme brachte undi nit der sele gidathe? he hadden liuer dan den dot: des hadden di romere uren spot, want si inwrden ime nimmer holt. sint wart ime dat rode golt also glundit in den buch gigozzin: dat hadde he der girheide ginozzin. der gir inmach der armen durch got niet irbarmin. den da hungirt undi vrvsit, sine varwe he virlusit. deme armin inis nimmer so we, der gyrge indenke, uui ime des gudis werde vndi wi he des biginne, dat he sinis nachebures erve guinne mit vuokire vndi mit luchurkunde. dat ervet sunde, dat dir nimmer buzse widersteit, want di iz bi cide uuiderdeit. wirt auir im di duore undirgangen, so ist he mit einime striche giwangen, so denkit der gyrge in sinim mude:< du salt dich wole losin mit dinime gude; du salt gevin zu cassen und zu clusen vndi zu andiren godis husen; du salt mit dinir vvishede gidichtin unde ein munster dun wirken,
do man vor dich bede biz an di nune.>
da mide wenith he machen sune;
vndi alsi alliz gischit,
so inhilpit iz widir di girde niet.
so denket he:< du salt iz andirswa insparin
dv salt zu sente jacobe warin
mit dinir schirpen undi mit dime staue
unde vort zume heligin grave.
wirdis dv wnden ubme se,
du kummis nimmer in helle me.>
vndi ob ime des got virhengit,
dat he sin oppir dare bringit,
dat he dicke mit unrechte gwan
an manichem armen, di iz ime vouile gan,
dat ophir is godi also mere,
alse ylichin menschin were,
dat man ime sinin sun sluge
und ime vortruge,
da he zu einir wirtschefte were gisezzen,
unde spreche:< dit salthu ezzen>.
vildir horen vonme dorne,
di so sere stichit vorne?
so weme he kummit in sinen vvoz,
im inwirt des wewen nimmer buoz,
he sal iz lange smerzin havin,
he ni werdi ime mit einir sulen uzgigrabin.
di nimmer inwirt upgitan:
he sal iz argir dan der tvuil han.
so sal he in wirdelen,
so biginnit der vvoz heilin;
di wile he des nit hinhet gitan,
so muoz he hinkindi gan.
di sule bizechint den smerzen,
den der mensche het in sime herzen,
dat he node bisteit.
alse he sinin wochir widerdeit
vndi alsi irn got sendit in sinin mut,
dat he den armin widirdut,
so is der vuz giheilit;
alsi he den dorn virdeilit,
so virsment im alli gut,
so iz der selen gibut.
nv mirket, wi sente matheo gischach,
di den dorn rechti bisach.
he was ein harthe riche man,
doch hez mit wochere nit inguan:
he hadde wessel undi zol,
allir werlde vuonne was he vol.
zu der richede druch he zorn,
so sere vorte he den dorn,
ob he in gesteche,
dat is got an ime reche.
der gyrheide wart he irbolgin,
gode bigunde he volgen
vndi liz vib undi kint
- wi selzene di nu sint -
dar zu siluir unde golt.
he wart im sint so holt,
dat he in zo in sinen rat,
want he vonmi dorne giscriwen hat.
di wilde man, di dit dihtet,
de is selue harde unbirichtit.
so wi iz idoch im irge,
ich wene, he ummer gese
vndir di scharpen dorne,
al hat he bit zorne
harthe lange gilevit.
is ist ouch recht, di wider gode strevit,
dat he nimmer sichir inge
undi dat der hagil sin korn sle
vndi howisspringi ezzen, dat da bliue,
undi dat da nimmer same bilive.
vndi so wen di suze erde versment,
is ist allis doth, dat he seet.
vildir horin van des richin mannis gardin,
da man der suzzer vruthe inne solde varthen,
da der dif in biginnit gan,
wi man deme sal widerstan?
ob he vride wilt havin,
so sal man wirken einin gravin,
da diz wazir alumbe ste,
dat niman geheliche ovir ge.
dir grave bizechenit den richin man,
dem got der selichedi gan,
der di stolzheit irslet
undi othmude in sin herze net
undi weinit sine sunde
undi willint si sime prister hunden
undi in sime rade bistan,
wil he giware rvven han.
dat wazir, dat in deme gravin stat,
dat is dat von dem herzen zu den ougen gat.
noch dan inhat hes nit vollidan:
he sal einin zvn ub den gravin slan
mit manigvoldigin stechin
undi sal in vil vaste machin,
dat da niman ovir climmin inmuge.
di wile dat der man duge,
so ge he zu godis diniste gerne
undi si, dat he dat lerne,
dat he sin alimuse geve
undi reine bihalui sunde leue
vndi lazse sich der armen
durch den richen got irbarmin
mit clediren undi mit spisen.
di sichin sal he wisen
vndi virsmen alli idilcheit.
dat is dir zun, di upe deme gravin stet.
noch dan inwirt der vride nimmer gut,
he ne si ovine mit dornin bihut.
vndi alse der man dit het bistan,
so sal he zv grifin mit beidin banden
vndi sal den dorn ave howin,
dat he niman inmuge crowin,
vnde in up sinen zvn vlechtin:
so bizechint he den girechtin,
di dat mit manheidi bisteit,
alsi he sin unret widerdeit.
di erde, da der dorn upe stunt,
di wirt mit deme dowe virsunt,
dat si dregit vruth, der dir man wol mach
nu wil ich v den garden inslizen,
wi iz der mennischi sal anne van,
ob he dar in willit gan.
wil he da mit vride leuen,
he sal alliz wider gevin,
dat he mit wochere ginam
ob mit luchurkunde giwan
an manne ob an wibe,
dat nimmir pennic inbliue.
sint si avir irstorbin,
so give hez iren eruen.
alse he dit tan het gitan,
so mach he sichirliche gan
in den bivritden bongart,
di vorme dive is biwart,
di durch di groze stolzheit
vil in groze arbeit.
nu mirchet, wi he mit adame ani hup,
deme he zerst durch sine svelle gruf
vndi rit, dat in got virstiez,
du he im bit logen warheit inthiz.
vor disime widerwarthin
so hat dis man sinin garthin
harthe uuol gidornit,
he inwirt nimmer gezurnit.
swi den guden samin wille sen,
he sal deme heiligin geiste vlen
vnde geuin sich vaste in sini giwalt,
so machit he in wis undi balt
vndi irmeret sine vurnusticheit,
di di stolzhet dir nidir sleit.
spot undi homut,
di insint nirgen gut.
der spother levit uppime rife,
di da uellit in den sifen.
he ni uuirt nimmer gervet,
wen dat hen di wrme stervet.
zu den schonin blumin had he haz,
he inmag nit di baz.
he inhet dicheine stedicheit:
als in di sunni ani geit,
so muz he vlizen in di bach.
he inguinnit nimmer gimach,
albiz he kummit in den se;
so hat ez arger dan e.
michil wirs sal der spotter gedien,
der sich nit inleiset virkrien.
in der helle legit he fundamunt,
des wirdit sin arme sele wnt.
dat virgifnusse he vor ime dregit,
so wirt al sin blut irwegit.
der hoemut zugit dat luchurkunde,
- dat is di meste sunde,
iz inwirt nimmer widerdan -
he mac vuol mit deme vvorthedere gan.
di mit den ougen wenken,
si bizechinint den owesprenken,
di liget undi uirzert di vrut,
so wil he sich hevin in di luot
vnde vellit nidir in daz gras
difìr dan he e was.
alse lichte kuommit dirre drier val.
da vor hude sich menschenkunne al
vnde so we dit is, dat hes ave ste,
e in di sensine ovirge.
di sensine bizechint den dot,
di blume si wis obe rot,
so wat si mit der wazzin giveit,
allis si dar nider sleit;
so wirt ez zu enime howe.
iz ist wnder, dat ich mich ummer givrowe,
sint dat ich dise bozheit ovir mir dragin.
unde werden wir mit disime nezze irslagen,
da der duvil den menschin geweit,
so ist unse lange arbeit
iemirliche zu ende kumin.
unsir chein inkan dem andiren givrumin.
wat hilpet den man di grozzi richeit,
als in der dot der nider sleit?
mit ime inwrit he ninit me
wan ein hemide vuiz alse der sne
vnde einin lenimunt unde eine bruch:
da mide mans dunkit gnuch;
dat andir leiset he sinin kinden.
wo sal he herberge vinden,
da he giruwe di erste nath,
he inhavi sich bi zide vor bidat?
het he dat unreth widertan,
dat sihit he alliz vor ime stan;
vndi reine almusen gigeven,
dat hilpit ime ewiliche leven;
vnde leth he den armen sin dach,
so gvinnit he ruowe unde gimach;
vnde inhet he des nit gitan,
so muos he umbe di stule gan
vndir di druppen ane dag;
he niguinnit nimmer gimach.
di ane barmherzicheit levit als ein ve
undi sundet ane vorthe hi,
der wirt ave vorfìn unde irslahin,
da he sal weinen undi clagen.
der ruwe iz dan zu spede.
de nawaledede
helpent dem girechtin man,
de iz mit wochere nit inguan,
dat id im zv staden steit,
so was man imme nach deit.
da alli sunde sule blecken,
wi stent den masilsutigin ir vleche?
also giberet der gyre man,
den niman uollin gisagin kan.
mirchet, wi der masilsutige det,
also giberet ouch di gyrheit.
dir gir inwirt nimmer wol sinis gidankes,
also indeit dir masilsutige sinis drankes.
so ist der gyrge immergliche geleidit,
alda im alliz dat leidet,
dat he mit den ougen gisiet.
in der helle uuirt ein michil strit:
da vluchit der uatir sinime kinde,
he sprichit:< unselich ich dich uinde,
in dem beche muzsis du immir levin!
deme dode han ich mich irgevin
aldurch dine sculde,
ouch han ich godis hulde
durch dinin willin virlorn.
unselich wrdistu ie giborn,
dv vuers virvluchit, du ich dich gwan,
want dich irbarmide niman.
dvrch dinen willin wochirtich gnuch,
da bi ich luchurkunde druch.
di armen dwanc ich undir mich,
domit so ervede ich dich:
des sin wir ewiclichi dot.
mochtich nu sterben, des were mir not!>
dit ist ein iemirlich strit,
alse der sun wider zv den vatir quid:
< dat erve, dat du mir hes gigebin,
da musistu dotliche levin
in dem ewilichin vvore!
alli gnadi si dir duore!
got gab dir wnf sinne,
do wocherdestu inne.
des induchti dich ni nit gnuch,
des dir di arme zu druch;
des saltu mit wurmen levin,
di dir ummer hizze sal gevin:
dat sint naderin unde kraden,
si sulin dich girlichi gisaden.
du were uns beidin unnuzze.
ich deilin dir den helle puzze,
de is ovene enge undi nidine wit,
da man nimmer vrovde insit.>
herane gedenke man undi wib:
dit ist ein unstede lib.
di gyrheit sul wir lazsen
unde dragin uns mit mazen
vndi minnen barmherzicheit,
di alli bozheit dir nider sleit,
vndi gidult unde othmud,
di machit unse sinne gut.
so we gode dinit, he wirt gikronit,
der nu duvile dinit, mit vbile ime
antwedirin wech muzsen wir gan,
di wile wir di kure han.
nu bidin wir di namin dri,
so wat an uns wandilberic si,
dat he dat giruche stillen
vndi bineme uns bosin willen
vndi keren an unsir selen hel.
sewa des heiligin geistis en teil
gespringe an ein herze,
dat wirt inphengit ane smerzen,
dat wirt ein irwelit vas,
do inwonit inne nit noch haz.
waz is danne, dat da inne buwit,
dat is allir der werelde gitruit,
want is ovch nimannen bitrovit
vnde wider got ninit giovit?
womide uirt dat vuor gibut?
dat is gidult vnde otmut,
dat is di allirbeste mide
vndi binimit alle ovili side.
vnde wese barmhercich wider dich seluen niet,
uene, dat enime andiren zv vuile gischit:
so stiget dat wazzir durch di gluot.
si sint doch beide wal bihut,
want is ouch under alle engile luthit:
dat wazzer inhet dat wi nit gibuotith
- di doch sint zusamini gimengit.
da mide muozin wir werden bisprengit,
so mugin wir ani wewin
kumen zu den ewen.
mit deme wazzere werden wir giwaschin.
dat wr birnit ane ezsin,
wan iz schinit, alsi di sunne deit,
da si an iren eth duginden steit,
de si numet dan eine en hat,
da mide si nu umbe gat.
der helige geist hat du math,
als uns di scriph vor hat gisath,
dat he dit alliz wal volbrengit,
ob ims di menscheit virhengit.