ave, balsams creatur das guldein abc des münchcz
ave, balsams creatur,
du englische figur,
got hat jn keuschlichem lob
mariam naturen ob;
prich qual, ruff sündlichen toren
vnd wend xpisto ymmer zoren.
balsams riechen suss und stark,
du jüngest plut und mark;
wer in sünden ist veraltt,
der gewinnt ain gut gestalt,
wes du dich, fraw, wilt annemen,
der mag got nicht widerzemen.
creatur, in got gerigelt,
versigelt,
nach dem geprek gepunzinirt
und durchflorirt.
des pist du, fraw, in got gesmukt,
darin gedrukt
hat got sein menschlich pild.
du pist in götlichem herzen
mit scherzen,
fraw, ie und ie gewesen schon.
küng salomon
dir des gestatt. dein keuscher nam
got machet zam,
der aller werld was wild.
englische sunderlich,
dein herz was munderlich,
da du so wunderlich
den keuschen mut erdecht.
unfruchtper was verfluchet,
des hast du klain geruchet,
keusch frucht hast du gesuchet,
kain glübd ward nie so recht.
figur in rainikhait,
got hat dein ainikhait
lib für gemainikhait;
punct in der zirkelmass,
die got und uns umbvahet;
wol im, der dar zu nahet.
wend, fraw, wer davon gahet,
das in dein hilf icht lass.
got vater hat sein maisterschaft
an dir, maria, wol behaft;
er gab dir eer, schön, kunst und kraft,
er straich dich aus seins herzen saft
mit scharfen pemslen ungezitert;
dein schön sein götleich aug erwitert.
hat ie hievor der minne pfeil
drei ganz person so gar subteil
geloket zu der liben eil,
das in genadenricher weil
verainet ward als feur und stahel
got mensch der schönsten praut gemahel?
in alchimei
den höchsten garat hat dein krei,
pei deinem erz ward nie chain plei,
quiksilber wil sein fewers frei,
flamm wont dem swebel pei;
chain widerpart got an dir wold
denn gut in gut fein eitel gold,
glanz in des fewers plikch.
keuschlichem leib
gab recht lidmass die modelscheib,
trutz, das chain element zutreib
missvell dem junkfreuleichen weib;
ruoch, was der haiden schreib:
dich hat gezartet jesus christ,
das chain planet dawider ist;
er pieg dir sein genikch.
lob aller frawen,
la dich schawen
in himels awen.
arm seel verhawen
zuk aus klawen
des teufels trawen.
sein hohes prangen
ist gevangen,
du hast des slangen
haup übergangen.
sein belangen
hat laid enpfangen.
mariam eeren
süll wir geren,
wann sie kan leren
von sünden keren,
guttat meren,
säld nicht enperen,
gen himel stellen,
zu der hellen
sich nicht gesellen.
sie kan verswellen
die uns wellen
laidlich vervellen.
naturen der gestain
groß und klain kanst du ain keusch und rein
mit adel übergeuden.
rubin ward nie in goldes zain
versetzet noch in helphant pain,
der möcht gehaben ain gemain
gen tausentvalten freuden,
die wol dein unvermailter gruss
liblich und suss dem sünder zaigen mag.
ob aller kreuter art
trüg ein gart, der all vart wer gar zart
mit aller wurzen früchten,
dem legs doch in dem winder hart.
so ist dein kraft gar unverschart,
die voll genad hat dich pewart
mit aller gut genüchten.
ie me du paremherzig pist,
ie völler ist dein vas von tag zu tag.
prich gotes zoren, fraw, und sprich:
< sich, ich han schon gesauget dich,
mein kind, du musst geweren mich,
durch all dein güt so pald nicht rich;
wie leicht dein parmung in entwich,
so wär der teufel fro.
mein kind, tuo nicht also;
du solt sie ee ergeben mir,
die du gepildet hast nach dir!>
qual straffet uns umb sündenval.
smal zal in gut, vil pöser wal
such wir in disem jamertal.
frau, das bedenk in deinem sal,
da du hörst aller engel schal.
in sölchem hochem preis
götlicher süsser speis
ain alte schüssel uns hersend,
die uns all werltlich lust erwend.
ruff uns recht als der leo tuot,
speis uns mit pelikanes pluot,
jüng als der fenix in der gluot,
sih uns recht als der straus die pruot,
stell plik gar hoch in adlars muot,
maid, das ainhorn vah in guot,
gib elphants sterk für sünden fluot,
du wol geplüte aarons ruot,
halt uns allzeit in deiner huot,
das leib und seel behalden werd.
sündlichen menschen huld gewinn,
so in der guten werch zerinn;
wie klain der sünder guts beginn,
o himelische kaiserinn,
die drümer dann zusamme spinn.
würch plümlein mit subtilem sinn,
lustleich zu sehen gotes minn;
dein kind treut liblich pei dem kinn
und sprich:< wend, das der mensch icht prinn;
die blümlein sendt er dir von erd.>
toren vichtet torhait an:
seind der erst man sich nicht besan,
wie kan der mensch dann widerstan
der werlt, im selbs, des tifels pan?
so im der gaist nu selden gan,
so zeucht der leichnam in herdan;
darinn pist du der sälden van,
dein parmung nie zeran.
maria, höchster trost,
weis uns zu dem, der uns erlost.
vnd hier ains getan all sünd,
so die abgründ es nu verslünd,
noch kund dein trost für hellisch pünd
erdenken paremherzig fünd.
dein fleglich peet da nicht erwünd
bis got sein zoren gar verswünd
und dir die sel zu lösen günd,
darumb der engel münd
dich lobent manigvalt,
das du genad hast und gewalt.
wend uns ewigs achen,
ler uns swachen vestikleich wachen,
das wir icht erkrachen
in dem rachen des fewrein trachen
als die dürren spachen.
in den sachen solt du frid machen,
das wir frölich werden lachen
under deines mantels vachen.
xpisto solt du pringen
zu gedingen uns mit gelingen.
hilf uns darnach ringen,
das wir twingen der hochvart swingen.
mach uns dahin dringen,
da erklingen englische singen,
das wir siglich werden springen
als künch david mit der slingen.
ymmer pei der majestat
ist dein rat, das fürgat dein getat.
wer dir dann gedinet hat
fru und spat, den verlat nicht so drat
dein hilf, das flamm sein sel icht prat.
du machest rain der sel unflat
und klaidest sie mit weisser wat,
gewürket mit der sälden nat
kostlich in deinem namen.
zoren an dem jungsten tag
gar verjag, das gedag unser klag,
so die aigen schuld uns nag.
frau, so sag, das uns mag gotes slag
erwenden, das kain mensch verzag,
seind unser trost ie an dir lag.
maria, unser schuld denn trag,
das uns das urtail wol behag
pei den erwelten. amen.
pilgreim münchs
pluom gezartet, ros an doren,
frucht aus aller frucht erkoren,
hailsam aller christenhait,
ye und ie in got gepildet,
sein genad sich dir nie wilder,
gotes muter, keusche mait.
loblich ward du pei den sachen,
da got alle ding wolt machen
durch den sun, den du geperd.
got dem slangen hat versprochen:
sein haup von dir wurd zeprochen,
dem dein trit noch tuot beswerd.
red und werch der heilgen väter
ist pei dir bestätt ie stäter
nach der prophecien sag.
eve fluchen legt hin dein keuscher leib,
pei dir suchen genad sol man und weib,
den du wendest all ir klag.
in der alden ee betreutet,
mang zaichen dich bedeutet:
enoch in dem paradeis,
mit der archen noe dein hilf begraif,
nemrot starchen des turnes kraft entslaif,
sprach umb hochvart ward unweis.
es chom tröstung abrahamen
zu caldea in den flamen,
isaacs ward zu palestein
reichlich von dem küng gepflegen,
jacob ward der heilig segen,
josephs traum die wurden schein.
chintlich moises ward gefunden
auf dem wasser und enpunden
von des künges tochter schon.
zu der zeit der pusch ward glüen,
aarons dürre ruot ward blüen,
josue slueg gabaon.
port ezechiel erleuchtet,
gedeonis fel gefeuchtet,
daniel den drakchen tött.
in luft abakuk gefüret,
isaias dich oft rüret,
jeremias klagt dein nöt.
sling küng davids zu gelingen,
dich lobt salomones singen.
hester, thamar, ruth, judit
chünnen sagen mit figuren,
das du wendest alles truren
aller menklich wer dich pit.
hoch sibill in dem gestiren
zaigt den jüngling und ein diren,
die octavianus sach.
o wie tröstlich allen selen,
da dir got sant gabrielen,
der dir süsslich ave sprach.
fro macht dich elsbeten eren
und dein junkfräulich geperen,
der küng opfer nach dem steren
und der tempelgank zuhant.
lieb was von egipten fügen,
dein kind funden gab genügen
wein aus wasser in sex krügen,
urstend, aufvart, gaist gesant.
ewig hail ward dir beraitet,
do dein kind dich hin belaitet,
dein freud ewikleich sich praitet,
frau, nu tröst betrübte herz.
gib uns freud in guten dingen
und behüt vor misselingen,
das wir frölich dahin ringen,
da chain laid ist noch chain smerz.
ave, muter aller christen,
du solt uns auf pessrung fristen,
ner uns vor des teufels listen,
sleus auf der genaden chisten,
so erschrekt uns niemants dro.
trost von himel solt du senden
eve kinden den ellenden,
schaff mit jesu christ an wenden
unser täg mit sälden enden,
das wir werden mit dir fro. reicherus plebanus in rastat, des munichs
richer schatz der höchsten freuden,
den chain zung nicht mag volgeuden,
pist du, keusche maria,
in dem höchsten tron gechrönet,
dein schön all schön überschönet,
du pist aller engel fra.
creatur ward nie gemachet,
die die gothait hab umbvachet
als dein junkfraulicher leib.
hail und seld hast uns erworben
als wir solten sein gestorben
von dem allerersten weib.
engelischer gruss dich grüsset,
götlich süss dich übersüsset,
dein süss wais chain pitterkhait.
rainer frucht ward nie geboren,
gotes muter auserkoren
pist du, minnikliche mait.
vor und nach und in der pürdt
man noch mail dein leib nie spürt,
keusch in keusch das keusch gepar.
sälig pist du hie und dort,
frau, sleus auf der sälden hort
hie der christenlichen schar.
pflegerinn der taugenhait,
die got menschlich hat bechlait,
aller tugent überspring,
liblich er sich an dich smog,
do er deine prüstlein sog,
der da speiset alle ding.
er wil freien die anschreien
dich, mareien, als wir seien
hie in disem jamertal.
balsam früchtig, mach got züchtig,
so wir süchtig werden flüchtig
under deines mantels val.
ave, du gepar den löser,
dir ward nie zu pös chain pöser,
der dich angeruffet hat.
nie chain mensch hast du verlassen;
trutz, der sprech:< in sölchen massen
ist zu gross mein missetat.>
vf genad pist du geartet,
die dem sünder allzeit wartet,
ie mer sünd ie grösser trost.
schätz, ob sie sich chund erparmen;
dich umbvecht mit praiten armen,
die theophilum erlost.
jesus hat ain senft gemüt,
wenn er siht dein prüstlein an,
sein geschos prich ab mit güt,
so er scheusset weib und man,
nim es in dein parmig hend
und prich got den zoren ab.
frau, erparmig pis an end,
die uns got zu muter gab.
rubein roter, fein poliret,
keuscher smaragd, durchfloriret,
diamant ward nie so vest.
aller kreuter frucht zu rümen
chan dein nam hoch überblümen,
wann maria ist der pest.
schön, ob aller schön gemessen,
got hat nichts an dir vergessen
seind du zu im pist gesessen,
pei dem küng, du küniginn.
trost, zu ganczer freud geschiket,
da der tievel ab erschriket,
so dein parmig aug erbliket
sünder und die sünderinn.
an dem end solt du verjagen
pös gaist, das wir nicht verzagen,
die all unser schuld dann sagen.
hilf die swären purd uns tragen,
mit genad streich durch die schuld.
treut dein kind gar minnikleichen,
sprich:< den zoren lass entweichen,
wann ich wil sie immer reichen,
sie sint menschen mein geleichen,
kind, gib in die ewig huld.> maria virgo des münichs
muter, guter sach die pest,
christen fristen solt du vest
vor des tievels listen prait.
anger, swanger mit dem wort,
züchtig früchtig edler hort,
du hast even fluch verjait.
richten, slichten sol dein güt
krummes, tummes falsch gemüt
gar in aller christenhait.
järlich klärlich ist der tag,
heilig, selig, da got pflag
füren dich in ewikhait.
achten, trachten hin zu got,
geren leren sein gepot
mach uns, frau, allzeit berait.
vnder wunderleichem sinn
steuren, feuren sol dein minn,
die uns zu dem pesten lait.
iungen, tungen sol dein huld
alter kalter herz in schuld,
die in sünden sint verzait.
reihlich freilich ist dein trost,
süntlich grüntlich sel erlost
gar aus aller aribait.
geben leben immer mer
süslich grüslich lust dein er,
das chain zung dein güt volsait.
oben loben got und dich,
leiden meiden ewiklich
hilf uns, müterleiche mait.
ain swere sequenz ave virginalis forma
ave, grüest pist, magtleich forme,
der gothait erfolte norme,
lambes sion tempel.
beintrawb, cypper, balsam tüftet,
die got geist süeß hat durchlüftet
in frides exempel.
chlar grüest wol geist in propheten,
gar süeß volleist, frid in steten,
du blüender tugent palme.
der götleichen schön ein zir,
gar notleichen, vrawe, sein wir,
du grüender jugent galme.
engadi weinreb besniten,
gult in margariten,
kewscher keusche keusch gepurd.
forme der materie erge
bracht in höchster wesen kerge,
gotleich wird ee ichts ie wurd.
gabaon der stat sigeswunn,
sighafte ware sunn
josue des kemphen.
höchste wird, der genaden thron,
sunn enmitten pfenden fron
moisi an demphen.
jaspis, du stain, den der gelaub
rainikleich hat gepolirt.
der slangen schein mit posem rat
den hat nie verirt,
der in eve herz sich span.
karissima, liebst aller lieb,
(...) wunschel, flus naturen,
du rainste, ja an sünden stieb,
dem palm deine figure
wol sich zugeleichen kan.
lebentiger leo, schre, der uns jünget von adames
schame,
des fenix gluet fruet, der uns jünget
von tödleichem kraise,
das von erst her auf uns dos.
maidleich stainwant, nam in dir pelikanus same,
ainhurnes sin in flüchte gir
todes fraise,
maide zart, in deiner kewsche schos?
noemi, du pist die schön an pitter gar,
zwar klar far sar, paradeise,
darinn got mensch kam zu weise
frei vor aller sünden spor.
ordens recht ee, firmenung der trinitat,
rat phat, sat stat natürleichen,
erd und himlisch dir weichen,
voraus dagon und verpir.
port verklauset, dich durchslaiche
von bosra der schöne,
rain dich pauset sein umbraiche,
das ein bluende vrawe du wart voller selikait
quis wer henget an erd laste
got drein vingern einer?
quis wer venget vaters glaste?
o sprich, mueter, raine hofnung:< ich frawe, fraw
und maid.>
rötent moisi staud, zistel,
unverprannt, in der werlde mistel,
fluet die swam an sünden ror.
schein des vater und figure,
schepher wart dein creature,
edle magt magtleicher küer.
tu rechter lieb mit rechter mitt
pist ein thron besträte,
du hast der werlde trog verquitt,
noe zaichen stäte,
fridleich regenpogen bekannt.
vraw, magt maria, des herren
sabaoth erkesen,
du weinreb an alles werren,
menschen hof, süeß wesen,
jacob list dein kind bekannt.
xpisti jesu mueter, grüessig,
wann des todes not unmüessig
mit uns werd, so tue swer püessig,
sawer we mach, mueter, süessig
in der himmel ierachie.
yesse fron gert, kum, kum schire,
füer hin zu bethel uns zu dire,
do da singent sechstund viere
althern, eia do zire
uns in koren seraphie.
zarte, guldein, got vater flege,
schaff(...) gots sun durch vermege,
(...) ir paider geist erwege,
das er ain des scheffes phlege
durch des wilden meres throne,
da leucht jacob steren frone.
das wir himmelischen stone
vor gericht in deinem namen,
das geschech, das geschech. amen. amen.
ave preclara des münichs
ich gruess dich gerne,
meres sterne,
lucerne
aller kristenhaite,
zu got uns belaite.
frew dich, gotes porte
du, des vater worte
peöffent und beslossen.
du bracht uns den waren gotesschein,
den hat dein käwscher leib
liebleich beslossen.
maria, dein ere
ziert den himmel sere,
auserwelte klare sunne,
schön als der mon, himmelfar.
die dich minnen bewar
deiner genad in gunne.
maria guete,
edle jesse bluende ruete,
mandelreis,
du hast den preis
in aller weis bejaget,
du mueter und maget.
o werde frawe,
lebentigs holz von himel tawe,
tugenden gurt,
dein hochgepurd
von helle furt in trewen
den alten und newen.
genad deiner hande,
wann du brächt uns zu lande
aller werlt aufhab,
der siechen stab von moab,
zu sion pei rainen kinden
müg wir in vinden.
den ungefüegen,
den du, jesu, erslüege,
den leviatan,
der all man bracht in ban,
dein mueter den alten slangen
hat sie gefangen.
uns erwelt got aus der haidenschaft,
das wir süllen gedencken deiner kraft,
die so sigehaft,
das du gepäre
got, ain mensch an alle swäre:
jesus christ, der rain ist.
mit got gein deinem kinde, sun gemaine,
veraine uns in steter minne oft.
das osterlamb was in der alten ee,
das himmelprot viel nider auf den kle,
wie das nu erge,
das sich versüene
fewer und pusch der grüene
nach moisi gesichte:
mueter, in eren pflichte du verrichte
uns deines himmelprotes(...) immer mer.
hilf uns der wunne,
die bei dem prunne
der flos aus dem staine,
was bezaichent, wasch uns, frawe, raine.
du zaig uns den slangen,
der wart erhangen
für all sunder gift
an dem krewz altersaine.
gib uns die stewer,
das wir dem fewer
gotes werden nahen
und wirdikleichen christ enphahen,
mit geraumptem munde
von herzen grunde,
pegürt und beschucht
mit stab zu im hingahen.
hör uns wol,
fraw, genaden vol,
dein kind dich nichts verzeihet.
genad uns, christ,
seit sie dein mueter ist,
ain gepet sie uns verleihet.
gib uns des herzen rainikait,
das wir den prunnen uns berait
sehen in der ewikait.
got und mensch, nu ler uns ie,
wie ödein(...) weishait trencke die,
welich dir wol dienen hie.
wir kristen sein nach dir genannt,
christ, pis gemant deiner mueter.
jesu, herre gueter,
weis uns haim zu deinem lant
mit gerechter hant ewikleichen. amen.
salve mater salvatoris. münich
salve, grüest pist, mueter hailes,
vas erkesen, vas par mailes,
vas der himmelischen genad.
pei got ewig vas beschawet,
vas geformet und gepawet
mit der hant, weisleicher pfad.
salve, mueter hochgeporen,
pluem, von doren auserkoren,
pluem, in ruem des dorneichs er.
wir das dorneich, mit der sünde
darum verwunden in die gründe,
du gar par vor dornechs ser.
port verslossen, prunn der garten,
zellhüeterin der salb zarten,
zell gepulverischter misch.
zimein süeß ein überpruef,
mirr, balsam, ain zinsig schruef,
aller tugent überfrisch.
salve, grüest pist, zierd der maid,
götleich, menschleich underschaid,
sälden ein gepererin.
mirtenpawm, du temperung,
ros dultig, in saft entsprung,
nardus smagk, flagranz der sinn.
du talnaikung diemüetikait,
du erde, die nie sich versnaid
und doch früchtig früchte tuet.
du veldpluem, demüetig tal,
du lilge sunder misseval,
christus aus dir plüemleichen plüet.
du himmel paradis in siten,
liban weisser unversniten,
der doch smags süeß nie vermaid.
du durchfeinig, du durchscheinig,
du durchgrüessig, du durchsüessig
vollaist aller selikait.
du pist der thron salomonis,
dem geleicht sich kaines thrones
forme noch ir understent.
edler helfant, weiß in kewsche,
pruniertes gold, gelfig rewsche,
du volschönst wol all behent.
palmen aller maide werde
traist du sunder, kain substanz auf erde
noch under dem himmel geleicht sich dir.
lob lobsam menschlich geslechte,
aller tugent ain übermächte
du traist in polierter zir.
sunnen glast den manen überglenzt,
nach des mans schein stent die steren,
so ist maria wol überkrenzt
creaturen allen in eren.
sunn, der glenst und nie derlast,
ist der maide käwsche pluem,
prunstleich prunst, der nie enbrast
untodleiche lieb in ruem.
salve, mueter gueter rete,
der gedreiten trinitete
edels, schöns, gedreits geslos.
gotes sun, got vater worte
sunder magenkreftig porte,
übergehews dein maidelich schos.
o maria, stern des meres,
ain wirdikait sunder weres
und des himelischen heres
ordenung ein überpog.
in gestalt des höchsten himmel
wasch von uns der sünden schimel,
das wir, deines kindes gezimel,
auch sein frei vor veintes trog.
an der letzten hinefarte
dein sicher beschaw unser warte,
fraw, magt, mueter, tochter zarte,
tausentlistig feintes arte
weicht pald von den tugenden dein.
jesu, sun des jungen alten,
hilf uns, das wir werden behalten
die lob deiner mueter stalten,
ainleich an deiner drifalten
zuflicht uns gedreit dem schein. ein ander, ringer salve mater
got grüeß dich, mueter unsers herren,
vas auserwelter eeren,
vas von himmel genadenvol,
in der ewikait getichtet,
schon erworben und gerichtet
von der hant der weishait vol.
pluem, von doren entsprungen,
gotes mueter, alle zungen
loben dich mit eeren gail,
missetat hat uns verdürnet,
sunden dorn hat uns gespürnet,
der gewan nie an dir tail.
ein port verslossen, prunn des garten,
des ungenden sollt du warten,
von pigment ein zelle klar.
zimein unde negelein,
mirren und balsam darein,
das überreucht dein smak vil gar.
junkfrawn zier, bis gegrüesset,
dein genad uns kumer püesset,
hailes ein kindelpeterinn,
edle mirren, wol durchmischet,
ros, in hoher dult erfrischet,
smaghaft ist der nardus dein.
du veltpluem in prehendem schein,
christ, gotes sun, ein lilgen fein
blüet aus dir in kewscher zucht.
du demüetigs, reiches lilgental,
ein erd, die arbait nie entswal
und trueg doch der selden frucht.
du himmelisches paradeis,
libanus in süessem preis,
unversniten zu aller stund.
aller schön und aller zirde,
aller süeß und aller wirde
hast du vollikleichen grunt.
du pist herrn salomonis thron,
erpawen wart nie kain sal so schon
von materi noch von kunst,
der cheusch ein scheinich helfenpain,
der chlarhait golt ie aus dir schein,
hail bezaichent uns dein gunst.
du scholt ain die palme han
seid dein geleichen nie gewan
erde noch das himmelreich.
tugent ist in dir verrigelt,
wol verschriben, wol versigelt,
des lobt menschleich chünne dich.
als die sunn geit liechten glast
über man und über stern,
also traistu der wirde last,
dein niemand mag noch sol enpern.
dein chewsche und die rainichait
ist ein liecht, das nie verswant,
ein liecht in der ewichait,
immerwernder minn ein prant.
wis gegrüsset, aller güte
muter, seit got aus dir blüte
in seiner dreivaltichait,
und des vater wort pesunder
slaich in dich mit grossem wunder,
der dein chewschait nie versnaid.
o maria, meres sterne,
in des vronen himmels erne
traistu ain der wierde lucerne
über aller engel chör.
in dem himmel hoch geheret,
hilf uns, das uns werd bescheret,
das uns werd von dir vercheret
sünde, und unser veinde stör.
sich, wir sten auf dem geverte,
o maria, hoch geherte,
hilf uns zu dir mit genaden,
das wir werden dar geladen,
da nichts ist wann freuden fund.
jesu, durch dein liebe muter
wis uns senftig und auch guter,
als wir chomen fur gerichte
gutlich uns mit dir verslichte
so und tu uns dein gothait chund. amen. als her peter von sahsen dem münch von salzburg diß vorgeschriben par schicket, da schicket er ime diß nachgende latinisch par her widerumb in dem selben tone
o maria, pia,
generosa vitis,
mitis flagrans lilium,
humilium
spes et castitatis privilegium
appellaris, maris
fulgens stella, cella
regis, legis nove speculum.
tu vasculum
aromaticum, celi tripudium,
aurea, rosea,
primula, virgula,
esto salutata,
radiata nata
regum palmis almis,
signis dignisque preconiis,
misteriis
et sacri roris tu es irrigata.
florens ortus, portus
nostre spei, dei
parens, carens omni carie,
te varie
decent laudes mire celsitudinis.
tu sis vena plena
caritate late,
vivos rivos fundens venie
de nimie
bonitatis tue stillicidiis.
audi nos, florum flos,
dulce os, titulos
suscipe benigne
et placito nato
pro credente gente
tota vota tua dirige,
ne furie
nos deputemur nexibus maligne.
mater fuisti christi,
nos a nece prece
sana vanaque debilita
habilita
tuis gratis semper nos obsequiis.
spes secura pura,
via vite rite,
fortis mortis refrigerium,
lux luminum,
superlata regibus angelicis.
superis liberis,
inferis miseris
micans galaxia,
so miserere vere,
lucis vita dita
bonis donis nos, ditissima,
ac celica
supernorum largitate palatia.
zu weihnachten. des münichs
maria, keusche muter zart,
wie lustlich was dein raine art
dem höchsten got, der sich verspart
zu dir, du wol versloßner gart,
da er menschleich bechlaidet wart,
das nie dein mägdleich plum verschart
in chainerlaie dingen.
gib, raine maid, mir kraft und macht,
das ich an diser heilgen nacht
dein junkfräulich gepurd betracht,
wie sich dein vater in dich flacht;
das ich kunstloser darnach acht,
wie ich mit andacht ruff die wacht,
darzu gib mir gelingen.
wol auf alls das zu himel sei,
mit aller süssen simphonei
und singet got der eren krei,
dem ainen und drivalden.
das uns der frid hie wone pei
des guten willen, wandels frei,
das herpfen in der ierarchei
die virundzwainzig alden.
darzu ich unverdinter schrei,
ain sündig mensch auf dürrem zwei:
hilf, junkfräuliche magt marei,
das sein geltik müss walden.
als got in seiner majestat
den sun in im geboren hat,
durch den er schuf sein hantgetat,
do welt er dich mit weisem rar,
das er nam von dir menschlich wat,
darinn er sich noch sehen lat
in himel und auf erde.
dein keusch geperen hat enplekt
das wort, das menklich was verdekt.
der slang, der even het gehekt,
des haup ist deinem trit gestrekt,
dein trost öden sünder sässlichö wekt,
das in der laidig veint nicht schrekt,
das er icht zweiflig werde.
durch dich nam end adames we,
durch dich lebt in der arch noe,
durch dich verhies got pei mambre
die frucht herr abrahamen.
durch dich sah moises wunders me,
durch dich kom david von jesse,
durch dich gab got die neuen ee,
da er dich kchos zu ammen.
hilf, das der sünder wiederste;
wenn in der sündlich lust ange,
so zünd in im durch dein ave
des heilgen gaistes flammen.
du pist hester, die got erpit,
du slehst den vaigen als judith,
dein schön thamar verr übertrit,
du tust nicht als ruth in dem snit,
dir wont susannen unschuld mit,
abigail mit klugem sit
mag dir gar chlain geleichen.
was wunders ie von got geschach,
was ie propheten mund gesprach,
des was dein leib ain obedach.
nabuchodonosor des jach,
da er den stain ablauffen sach,
den hant noch fuss nie abgeprach,
da im traumt von vir reichen.
du pist des höchsten gotes thron,
den er im hat gepawet schon,
davon getichtt hat salomon
gesang von den gesangen.
ain ruot, die plünd ward aaron,
die woll, darumb pat gedeon,
sig josue gen gabaon
pei hocher sunne prangen.
zwelf steren zirent wol dein chron,
dich chlaidt die sunn, dich schucht der mon,
als dich sach sand johanns gar fron
in taugenhait umbvangen.
frew dich, ezechielis port,
das du umbvangen hast das wort,
das gar umbgreift der himel ort.
du hast ainvaltiklich betort
das tausentvaldig listig mort
und hast des tivels frais erstort
als david mit der slingen.
der jüdisch glaub ist gar zetrent,
balam der haiden das benent,
der steren ward dir schon gesent
und auch drei küng von orient;
isaias uns das bekent,
das dromedar und grosse gent
jerusalem wurd dringen.
augustus hiss die werlt gemain,
das ieglich mensch solt komen hain,
da kamst du, swangre maget rain
mit joseph zu den stunden
gen bethlehem, das chastell chlain,
da uns dein kind zu trost erschain
und got an sich nam fleisch und pain,
als in die hirten funden.
der tut und lat durch dich alain
wes du begerst an alles nain,
dich fürchtt natur und anders chain,
die du hast überwunden.
frau, aller christenhait genist,
pit unsern herren jjesum christ,
das er uns arme sünder frist
vor allem, das uns schedlich ist,
seind du des wol gewaldig pist.
erfüll mit gnad, was uns geprist,
wenn wir die schuld verraiten.
sündlich begir an uns erwend,
das werltlich lust den leib icht plend;
der armen seel dein ruder send,
damit sie säliklich zulend;
peut uns dein baremherzig hend
zu trost an unserm letzten end,
die uns zu freuden laiten.
sih menschlich plödikhait recht an,
das laider frawen und auch man
gar hart an sünd beleiben kan,
die wir all täglich meren.
dein gruntlos barmung uns wol gan
me hails denn ie chain mensch besan,
gelaub, lib, hoffnung auf den wan
sol uns dein waishait leren.
maria, muter lobesan,
dein gütlich trost uns nie zeran;
hilf uns zu dem, der uns gewan
mit seinem blut verreren.
das guldein vingerlein des münchs
mein trost, maria, raine mait,
der deinen wirdikhait
hab ich berait ain guldein vingerlein,
mit sexerlai gestain durchlait,
das dir den namen sait,
den geren trait dein junkfreuliche güt:
ain j mit perlain, h zuhant,
topasion genant,
e unzetrant von smaragd keusch und fein,
ain s, rubin von osterlant,
ain v, saphir bekant,
ain diamant sein s dapei behüt.
wie ich in sünden pin verpflicht,
wie lützel guts von mir geschicht,
wie krankche kunst, wie snöds geticht,
iedoch der trost mein herz aufrichtt,
das nie chain mensch ward so vernichtt,
der dir mit ganzer treu zuspricht,
in tröst dein junkfräulichs gesicht.
also schenk ich dir, muter chlar,
das ringlein gen dem newen jar. in perlein weiss ist nu gestalt
die zeit, sne hat gewalt,
der jenner kalt ist und hornung dapei.
reif machet all frücht greis und alt,
die jung maria palt,
das manigvalt ir blümlein dir hofir.
das new jar vah mit sälden an,
als christ den snit gewan
und auf der pan zuriten künig drei,
und wie in taufte sand johan,
und wes jesus began
do weins zeran: aus wasser wein ward schir.
dein lichtmess ist die selben vart,
so hilf uns, keusche muter zart,
das leib und seel sein wol bewart
sneweiss nach margariten art.
der vasnachtschimpf uns nicht verschart,
das an uns werd dein güt gespart,
darumb schaff, säldenreicher gart,
das all dürr seel gewinnen saft
von des heiligen gaistes kraft. hinfür merz, abril die zwen mon
als ain topasion
sich gilben schon, ich wän, dem winder scheuts.
die heilig vasten ist so fron
mit erenreichem lon,
der mensch davon sich leutert als das gold.
dein kündung uns vil sälden tut,
mit rosenvarbem plut
hat uns behut dein kind an fronern kreuz,
do er starb mit manlichem mut.
sein urstend was uns gut
für helle glut, die er da prechen wold.
hilf den, die er erlöset hat,
so gar die heilig zeit ingat,
das ieglich mensch meid missetat
und las sich rewen fru und spat
sein schuld und volg der prister rat,
das im die götlich majestat
verleich die engelischen wat,
die er den liben ewiklich
wil leihen in dem himelrich. der mai mit dem prachmaien geit
smaragdes grüne zeit,
mit widerstreit erklingt der voglein schal,
iegliches sein gemahel freit,
perg, anger, haide weit
gar lustlich leit bedekt mit laub und gras.
deins kindes aufvart nam du war,
der tröster leret gar
zwelfboten schar der werlt sprach überal.
ir leer bracht uns der sälden nar,
maid, hilf uns frölich dar,
keusch, grün gevar, da nie chain doren was.
mach, das ain ieglich mensch bejag
andacht an gotes leichnams tag,
das man im also sing und sag
und in mit sölcher zir umbtrag,
das es im wol von uns behag,
das uns chain hellisch pein icht nag.
dein hilf, maria, das vermag.
des pitt johannes keuscher leib,
wann heilger kind getrug nie weib. hewmoned, augst als ain rubein
sich röten chlar und fein,
mit haissem schein kumbt manig schedlich schaur.
das wend mit den genaden dein,
mach all frücht sicher sein
vor aller pein, kum uns und in zu trost.
den ungesunden tagen wer,
das icht ir hitz verzer
das menschlich her, die plöden creataur.
auf puss, auf pessrung uns erner,
lang leben uns bescher,
der sünden mer verprenn auf gnaden rost.
bedenk den freudenreichen schal,
da du furst in den himelsal,
du hast den pesten tail und wal,
dein mächtikhait ist gar an zal,
tröst uns in disem jamertal,
wenn unser gute werch sind smal,
in sünden hitz auch worden val.
mach uns mit guten werchen feucht,
das uns das götlich licht erleucht. zwen herbstmon bringent wein und prot
für durst und hungers not,
hais zeit was rot, die stet saphirlich plau.
die wag der sunne gank verschrot,
die sich gar hoch erpot,
die hitz ist tot, der luft pringt sie zu flucht.
hilf durch all christenleich gepet,
so man das koren set
und grumad met, das uns die sunn anschau.
wann hoher wint in lüften wet
so mach das weter stet,
bis man inlet und schon behalt all frucht.
du immer wernder selden stam,
dein raine purd was wunnesam
uns, da sie von frau anna kam
und got von dir die menschhait nam.
den mach uns, raine maid, so zam,
das er abtilg der sünden scham,
die uns anerbent von adam,
und das des heilgen gaistes luft
uns all behüt vor helle gruft. mit allen heilgen winder vest
anvahet, sunn er lest
ir tunkchel glest swarz diamant gevar.
der tag ist kurz, val sint die est,
erdreich die wurzen mest,
das allerpest gib, raine maid, darzu.
das guldein tot sich nie entsloss,
dein junkfreuliche schoss
tet wunder gross, da sie got mensch gepar.
dir ward nie creatur genoss,
got vater dich begoss
mit gaistes floss; erwirb uns ewig ru.
mach uns genädig jesum christ,
der got ob allen götten ist.
der haiden, juden, ketzer list
ist gar betört zu aller frist,
seind aller zaichen in geprist,
die uns oft lerent die genist
durch jesum, des du muter pist.
maria, hilf, das uns geling
zu dem, des nam stet an dem ring.
das ave maria des münichs
maria, pis gegrüsset,
dein zarter, hochgelobter nam
vor allen dingen süsset,
du sälge himelport.
wer möcht dein lob durchgründen,
seind got von himel zu dir quam
und uns erlost von sünden
durch dich vil edler hort.
du pist der weg von got zu uns
und von uns hin zu got,
durch all die lieb deins trauten suns
hilf, das wir hie auf erden
von im gegrüsset werden,
des pis, maria, pot.
genaden hast du funden,
die eva uns verloren hat,
gib wider, frau, zu stunden,
wann unser ist dein fund.
durch uns pist du gereichet,
das got durch dich tut und auch lat,
das nieman dir geleichet,
das ist an dir wol kund.
du hast genad und auch gewalt
mit uns zu aller frist,
dein zärtleich junkfräulich gestalt
sol uns genad erwerben,
erwend uns ewigs sterben
seind du genädig pist.
got ist mit dir verainet,
das er dem sünder zürnet nit,
den dein genad wol mainet,
darumb ward er dein kint.
wie oft wir sünd begingen,
das wir denn durch dein fleglich pit
genad von im enpfingen,
die niemand an dich fint.
o wie gar selig küssen drukt
dein mund an kindleins mund,
do er sich an dein brüstlein smukt
und saugt an deinem herzen.
man in an kindlich scherzen,
sprich:< pis mit in all stund>.
du pist ob allen weiben
gesegent, das die warhait muss
das wunder von dir schreiben,
das muter magt mag sein
und wort zu fleisch ist worden,
da prach an dir der englisch gruss
den natürlichen orden,
das nie an weib ward schein.
dein vater ist dein kind mit recht,
das wold got sein durch dich,
der edlist herr ist worden knecht,
der für uns hat geliten,
durch den, frau, wir dich piten:
gesegn uns ewiklich.
deins leibes frucht geseget
ist, jesus christ, der sich verparch
zu dir vil rainer meget,
der uns durch dich erlost.
du pist frau aller engel,
der trinitat ain edler sarch,
der selikait umbvengel,
des sünder höchster trost.
dich pitt die ellend christenhait
in disem jamertal,
gib uns zu deiner frucht gelait,
das wir in gotes namen
zu himel varen, amen,
in aller heilgen zal.
mittit ad virginem. münichs
des menschen liebhaber
sand zu der maide her
von seiner engel schar
nur ainen engel klar,
der starkke potschaft furt.
durch uns ein starker pot
gesendet wart von got
darumb, das er betwangk
mit kraft naturen gank
an der jungkfrawn gepurd.
natur er überwant,
der eren künig geporn;
im dienen alle land,
er hat den alten zorn
dem menschen abgelait.
der hochfart in verdros,
in twangk sein maisterschaft,
die hohen und ir genos
stört er mit aigner kraft;
des sei im lob gesait.
von im verstossen wart
der fürst so snöder art,
er hat sein mueter zart
mit im tailhaft gemacht
der kraft des vater sein.
zeuch hin, pot, gotes knecht,
und entsleus dise gab,
offenbar newe recht,
tue die alt ee hinab
mit kraft der potschaft dein!
trit nahent der jungkfrawn zu
und sprich< ave> zu ir
und sprich< genaden vol>
und sprich< got sei mit dir>
und sprich< nicht fürchte dich>!
alldo die jungkfraw guet
enphieng den goteshort,
in dem ir kauscher leib
belaib ganz an allem ort,
der nie verrugkte sich.
die maid gelawbig was
und horte seine potschaft,
sie enphieng und genas
ains suns von gotes kraft,
der wunderleich genannt,
der rat, der menschen tod
mit recht verderbet hat.
der starken vater, got
gelawbhaft, die sein bestat,
dem die kristen sein erkant.
der mues geruechen uns
ablas der sünde geben,
und durch die lieb seins suns
gab er uns das ewig leben
dort in der engel land.
von unser vrawen grueß
do got in dem throne sas
und der mensch verloren was,
das erparmet got so ser.
seinen engel sant er her,
gabriel was er genannt,
wie palt er doch mariam fant.
er sprach:< du pist gegrüesset ser
hie und dort immer mer
über all frawen ewikleich,
wann got hat dich auserwelt,
zu ainer mueter dich erzelt.
des nim war: in kurzer frist
gotes sun dir enpieten ist,
du solt ie sein mueter sein,
er wil sein das kinde dein;
das gelaub sicherleich.>
die maid an den poten sach
und gar züchtikleichen sprach:
< ich zewch michs an den werden got,
das mir nie man ist worden holt
noch gewaltig worden mein,
wie möcht ich dann mueter sein?
des beschaid mich züchtikleich.>
der engel sprach:< wann dich hat got
mit seiner kraft an allen spot
hie umbgeben also schon:
ain kind traist da an allen man,
davon wirst du gehaissen schon
gotes mueter pilleich
in seinem fronen himmelreich.
das solt du gelauben mir,
das der herre kumpt zu dir,
gotes sun von hoher art.
kain jungkfraw nie so heilig wart
als du hie allaine pist;
gotes sun der het nicht frist
wann zu dir ze komen kreftikleich.>
die maid wart vor schame rot
und versprach dem engel drot:
< gotes dieren wil ich sein,
ich dien pilleich dem herren mein;
nach deinen worten wil ich tuen.>
zuhant enphieng sie got so schon
in tawben weis gar kreftikleich.
urlaub nam der engel fein
von der höchsten jungkfrawn sein:
< behüet dich got, trawt(...) junkfrewlein
enphangen hast du die namen drei:
got vater, sun, den heiligen geist,
wie pilleich du gotes mueter heist
in dem thron der ewikait!>
zuhant gie auf der liechte tag,
der uns wol erleuchten mag;
got geb, das uns wol geling
gein dem hochsten jüngeling,
der da worden ist ein kind,
das wir werden sein hofgesind
in dem kor und in dem thron,
do die engel singen schon
in den lüften< gloria in excelsis deo>.
ave, meres sterne,
mueter gotes worte,
ewig magt in erne,
selig himmelporte.
enphach das selb ave
gabrielis munde,
den namen wandel eve,
stift auf frides grunde.
los der sünden pande,
füerbring liecht der plinten,
vertreib sünd und schande,
pitt alles guet ze finden.
mueter, dich beweise,
durch dich er uns löse,
der durch uns sich leise
senkt, vraw, in dein klause.
o magt ausbesundert,
senft ob allen maiden,
tue uns schult entplundert,
mach senft, keusch, beschaiden.
verleich lawter leben,
sicher weg tue pawen,
das wir jesum eben
mit dir immer schawen.
sei got vater lobe,
christo hochste zierde,
dem geist lobes probe
und drein ainleich wirde. amen.
von unser vrawen mitleiden stabat mater
maria stuend in swindem smerzen
pei dem kreuz und waint von hetzen,
da ir werder sun an hieng.
ir geadelt zarte sele,
ser betrüebt in jamers quele,
scharf ein sneidunts swert durchgieng.
o wie sere mit laid bestricket
was die mueter gebenedictet,
mueter des aingeporn,
wie sie laid in jamer jaget,
wie sie wainet, wie sie klaget
pein ires sunes auserkorn.
welich mensch wainen versmehe,
der die mueter gotes sehe
in so swindem jamer stan?
wer möcht laides ane wesen,
der die mueter auserkesen
sehe den sun mitleiden an?
füer der sünder sünd und schuld
sach sie jesum mit gedult
sere gegaiselt nemen ab;
sie sach iren süessen troste
alles trostes erloste,
do er seinen geist aufgab.
sie sach an der selben state:
den thron der trinitate
( das ist christi prust und herz)
ein jud mit ainem scharfen spere
swind durchstach; awe der sere
und des pittern grossen smerz.
wie da smerz in smerzen drangen!
und hiet ich hunderttausent zungen
und redt ich aller engel sprach,
so kund ich doch nicht volsagen
söleich wainen, söleich klagen;
do geschach ach in ach.
o ursprung rainer minne
pring mich deines smerzen inne,
hilf, das ich dein laid bewain,
das mein herze werd enzündet
und in christi minn verwundet,
das ich im gefall allain.
hilf, das ich mit dir bewaine
den gekreuzten, nicht klag saine
alle die weil ich leb auf erd.
pei dem kreuz mit dir beleiben
hilf mir, kron ob allen weiben,
pis dein laid mein herz versert.
o magt, aller mager gimme,
hilf, das ich deins smerzen werd inne,
das ich immer mit dir klage,
das ich deines sunes tode,
marter, wunten, pluet so rote
hoch betrachte und sein plage,
das sein wunden mich verwunden
und sein kreuz mich hail von grunden
und sein rosenfarbes pluet,
das die hellisch ewig flammen
ob mir nit slahen zusammen,
o gute fraw, halt mich in hut.
starkcher got, als ich verschaide,
tail mit mir durch die werden maide
die palme der signunft dein,
wann der leib alhie ersterbe,
das die sele dort erwerbe
des paradises klaren schein. amen.
von unser frawen
sälig sei der selden zeit,
an der all mein frewde leit,
wann der liebe jesus christ
von dem tod erstanden ist.
alle dingk vernewet sind,
juden gelaub der ist nu plint;
sei gelobt, der magde kind.
christen und die kristenhait
haben in got sicherhait;
wer hie klagt sein missetat
und in frewden lebt noch rat,
der hat dort vor aller not.
frid uns vor der helle tot
und auch speis mit der engel brot.
himmel tuer in offen ist,
sehent sie an underfrist
jesum und die mueter sein,
die trait himmelischen schein,
wenn in ir verslossen lag
aller engel ostertag;
niemant sie volloben mag.
sie ist aller engel lob,
sie ist der steren von jacob,
grüener pusch, der nie verpran.
salomon der weise man
geleichet sie zu seinem thron
und zu der gerten hern aaron,
und zwelf stern leuchten in irer kron.
daniel sach einen pergk,
einen stain an mannes werk,
gedeon zaigt uns sein fel
und sein porten ezechiel,
david mit der herphen sein
lobt mit mir die frawen mein,
lob sei ir von mir gesait,
gelobt sei all ir wirdikait.
von unser frawen. münich
wir süllen loben all die raine,
die got erwelt hat allaine,
und die mueter, die ich maine,
die ist genannt maria.
sie ist gelobet in dem throne
von den engeln also schone,
auf tregt sie der himmel krone,
voller genaden ist sie da.
ave, liechter morgensterne,
frawe, süesser mandelkerne,
in deiner huet so wär ich gerne
und deins suns, heren jesu christ.
ave, frawe minnikleiche,
balsams aller genaden reiche,
liebe mueter, von uns nicht weiche
seit du so genedig pist.
sunne, süenerinne raine,
pitt dein kint für uns allaine
und die engel all gemaine,
die dich loben durch das jar.
als er sitzt an dem gerichte
aller werlt zu angesichte,
frawe, uns mit im verslichte
und für uns an der engel schar.
uterus virgineus
maidleich pluem, der jungkfrawn kron
ist der helfenpainein thron
künig salomonis.
der thron ist so wunderleich,
das im kainer nie wart geleich
eeren unde lobes.
salomon der fridesam
von des höchsten kunigs stam
disen thron mit lobe
im erkos und in in trat,
dem got vil gegeben hat
unzalleicher gabe.
das ist der genaden stuel,
ein haws ane sünden phuel,
stuel des höchsten gotes.
in dem stuel so ruet der man,
der sein her beschermen kan,
herr des himmelrotes.
als die wolle feucht wart
von des himmels tawe,
also enphieng in kewscher art
die edel jungkfrawe.
noch das fel nie wart versert
von dem regen suesse,
also wart maidleich zucht erwert
in des engels gruesse.
ditz ist die durchwurzet gar
zelle der erzneie,
nutzleich guet ist sie füerwar,
sie tuet smerzen freie.
nardus seinen rauchen geit
mit smagkhafter güete,
so ist nu des ölpawmes zeit
und der gerten blüete.
die ist das edel salbenvas
und ein künigkleich palas,
von cedro gesniten,
küniginn der engel schar,
himmel und erde - das ist war -
von götleichen siten.
o maidleiche rainikait,
das kan unser klainikait
gänzleich nicht volloben.
sich besleust in deiner schos,
den nicht mocht der himmel gros
besliessen dort oben.
schön vor allen steren klar
und vor allen weiben gar,
du gebenedeite.
süen, trawt vrawe, ker dein kindt
gein den, die da gelawbig sint,
treib die sünden weite.
in dich geusset,
in dich flewsset
gotes genade ane zil,
in uns giessen,
in uns fliessen
laß uns deiner genaden vil.
und des lones
deines sunes
mach uns, mueter, vraw, genos.
wann wir sterben
nicht verderben
laß uns in den sünden gros.
nu bis gelobt, du küniginn.
des münich miter don
magd hochgeporen
von dem geslächt jesse,
aus aller welt erkoren
zu trost der newen ee,
die eva uns verloren
hat, do sie gotes zoren
traib aus dem paradeis.
in paider oren
fluecht in got immer mer,
adamen distel, doren
und even kindes we
umb ir decken voren,
do sie der slang betoren
tet mit dem apfel weis.
das we und waffen
tet arm und joachim
got aberkauffen,
do sie dich brachten im
klain in den tempel lauffen;
maria, uns vernim,
das wir das geistleich tawffen
behalten rain an strauffen
als deinem kind gezim.
zier aller frawen,
got sandt dir gabriel,
zu nazareth dich schawen.
das volkch von israhel
süntleich, was verhawen,
den nam des tiefels drawen
dein ave gratia.
in grüener awen
parg sich emanuel,
der heilig geist betawen
began dein leib und sel
mit den siben strawen,
dein sel rue seiner klawen
was, raine maria.
lawf der naturen
hat gar dein kewsch entspent,
als mit figuren
propheten habent benennt,
das du gepärd an trawren
jesum, der uns zertrennt
den tod mit peinen sawren.
fraw aller creaturen,
füeg uns sein sacramend.
dich wolt got pringen
in seines vater thron,
die zwelf mit irem singen
bestaten dich gar schon,
dich mocht laid nicht twingen,
wann du vor allen dingen
hast, fraw, den pesten tail.
dir mues erklingen
zu lob der engel don,
sein träwtleich zu im dringen
pot dir got mit der kron;
das wir darnach ringen,
darzu gib uns gelingen,
du immerwerndes hail.
dein kunigkleich sweben
bestätt(...) an missewent:
du hast gar eben
(...) gewalt in deiner hend,
dir mag nichts widerstreben,
darumb solt du behend
uns armen sündern geben,
fraw, dort das ewig leben
und hie ein selig end.
a solis orto cardine des munichs
von anegeng der sunne klar
bis an ein ende der werlde gar
wir loben den süessen jesum christ,
der von der maid geporen ist.
ein füerer aller werlde prait
der legt an sich des knechtes klait,
er nam an sich menschliche wat,
das icht verdurb sein hantgetat.
ein slos der kewsche, herzen schrein,
dar cham des heiligen geistes schein,
das sie empfieng ein chindelein,
das trueg verholn die maget rain.
ein haws erschain irs leibes vein,
das solt ein tempel gotes sein,
das nie umbrürt chains mannes art;
von ainem wort sie swanger ward.
darnach gepar sie in vil schir,
sand gabriel das kündet ir,
und johannes das chindelein
erchant in in der mueter sein.
do auf ein hew wart er gelait
und in ain kripp, die was nicht prait,
das schewet nicht das kindelein,
mit kleiner milch speist in die mueter sein.
sich frewnt die chör von himelreich
und singent die engel all geleich,
den hirten es gechündet wardt:
der hirten schöpfer von hocher art.
dem höchsten got sei lob gesait,
darzu dem kind und auch der maid
und auch des heiligen geistes nar
von werlt zu werlt an ende gar. amen.
< joseph, lieber nefe mein,
hilf mir wiegen mein kindelein,
das got müeß dein loner sein
in himmelreich, der meide kint, maria.>
< gerne, liebe mueme mein
ich hilf dir wiegen dein kindelein,
das got müeß mein loner sein
in himelreich, du raine maid maria.>
nu fräw dich, kristenleiche schar,
der himelische künig klar
nam die menschhait offenbar,
den uns gepar die raine maid maria.
es solten alle menschen zwar
mit ganzen frewden komen dar,
do man fint der sele nar,
den uns gepar die raine maid maria.
uns ist geporn emanuel
als vor gekünt hat gabriel,
des ist gezeug ezechiel,
o frones el, dich hat geporn maria.
ewigs vater ewigs wort,
war got, war mensch, der tugende hort,
in himmel, in erde, hie und dort
der sälden port, den uns gepar maria.
o süesser jesus auserkorn,
du weist wol, das wir warn verlorn,
süen uns deines vater zorn,
dich hat geporn die raine maid maria.
o klaines kind, o grosser got,
du leidest in der krippen not,
der sunder hie verhandelt hat
der himmel prot, das uns gepar maria.
des munichs passion
die nacht wirt schir des himels gast,
des tages glast wil ir gewaltig sein.
er chumbt mit grossem überlast,
sein schein zutrent das firmament
pis man in prehen siecht.
er leucht dort her, der lucifer,
gar seldenbär mit seinem chlaren schein.
fleuch, vinstre nacht, dir wirt ze swär
die morgenröt, die dich benött,
das schaiden dir geschicht.
der himel sich verstellet hat
von grawem chlaid zu weisser wat,
die suessen windt, der hanechrat
bezaichent uns den tag.
darumb bit ich hewt gottes chraft
und auch all himlisch ritterschaft,
das ich mit selden werd behaft
und göttlich huld bejag,
das mir sein huld werd nimmer gram,
das er mich von im schaid,
also rueff ich den morgen an
als got die marter laidt.
gen zedron gie jesus die vart,
do was ein gart, do er vil geng hin tet
mit seinen lieben jungern zart.
judas cham dar mit grosser schar.
got sprach:< wen suechet ir?>
mit grossen stimmen schriern sie:
< wir suechen hie jesum von nazareth.>
er sprach:< ich pins>. ir chraft engie,
sie vielen hin, got sprach zu in:
< und vorschet ir nach mir,
so lasset hin die junger mein.>
sie viengen in mit grosser pein,
das ward gesait der mueter sein
wol umb die mettenzeit.
die sach und hort sein ungemach,
was im in annas haus beschach,
das pitter laid ir herz zuprach,
da jesus wart beschrait
in schachers weis. frewnd unde mag
von im geflohen was,
das was der mueter sein ein plag;
des sie gar cham genas.
zu premzeit furt der judisch rat
den werden got pilatus für gericht.
sie teten im vil manigen spot
und ungemach. pilatus sprach:
< er ist unschuldig zwar.>
sie zigen in vil falscher sund,
der juden mund verspierzten sein gesicht.
pilatus sprach:< ich vind chain sund,
die an im sei, ich las in frei
als ainen alle jar.>
do paten sie umb barrabam,
der was ein übeltätig man.
maria chlagen do began,
das man dem lieben chind
mit gaiseln gab so manigen straich,
das im die menschlich chraft entwaich,
das bluet aus seinen wunden slaich.
sie sluegen in so geswint,
das er die stainein sewl begos
mit seinem bluet so rot,
mit armen er die seul umbslos
und laid durch uns die not.
jesus ward gesetzet schon
auf chünigs thron ze terz in purpär chlaid
sie drukchten im ein ein dürnein chron,
der jüdisch grus was falsch und sues
als er ir chünig wär.
sein mueter volget mit der vert,
es was so hert sein pein vor allem laid.
pilatus wolt in haben ernert,
er fuert in dar und sprach:< nim war,
mensch, wie gar pitter swär.>
da schrai der juden falscher sin:
< heb auf, heb auf und chreuzig in.>
pilatus hies in füeren hin,
er twueg sein hend und sprach:
< ich pin an diesem menschen rain>,
da schriern sie paide, gros und chlain:
< sein bluet sei über uns gemain.>
als pald die red geschach.
do ward jesus verurtailt gar
zu jamerlicher pein,
er muest das(...) chreuz selbs tragen dar
da zu der marter sein.
die juden tailten sein gewant,
die gelider bant im manig sail,
durch hent und fües man im zuhant
drei nagel slueg gar ungefueg,
das kreuz ward aufgericht.
sein plöde menschait ward so kranchk,
das in betwang der durst nach menschen hail.
sie puten im dar gallentrankch
und hiengen dar zu schanden gar
zu im zwen pösewicht.
gesmas erwarb im ewig pein,
dismasen ward genade schein,
jesus sprach:< du solt bei mir sein
hewt in dem paradeis.>
die juden sprachen:< gee herab,
das man an dich gelauben hab;
der andern menschen lere gab,
der ist an im selb unweis.>
maria sach in hangen blos
wol umb die sechsten stund,
sein bluet auf ire chlaider flos,
das schuef vil manig wund.
jesus empfalch sein mueter schon
wol umb die non johansen in sein pflicht.
er schrai mit jämerlichem don
die herten schrei:< heli, heli,
lama sabatoni,
mein got, wie hast du mich verlassen.>
sein sele ausgan sach man an der geschicht.
das swert, davon sprach simeon,
mariam snaid ir herz vor laid
und aller frewden frei.
longinus stach ir liebes chind,
der was ein jud gewesen blindt,
der selb gesach an underpind
und ward ein heilig man.
die sunn verlos den liechten glast,
hart velsen teten manigen chrast,
der umbhang in dem templ brast,
centurio began
den juden sagen da:< fürwar,
der hie gemartert ist,
der ist von got geporen zwar,
messias jesu christ.>
den schächern prach man ire pain
zu stucken clain, umb vesper das geschach,
da jesus hett gesendet hain
an seinem end den gaist behend
in seines vaters tron.
joseph pat von aramathei,
man ließ im frei jesum; pilatus fragt
ob er dann ietz verschaiden sei,
centurio do sprah aldo:
< er starb hewt wol umb non.>
man legt in da mit jamer groß
maria toten in ir schoß.
vil haisser zäher sie vergoß
und halst in minneclich.
sie kusst in oft in irem laid
und sprach:< mein liebste augelwaid,
mein chind, so ich nun von dir schaid,
wer sol dann trösten mich?>
sie wand vor laid ir weissen hend
mit innerm seufzen ser:
< ich bin so jemerlich ellend
und enwaiß wo ich hin ker.>
zu conplet gieng sein muoter dar.
des nam auch war maria magdalen.
der salben was ain zentner gar.
damit sie kund salben die wund,
da ward die costlich gab.
joseph in wand in seidin wat,
mit allem rat bestatten in die zwen.
jesus ward gesalbet spat
mit aller salb, ganz allenthalb
man legt in in das grab.
die vorhell prach die sele sein,
er stürmet sie mit clarem schein,
die vormals litten laid und pein,
die nam er mit gewalt.
adam und even ward berait
genad und aller cristenhait,
got gab den selen guot gelait
und fräde manigvalt.
die judschait half ir hüten klain,
der sie mit creften pflag,
sein urstend in gar kuntlich schain
fruo an dem ostertag.
die tagzeit laß dir, herre mein,
in deinem tron gevellig sein,
ich man dich deiner grösten pein,
die du gar williclich
gelitten hast recht als ain lamb.
behüt mich, herr, vor aller scham,
mach mich in deinem willen zam
und laß geniessen mich,
das dir uß deiner seiten floß
das wasser und das pluot,
das manig ellend sel begoß.
mach unser end auch guot. amen.
zu dem laus tibi christe in der vinster metten
eia der grossen liebe,
die dich gepunden hat
gar hertigkleich als einem diebe,
warer mensch und warer got.
du hast, herr, gegeben
mit deinem bluete rot
uns das ewig leben,
dankch sei dir, milter got.
kyrieleison,
christeleison,
kyrieleison,
christeleison,
kyrieleison.
sun, vater in der ewichait,
aller welde trost,
vor deines todes pittrichait
du bluet geswitzet hast,
das es gar chreftikleichen
flos durch dein gewant;
du chamst gar willikleichen
in deiner veinde hant.
kyrieleison etc.
sie haben gar ungenossen
dich gegriffen an,
eia des grossen stossen,
das sie dir haben getan.
die hent und auch dein arme,
darzue dein zartes bar
habent sie an alles erparmen
geunraint als enpor.
kyrieleison etc.
eia wie grosse ungenad!
dein antlitz, herre zart,
mit spaicheln und mit unflat
dir angeleget ward;
da du für gerichte
gefangen wurdest bracht,
da wart falsch getichte,
herr, auf dich erdacht.
kyrieleison etc.
eia der pakchenslege,
die sie dir sluegen da,
vergib, das ich dich frage:
warumb littest du also
und liest dich also handeln,
warer mensch und(...) got?
du woldest also wandeln
unser sele tod.
kyrieleison etc.
der arge bischof annas
dein erster richter was
und der falsche caipfas
auch an dem rechten sas,
vor dem du, lieber herr,
bist geslagen seer,
der sich willikleicher
lies slahen immer mer.
kyrieleison etc.
pilatus het gross unrecht,
so herr, an dir getan,
herodes und auch seine chnecht
dich verspottet han
mit einem weissen chlaide,
das sie dir legten an,
eia des grossen laide,
das dir ward angetan.
kyrieleison etc.
eia der grossen menschait,
wie sie gegaiselt ist,
du hast an deiner gothait
nicht gelitten, christ;
ein urteil ward gesprochen,
des was den juden gach,
nu haben sie dich erstochen
an einem galgen hach.
kyrieleison etc.
des sull wir alle dankchen
der pittern marter dein
den nageln und den zangen,
der chrone dürnein,
dem sper und auch der wunden,
die dir gestochen wart,
die haben uns enpunden
von der hellefart.
kyrieleison etc.
das raine wasser, das tewer plut
aus deinem leibe flos
und sich mit genaden gut
auf unser seel ergoss.
eia der edlen salben,
die uns gegeben ist,
sie hailet allenthalben,
dankch sei dir, milter christ.
kyrieleison etc.
o du falscher judas,
was hast du getan,
das du unsern herren
also verraten hast!
darumb so muest du leiden
hellische pein,
luzifer geselle
muest du immer sein.
kyrieleison etc.
crux fidelis
heiligs kreuz, ein paum gar aine
edel füer all paum gemaine,
ain solchen paum bringt uns kain walt,
in laub, plued, frucht wolgestalt.
süeß holz, süeß nagel halt er fast,
süeß purd jesus ist sein last.
menschen zung, ticht lob dem streite,
lob sein fechten in der zeite,
wie an das kreuz der herre christ
mit edelm sig geophert ist.
der werlde löser, sag im lob
wie er dem frid sei gelegen ob.
von der triegnuß eve mueter
was mitlaidig got schepher gueter;
do sie von sundigs aphel pis
in todes strikche fiel gewis,
do merkt got herre das holz gar recht,
das er holzes schaden wider brächt.
das werk unsers hailes gemeret
hat recht ordenung vor begeret,
das got dem vil listigen wicht
sein listig kunst prächt gar zenicht
und uns von holz erznei zukert,
von dann(...) der slang uns het versert.
do der heiligen zeit zu ende
füllung kam in die werlt ellende
von vaters hoch darumb gesannt:
schepher, gotes sun genannt,
der warer mensch gegangen ist
von kewschleicher jungkfrawn herzen, christ.
in der krippen eng gelegte
waint das kindlein, mensch, bewegte
sein gelider tüechern eingemacht,
die mueter, magt pant vil gefacht
sein füeslein, painlein und die hend
gürt sie mit panden eng behent.
sechslei zal was nu ergangen,
zeit seins sterben wol enphangen,
geporn darzu mit willen sein
gab er sich der marter pein.
das osterlamb in ophers fart
an krewzes stam gehohet wart.
do was gall verspürzt und esseich,
mit nagel, lanz als pitterleich
durchstochen wart der leichnam zart,
pluet, wasser flos dann an der fart,
domit himmel, mer, werlt, erdreich
gewaschen sint gar kostparleich.
paum hoch, dikch kreuz, peug dein este,
christi gelidern gib ein reste
und das der qual geringert wert,
der menschleichen krankhait gib auf erd,
das sie in sanftes stames art
bald so hohes künigs gelider zart.
kreuz, du pist, um uns ze genesen,
tragen der werld lon wirdig gewesen
und schefprüchiger werlt schefman,
ze füeren uns an des landes pan:
dich hat durchselbt das heilig pluet,
das aus christi lambes leichnam bluet. amen.
an dem osterabent so man das fewer weicht inventor rutili
schepher und weiser pist,
liecht prehents, gueter christ,
du tailest zeit und weil
in gewis stunden zeil;
nach der sunn undergangk
kumpt grewleich laster drank;
wider gib liechtes schein,
herre, den gelaubigen dein.
iedoch du mit gestirn
unerzalt künikleich zirn,
in liechtes monen schein
liechten tuest himmel dein,
jedoch in kislings slag
zaigst du uns liechtes lag
suechen in staines sam,
funcken, davon fewer kam,
das der mensch nicht entwest
seines liechtes hofnung fest
in leichnam herren christ
festikleichen all frist;
der sich wolt haissen stet
den flins, daraus uns schrät
unsers fewerleins liecht stram,
davon uns der anfank kam.
dem fewerlein geb wir nar
mit faistes oles trar,
pucheln dürr, zachen feucht
angezunt uns schon leucht;
ror und fadems tacht
darum aus waxs gemacht,
hönig vor ausgedrukt,
waxs mit tacht zesam gesmukt.
aus holen scherbelein
lebleich flamm uns gibet schein,
er nimpt in hitze kraft
feuchtem tuechlein sein saft,
als pechiger kinast
bringt narung fewrein fast,
oder waxs sinewell
mit dem tacht verzeret snell.
o got, du werder nam,
was dir liechtes lobesam
dein volkch zu diser nacht
ophern tuet in andacht,
das du uns geben pist,
nichts kostperleicher ist,
davon wir den andern lon
sehen von dem liecht schon.
wares liecht du, herre, pist
augen und sin, süesser christ;
aussen und innen gar
pist du spiegel liecht klar;
das liecht enphahen tue,
das ich dir opher zue
dienste, des liechtes rist
nim uns zu frid an der frist.
got, höchster vater pist
durch dein sun jesum christ,
in dem dir sichtig leit
lob und eer alle zeit.
der herr unser aller,
dein sun, ist ainiger;
aus väterleichem muet
schikchen heiligen geist tuet,
durch den dein götleich schein,
eer und lob, weishait dein,
mächtikait, güetikait,
darzu die senftikait
haldet der himmel reich,
drifaltig wesen geleich,
der diser werlde reich
zu im zewcht ewikleich. amen.
der ympnus rex christe factor omnium
kunig christe, macher aller ding,
du hast erledigt mit guetem geling
den menschen aus der helle qual,
den adam bracht mit seinem vall.
du pist ein schöpfer der firmament,
von himel her zu uns gesent,
du hast dich bechlait mit unser wat,
die dir der tod zurissen hat.
dir hat der juden falscher list
dein hend gepunden,(...) jesu christ,
zeprochen hast du unser pandt,
vil ungemachs wardt dir bechannt.
dein ängstlicher und pitter tod
hat uns geholfen, herr, aus not,
dein sel schikst du dem vater dein,
ein ende het des vater pein.
die sunn irn liechten schein verlos,
des erdtrichs toben was so gros,
die toten gaben zeugnus dar,
das du wardt christus ganz und gar.
nu pist du chomen, herr, zu rest,
halt uns in deinem scherme vest
mit deinem vater ewikleich,
das wir dich sehen im himmelreich. amen.
mundi renovatio zu ostern. münichs
aller werlde gelegenhait
frewde pirt und ist gemait
seit erstanden ist nu christ;
alles das da lebentig ist
frewt sich gein der lieben zeit,
elemente lachent weit
gein dem osterleichen tag.
fewer in den lüften schrät,
wasser seine trüebe lät,
suesser wint wät überal
und grogierent perg und tal,
alle swär zu tal sich hebt,
alle ring in lüften swebt
und treibt alles reich bejag.
himmel schein ist worden klar
und das mer gestillet gar,
süesse winde nement war
unser pergk, und unser tal
stet mit pluemen überal,
das der frost ee machet fal;
todes frost ist gar dahin
und der feint hat kainen sin,
das er hab an uns gewin,
er ist krump und ungeslecht,
wo er richt sein falsch geprecht,
er verlos die seinen recht,
das ist alles offenbar,
got uns allzeit bewar vor in.
do das leben überwant
den tod mit götleicher hant,
do wart offen und zutrannt
uns das frone paradeis;
und der engel cherubin,
der sein hüeter solde sein,
der lat alle nu darein,
die dar komen in rechter weis.
zu ostern die sequenzen victime pascali
sig und säld ist zu bedewten
uns hie, den christenlewten.
das lamb die scheffel erlost hat,
christus seinem vater drat
versüent, die da waren
in missetat.
der tod und auch das leben
beten wunderbares streben,
der fürst der do starb, reicht
lebentig eben.
sag uns an, maria:
was sachst du an dem wege da?
< das grab christi des lebentigen
und die urstent des urstentigen,
englische zeugnuß zehant,
das swaistuech und das gewant.
christus, mein hofnung, ist erstanden
und den seinen gein galilea füergangen.>
zu gelauben ist vil mer
allain marie der warhaften
dann der falschen juden schar
untrew und lugenhaften.
wir wissen warleich, das jesus christ
von dem tod erstanden ist;
du uns, überwinder,
könig, erparmend pist.
alleluia, christ ist erstanden.
surgit christus cum tropheo zu ostern, darinn magdalena gevragt wirt menigerlai
christus erstuend mit siges van,
do wart aus lamb ein leb getan
mit hochzeitleicher sigeskraft.
den tot er stört mit seines todes art
und slows auf uns der helle port
mit seines todes genadenschaft.
hie ist das lamb, das da hieng plos,
an dem krewz es do erlost
alle hert seiner scheffelein.
dem do niemand het mitleiden
magdalena tet da beleihen
in inprünstiger herzenpein.
sag, maria, dein gesichte,
zu beschawen das krewz christe!
< ich sach jesum gar enplecket
und an das krewz sere gestrecket
mit sunder hende aribait.
sein haupt was mit dorn bekrönet,
sein anplikch mit spürz behönet
und gar voller serikait.>
sag, maria, dein gesichte,
ze beschawen das kreuz christe!
< mit nageln seine hend gepunden,
in sein seiten mit sper ein wunden,
lebentigs wasser daraus gie.
er enphalich sich dem vater sein
und naigt das hawpt in jamers pein.
und sein geist er do auflie.>
sag, maria, was du da tet,
do du jesum verloren het!
< die mueter waint, füegt ich mit mir her,
die ich haim füert mit beger,
auf das erdreich strakt ich mich ser,
umb creaturn laid waint ich mer,
darnach salben berait ich,
zu dem grab kam ich snelliklich,
nit vand ich der do lieb het mich,
mein klage die zwifeltigt sich.>
o maria, wain nicht mere,
wann erstanden ist christ, der here.
< petre, mit vil weiben behende
sach ich zaichen der urstende.>
sag, maria, was sachst du an dem wege,
da christ ist erstanden?
salve festa dies ze ostern
grüest seist, heiliger tag,
aller ewikait wirdig lobsag,
als got die seinen aus helle qual
löst und halt der himmel sal.
nimmer wie an der frist
widerporner werlt genad ist,
all ir gaben widergent,
mit irem herren christ erstent.
auch iezund sighaften christ
nach trawriger helle frist,
der walt mit laub ist beklait,
gras mit pluemen schon berait.
über himmel ist sein gangk
nach der helle betwangk,
himmel, liecht, mer, erdereich
loben got gar gewönikleich.
nimm war, der gekreuzt ist,
got herscht durch alle reiche, christ
und einem schepher geben schon
alle scheph ires danckes lon.
zu dem auffarttag der fröleich ympnus festum nunc
kum, hochfeierleiche zeit,
daran uns gros frewde leit,
unser gemüet tuet twingen
löbleich gesangk zu singen,
als christ mit frewdenschal
staig auf himmel überal,
unser schuld güetiger süener.
er staig mit jubel auf
über aller wolkchen lauf,
das volkch der heiligen schar
lobten in so edel gar,
desgleichs der engel kor
mit süessem gesangk offenbar
lob und eer guetes sighabers.
er staig in oberlant
und pant all unser pant,
den irdischen herab
gab er vil genadengab
und wirt streng richter,
wann er kumpt ze richten swär,
der nu hinfert senftiger.
herr, wir pitten dich ser,
aller ding ain schepher,
deine diener in andacht
anschaw in schermes macht,
das icht des tiefels neid
uns in sunden überstreit
oder versenkch in abegrund.
wann du mit flammiger
wolkchen kumst, herr, wieder her,
dem menschen haimleich swer
richten gros offenber,
so gib nicht scheusleich qual
den sündern umb iren fal,
sunder gib rechten gueten lon.
das verleich got vater
pesser und auch grosser,
das du, gotes sun, ein güetiger geist,
mit in wanen paiden seist,
du herschent ewig pist
scheinig drifalt all frist
güetlichen über alle zeit. amen.
von dem heiligen gaist, in der selben weise. des münchs
kum, senfter trost heiliger gaist,
seind du der armen vater haist
dein siben gab an uns vollaist,
die du einsprüchiklichen saist.
gib götlich weishait allermaist,
gib recht verstendnuss als du waist,
die leib und sel behalden.
gib uns in leiden deinen rat,
gib gütikhait für übeltat,
gib kunst die sich nicht laichen lat,
gib sterk die sünden widerstat,
gib götlich forcht uns fru und spat;
wann wer dein siben gab nicht hat,
des mag gelük nicht walden.
als got beschuf in anegeng
höch, tif, licht, finster, weit und eng,
der sun was anvang der anveng.
mit seiner hant zu machen
all form, er pildet kürz und leng,
du paider mitler an gedreng,
natur nam von dir dein gespreng,
frucht, sel in allen sachen.
durch dich hant stimm der engel seng,
durch dich gesammet wird die meng,
gelaub und sprach, die sint in streng,
die kan dein güt anvachen.
dein kraft nach deinem willen went
die himel und die element,
der höchst und etlich steren stent,
darnach die andern all umbgent,
der siben man planeten nent,
der ieder seinen lauf volent
in seiner model raiffen.
nim ab ir pös naturlich pünd,
damit der mensch such sündlich fünd,
dein liblich fewr in uns enzünd,
dein luft ler piten unser münd,
dein wasser wasch ab gar die sünd,
dein erd behüt vor helle gründ,
went aller wind abstraiffen.
got vater, sun dir des gehilt,
das du pist alles das du wilt,
nu ler, was menschlich ist gepildt,
gerechtikait hie werben.
erwirb uns deiner güt pivilt
durch all dein überflüssig milt,
die letzten raitung für uns gilt,
wann wir hie müssen sterben.
wenn unser täg sint ausgezilt
und uns der tod das leben stilt,
so pis uns dort ain scheremschilt
für ewiklich verderben.
durch dich ist die heilig geschrift,
darinn du künftig zeit begrift,
die gar die newen ee antrift,
du hast all gaistlich ler gestift,
das man ir süssikhait durchkchift,
damit der mut wird so geschift,
das er gen himel fleuget.
durch dich sprach weissaglich gemüt,
durch dich der zwelfpot flammt und glüt,
durch dich der martrer frölich blüt,
durch dich verjeher lebt in güt,
durch dich die maid ir keusch behüt,
ainsidel fleuhet werltlich flüt,
der sich zu wald versmeuget.
dein segen bringet haimlich dar
die siben heilikhait so gar,
das got kümbt in ain brot so chhar
mit pristers handelungen.
das tauffen geit der sele nar,
öl, chrisem machet sünden par,
die beicht libt sich der(...) engel schar,
so herz redt mit der zungen.
die heilig ee vor sünd bewar,
die letzten salb an uns nicht spar,
hilf, das es gänzlich widervar
den alden und den jungen.
du zündest siben candelir,
du pist der siben steren zir,
der siben gaist ain durchflorir,
der siben doner magistrir,
der siben sigill offent schir,
ze himel mit figuren vir
sach sand johan sölch wunder.
nu ler die siben kirchen hie,
wamit man got dien und auch wie,
dem sich mus pigen ieglich knie,
wann laider seind die werlt anvie
gelies der mensch sein sünden nie:
wie hart es im darumb ergie,
noch libt es im besunder.
gib uns der siben künst geticht,
ler, das die red sei wol gericht,
ler falsch erkennen pei der slicht,
ler raine wort zu blümen.
ler singen das zu got verpflicht,
ler zal die all sünd gar verjicht,
ler messen hoch gaistlich gesicht,
ler himlisch kunst an rümen.
geduldig mach wen laid anvicht,
wann an dein hilf sein wir enwicht,
mach werltlich freud uns gar zu nicht,
das wir davon gestümen.
o von dem früchtig ward marei,
o höchster trost, nu won uns pei
für zweifel und für ketzerei,
mach uns zu allen zeiten frei
sünd, die in dich gesündet sei,
das uns die urtail nicht beschrei,
die jesus tut den faigen.
mach durch dein heilig siben gawb,
das ieglich christen recht gelawb,
verbrenn mit deines fewers schawb
ob chain artikel in betawb,
das im chain veint sein sel icht rawb,
der sein sinn streut recht als den stawb,
dem solt du hilf erzaigen.
betrübte herz tröst senftiklich
und la sie hie erbarmen dich,
in herzenlaid die sünd nicht rich,
bedenk plöd creatauren.
bis mild, vertrag und übersich,
des ist uns not besunderlich,
gewönlich güt an uns nicht prich,
las uns dein güt nicht sauren.
got vater umb uns all zusprich
durch jesus pittern herzenstich,
heiliger gaist, uns hie verjich
dort ewig freud für trauren.
von dem heiligen geist der ympnus veni creator spiritus
kum, herr schepher heiliger geist,
suech die gemüet der deinen,
erfüll mit der öbristen gnad
die herzen, die du beschaffen hast.
du pist gehaissen ein troster,
ain gab des allmächtigen gotes,
ain lebentiger prunn, ain fewer,
ein lieb und ein geistleich salbung.
du pist sibenveltig in den gaben,
du pist ein vinger der rechten hant gotes,
du pist ordenleichen reichund nach dem verhaissen
des vaters das ausprechen des hailes.
zünd an das liecht der sinne,
geus in die herzen dein lieb,
die krankhait unsers leichnams
sterkch mit der ewigen tugent.
den feint vertreibe verr zuhant,
gib uns den friden also palt,
tu uns vorgen und laiten,
das wir alles übel(...) meiden.
gib uns der frewden lon,
gib uns die gab der genaden,
lös auf die pant des krieges,
strikch zusam die gelüb des frides.
gib, das wir durch dich wissen
den vater und erkennen den sun,
das wir dich heiligen geist
zu aller zeit gelauben in in paiden. amen.
die sequenzen veni sancte spiritus
kum, heiliger geist,
send aus den himmelischen schein
deines liechtes klar,
kum, ein vater der armen,
kum, ein geber der gab,
kum, ein liecht der herzen.
du allerpester tröstet,
du süesser geist, der sele
ain süesse erküelung,
in der arbait ain rue,
in der hitz ein erkuelung,
in dem wainen ain trost.
o du allerseligistes liecht,
erfüll die inwendikait der herzen
deiner gelaubigen,
wann an dein mächtikait
ist nichts an dem menschen
und ist nichts unschedlich.
wasch, das da unsauber ist,
fäucht, das da dürr ist,
hail, das da verwundet ist,
werm, das da kalt ist,
geprauch, das da erstarret ist,
mach gerecht, das da krump ist.
gib deinen gelaubigen,
die in dich hofnung haben,
die heiligen siben gab,
gib das verdienen der tugent,
gib den ausgangk des hailes
und gib uns die ewig frewd.
die letanei singt man als oben das guldein vingerlein mein trost, maria, raine mait. münichs
herr, got allmechtig, drei person,
o ain got, drei namen fron,
verainet schon in ain drivaltikhait.
küng aller küng in deinem tron
mit kaiserlicher chron,
der ewig lon der pist du, vater zart.
der sun in seiner majestat
durch deinen weisen rat
sein hantgetat hat gar mit fleiss berait.
der heilig gaist natürlich lat
sein wegung was umbgat,
iegliches hat frucht, sel nach seiner art.
ob uns pei dir die selig schar,
die ist bestett für wandel gar,
die under ist der selden par.
uns mittel seliklich bewar,
das uns dein barmung widervar,
dein hilf darumb an uns nicht spar.
das menschlich fleisch ist würmig nar,
noch ward nie creatur nach dir
gepildet, zarter got, als wir. maria, wie gar fro du pist,
das dein sun jesus christ
ze himel ist fürst aller creatur,
bei dem dir chainer sach geprist,
dem dein hant manig frist
durch sein genist ain brüstlin pot zu mund.
man got der väterlichen güt,
dem sun waik sein gemüt,
in gaistes glüt erzünd dein zart figur.
bit, das got still des meres flüt,
das umb all menschen wüt,
und uns behüt vor sünd und helle grund.
ir engel, selig manigvalt,
ir liben gaist, zu in gezalt,
ir werden virundzwainzig alt,
vertreibet pöser gaist gewalt,
ain ieglich engel, der helf palt
dem menschen, des er hat gewalt,(...)
das er im leib und sel behalt,
das uns erfreu der herpfen klank
und aller engel süss gesank. hanns tauffer, der genaden krei,
pit was uns nützlich sei
die namen drei, vorgengel gotes suns.
propheten, patriarchen frei,
durch ewer prophecei
bester uns pei vor dem gelobten got.
zwelfboten, werde himelzir,
so evangelisten vir,
himlische tir, ir bittet auch für uns.
das got die sel so rain visir,
das er sie nicht verlir,
des helf uns schir die kindlich heilig rot.
sand stephan und all marterer,
pischöf, ainsidel, beichtiger,
junkfraun, witiben an gever
in gotes lib unwandelber,
all heilign, das euch got gewer,
des bitet all, wann wir sein ler
der guten werch, der snöden swer,
das wir bedürffen ewer wol,
wann ir seit aller sälden vol. herr, bis genädig, übersich,
erlös uns ewiklich,
dem tivel brich sein tausentlistig fünd.
den gähen tod wend sunderlich,
geschos, würf, sleg und stich;
herr, hinder dich flich wir für alles laid.
all zauber, gift, den donerslag,
wa falsche zung uns nag,
herr, das verjag und auch all tödlich sünd.
erlös uns an dem jungsten tag,
hilf, das chain mensch verzag,
schand, böse chlag hie und auch dort hin schaid.
durch dein geburd lös uns aus not
und durch dein sacrament in prot
und durch dein heiligs blut so rot,
durch deinen pitterlichen tot
dein urstent, aufvart uns erpot
den tröster für der sünden sot,
der helf uns, wenn der tod verschrot
das ellend leben hie auf erd,
das denn die sel behalden werd. wir sünder pitten, herr, gemain,
ker uns dir freuntlich hain,
die kirchen rain, gib uns genad und frid.
all frücht gesegen gross und klain,
unrecht begir verpain,
träg mut und sain mach resch zu deiner huld.
gib leib und sel ir täglich speis,
das himlisch paradeis
mit hochem preis ler steigen deine lid.
straf uns mit deiner barmung reis
gar väterlich und leis
in sölcher weis, das menschlich kraft erduld.
gelaubig sel tröst, herr, behend,
durch all dein güt lesch ab ir prend,
vest rew von himel uns hersend,
das hie die beicht dort puß erwend,
das heilig öl all sünd verswend,
dein froner leichnam uns hinlend
zu dir mit ainem guten end.
des helf got hie und anderswa
und auch die süsse maria. amen.
von gotes leichnam, auch in der selben weise. des münichs
got, in drivaldikait ainvalt,
ain ding, ain wesen, drei gestalt,
an zuval, weder jung noch alt;
der alle ding schuff mit gewalt,
der hat uns christen ausgezalt,
das er uns ewiklich behalt
in seiner engel chören.
er hat mit vil figuren schein
gezaiget, das zu lest sol sein
das wirdig opfer brot und wein,
gemischt mit wasser chlar und fein,
das uns abtilg die ewig pein,
wann es ist aller sälden schrein
der, die darzu gehören.
melchisedech was anevank,
des höchsten opfer sunder wank;
do abraham vir künig twank,
da pracht man im zu eren
gesegents prot und auch getrank;
moises kom darnach überlank;
da pharo in dem mer versank,
da wolt got wunder meren.
das himelprot sich herab swank,
die juden sagten chlainen dank;
do david ward von hunger krank,
der ass solch brot recht geren.
da die genadenreich zeit cham,
das got erlösen wolt adam,
da wuchs ain säldenricher stam.
maria machet got so zam,
das er die menschhait an sich nam,
die für uns starb recht als ain lam
durch unser hail erwerben.
got letzt sich vor mit seiner schar:
jesus verwandelt sich da gar
in brot, in wein; die selbig nar
pot sich in allen selber dar
und sprach:< meins leidens nemet war,
wie oft euch ditz ding widervar,
so denket an mein sterben.>
sein gnad sich da zu uns verpant,
er satzt uns gar ain kostlich pfant:
sich selb mit der gerechten hant
uns armen hie zu geben;
damit sein weishait uns ermant,
besitzen seines vater lant,
wer hie gen got ist recht erkchant
und im chan dinen eben.
der schacher an dem kreuze vant,
das im die ewig pein verswant.
got wird all tag herab gesant
und auch das ewig leben.
versuchen, smeken, grif, gesicht
mag götlich kraft besinnen nicht,
gelaub mit hören das verjicht,
das mit fünf worten da geschicht,
das got sein fleisch in prot verpflicht,
wann wasser wird zu plut gericht
mit handlung der naturen.
wie chlain man tailt das sacrament,
doch wird die gothait nicht zetrent,
noch von dem essenden verswent,
got wird in iedem tail genent
ganz, me noch minner, unverwent.
wer das ainvaldiklich bekent,
dem ist es gut für truren.
got lat sich nissen bös und gut,
doch wer sich selber haldt in hut
und neusset in mit rainem mut,
dem chan er freud beschaiden,
wer aber lebt in sünden flut
und an im selb so übel tut
und neusset got und trinkt sein plut,
das muss im immer laiden.
straft in nicht hie die götlich rut,
so wird sein leib und sel verbrut
dort ewiklich in helle glut
als juden, ketzer, haiden.
ain üblich speis ist uns berait
zu trost der höchsten selikhait,
sie ist der ellenden gelait
und senfte ru nach aribait,
der sünder scham sie zirlich chlait,
der sel ain süsser gast gemait,
der ir die freud kan slichten.
die engel von des pristers mund
got vater tunt das opfer kund;
das ist uns hie auf erd gesund,
es wird gesendet ab zu grund;
den, die ir sünd han angezund,
die tröstet es zu aller stund
und chan in pein vernichten.
die sälig mess des urtail geit,
der mensch wird tailhaft nah und weit
der selikhait, die daran leit,
mit allen rainen herzen.
wann wer des segens da erpeit,
der wird gesegent und gefreit,
wenn man das sacrament zedreit
für ewiklichen smerzen.
wenn so der tod das leben sneit,
sölch gütikhait zu got aufschreit,
das er helf an der letzten zeit
zu himelischen scherzen.
mensch, pit got, das er dich gewer,
das er dich seinen willen ler;
wil du dich frewen immer mer,
bedenk die pitterlichen ser:
kreuz, nagel, kron und auch das sper,
das blut mit wasser ran da her,
damit er dich erarnet.
werltliche freud ist laider saur,
der sei ain schedlich nachgebaur,
ir süssikhait sleht als der schaur;
darumb durch gotes willen traur,
das dich ir süsshait icht behaur,
got zaigt dir doch ir falsch figaur,
das er dich vor ir warnet.
darumb dien got an underpint,
die weil man ob dem altar vint,
so ist gütig marien chint
gen christenlichem namen.
wie das die sichtlich form verswint,
die haimlich lib es doch beginnt,
davon dein sel genad gewinnt,
das got und sie sich samen
in lib, die ewiklichen brinnt,
die nimmer hie noch dort zerinnt;
sölch freud chains menschen herz besinnt;
got helf uns schir dar. amen.
des munichs kurze don
in gotes namen
wil ich hie vahen an
von even und adamen,
die uns in gotes ban
brachten mit iren schamen,
darum die alten kamen
in haisser helle gluet.
got lies sich zamen,
sein parmung von dem thron
uns armen sünder lamen
erwachen er began,
als mit ainem hamen
zoch uns sein kräwz zusamen
mit rosenfarbem pluet.
für das verdriessen,
das wir gedächten sein,
gab er uns ze niessen
sich selb in prot und wein,
das wir uns vinden liessen
in kristenleichem schein.
im süllen wir entsliessen
die sünd und zäher giessen;
so nies wir in füer pein.
herz, hend, mund rainen
sol iegleich christen schon,
wer zu im wil verainen
got in dem höchsten thron,
wann er schir chainen
unwirdigen wil mainen
mit seinem sacrament.
judas beschainen
erwarb im(...) betten lon:
grisgramen, ewig wainen;
also wil got der fron
dort zusamen lainen
die grossen und die chlainen,
die manikleich vor im seind.
darumb lass varen
dein veintschaft in der zeit,
pis willig den armen
durch den der frewde geit,
wirb zu der engel scharen
mit vleis an widerstreit.
dein sel solt du bewaren
und dein rew nimmer sparen
pis dir der tod anleit.
griff, plikch und smekchen,
versuechen in dem mund
wil got hie nicht endekchen,
wann uns villeicht würd chundt
in der fron erschrekchen:
gehort allein sol klekchen
für allen zweifel gar.
das got volstrekchen
will seine wart all stund,
chain zweifel las erstekchen
den sin im herzengrunt,
falsch las dich nicht hekchen,
die worhait sol dich wekchen,
nim der bezaichung war.
vier sin betören
tet jacob ysaac zwar,
doch gab gehören
den segen sunderbar,
darinn las dich nicht stören
verzweifel noch gevar,
so wil dich got enbören
in seiner engel chören
bei seiner gothait chlar.
sein speis chan leren,
das man got fürchten muss
und von den sunden cheren,
gehorsam sein, tun pues,
missetat nicht begeren,
all tugent tägleich meren
in götlicher beschaud.
damit wir eren
got, das uns wird sein grues.
den taten sunden seren,
ward nie chain trost so sues;
die mues pein verweren,
wann wir umb hilfe zu im reren
und bringt im ewig freud.
die werden pitten
got in der majestat,
das abgesniten
wern unser missetat,
das uns meid was sie litten,
wann es an das sterben gat.
die speis hat solichen sitten,
sie lonet allen tritten,
wer mess in eren hat.
der chunt besinnen
der innern freundschaft hort,
der uns got bringet innen
täglich mit seinem wort,
wann wir des beginnen,
das wir zu gast gewinnen
der gar almächtig ist.
das götlich minnen
der sel all pein erstort,
das ir nicht mag entrinnen
nach tod dein himelport,
in der lieb sol brinnen,
wer sicher well von hinnen
chomen zu jesu christ.
das mus beschehen
uns in der ewichait,
so wir dort spechen
was uns got hat berait,
da wir sein chlarhait sehen
( die nie chain zung volsait)
in allen heiligen prehen.
die brüeder zu uns jehen:
got geb uns dar gelait.
das ave vivens hostia ze teutsch. munich
ave, lebendes oblat,
warhait unde leben,
in dem allem opfer hat
got ein end gegeben.
durch dich(...) wart der majestat
lob in preis gegeben,
durch dich auch die kirchen stat
schon bewart und eben.
ave, vas der senftikait,
schrein der süessen sinne,
darinn lust und wunne waid,
himels smachs beginne,
werlichait und wesenhait
hailandes aussen und inne,
sacrament genaden prait,
nar götleicher minne.
ave, wares himelprot
für das alt wärleichen,
taugent erznei bringst du drot,
geistleich seer entweichen.
du geist nar in aller not
christen ewigkleichen;
das duest du mit dem pluete rot,
das sag ich dir werleichen.
ave, herren leichnam,
ein gepreistes medel,
leib, veraint mit gottes schain,
chlainet über edel,
got satzt uns zu zeugnus schon
an deines herzen zedel,
do er urlaub von dir nam,
und satzt in frides sedel.
ave, volle freud und wunn,
der saligen leben,
armer lewt tröstlicher prun,
wird und er daneben.
grosser vortail, chlare sunn,
auf dem weg gegeben,
der opfer aus herzen chum,
fleust von himel reben.
ave, starkcher herzen chraft
für den val behende,
tur und scherme sigehaft
des volkes ellende,
das uns starke veintesschaft
icht prech auf ein ende
noch sein list auf falscher potschaft;
götlich chraft, die wende.
hie jesus wärlichen ist
zwifaltig nature,
untailter zu aller frist
und auch ain figure,
sunder istikleicher christ
mit seinem leichnam pure
lauset ganz auf spahen list
in kurzer klausure.
in dem himel sichtperleich
christi fleisch enplekchet,
protes forme anders geleich
stet all hie bedekchet.
er wais ain, der eren reich,
wie er es dar strekchet,
es ist im leicht gar mügleich,
wann er es hat erwekchet.
sunst bestet es unverzert
messen von beginne,
ganzer er empfhangen wirt
zu verlust und gewinne.
protes form die wirt verpert
von des munden chinne,
kraft des leichnams ist beschert
dem pis rainer minne.
christus alles leidens frei
stat in solichem seren,
protes form, das chumbt zu drei
und tuet sich vercheren,
fragt iemand, wo christus sei:
in des himels eren,
als er wil, dort und hiepei
mit genaden meren.
das dein chol in uns ergloch,
tue uns, herr, durchflammen,
deiner minne gart und joch
prech des zornes chrammen;
mit der speis geadelt hoch,
damit tuest du uns ammen,
tue die herz genaden rich
hertikleich beklammen.
o jesu, durchsüessig reich,
heilberleiche nare,
als du uns tust gar innikleich
speisen offenbare;
unser sünd senkch in den teich
der zäher amare,
der begir pflig sunderleich
für dein augen chlare.
smächen weltleich üppichait
lern uns, werder tröster,
unser veint tun uns chain laid,
christ, der argen röster.
was uns der gelaub hie sait,
jesu, widerpringer,
das werd uns durch dich berai
in des himels zwinger.
priestern, die da wandelen
dein hoches sacramente,
alln die da gelaubend sein
werd es nar behende,
die es mit andacht nemen ein,
werd es lust an ende;
all die da falsch reden darein,
jesu christ, die schende.
von gotes leichnam der ympnus pange lingwa. münich
lobt all zungen des ernreichen
gotes leichnams wirdikait
und sein pluet gar kostparleichen,
das zu trank ist uns berait,
(...) frucht des leibes adeleichen
schankcht der künig der werlde prait.
uns geporen, uns gegeben
von der maget wandelblos,
in der werlt gewandelt eben,
als seins wortes frucht entspros;
we und wandel seinem leben
wunderleichen er beslos.
an dem lesten abendessen,
do er mit den jungern as
und verpracht gar unvergessen
was von im gesatzet was:
speis den zwelfen er vermessen
sich selb mit seinen handen was.
wort und fleisch, ein lawters prote,
fleisch mit worten er do macht,
wein wirt christi pluetes rote,
ob kain sin des zweifels tracht,
lawters herz bevesten drote
der gelaub allain genueg ursacht.
so getewertes sacramende
wirdigen wir diemüetikleich,
alte weis und ler behende
newes siten scham entweich,
der gelaub erfüll und(...) wende
allen zweifel ewikleich.
dem geperer, dem geporen
lob sei in herzen, jubilus,
darzu wird und kraft gesworen
sei und reiches lobes dus,
der(...) von den zwaien hergefaren,
dem ste geleiches lob allsus. amen.
von gotes leichnam die sequenzen lauda sion. münich
lob, o sion, deinen hailer
lob den fürsten, lob den herter
mit lobsangk in stimme klar,
frew dich, was du immer machte,
gros ob allem lob betrachte,
noch vollobstu in nimmer gar.
lobes ursach geistlich scheinet,
lebleich prot zärtleich durchseinet
ist uns allen füergesetzt,
das zum fronen abendessen
christ sein jungern gab vermessen,
do er sich von hinne letzt.
lob sei völlig und erläuchtig,
wunsam, zierleich, hochgedeuchtig
sei deins herzen jubilus,
hoher tag stet fürgewent,
do das frone sacrament
hie sein erstes stiften tet.
an dem tisch des newen wirte
newe ostern, news gefirte
alten ostern gibt ein end,
alte gewonhait die newikait,
ware sunn den schaten verjait,
liecht erleucht die nacht behent.
was des nachtmals christus handelt,
das zu treiben er do wandelt
vor in der gedächtnüß sein,
do die heilig ler gegeben
wart in hailes opher eben,
do wart gesegent pluet aus wein.
die beweisung halt wir christen,
das ein prot mit weisen listen
wirt zu fleisch und wein ze pluet,
was dein sin ensiecht noch smecket,
fest er dir dasselbe wecket,
wider ordnung er das tuet.
under paiderlai gestalde
nuer mit zaichen nicht mit halde
alle dink verporgen sein,
fleisch zu speise, pluet zu trangke,
ganz beleibet sunder wangke
christus under paider schein.
von dem nemer ungetailet,
unzerbrochen, unvermailet,
ganz er do genomen wirt,
in nimpt ainer, in nement tawsent
frei als vil als der vorcht lawset,
noch bester er unverzert.
in nement guet, in nement die pösen,
doch in ungeleichem lösen
lebens und des todes frist:
tot den pösen, leben den frumen,
wie geleich wirt er genomen,
ungeleich sein ausgangk ist.
wenn das sacrament verrengke,
so nicht zweifel, nuer gedencke:
als vil sei ain prosem lengke,
das mit ganzem stet verdakt.
kain geben das guet verstellet,
sunder zaichen wirt zefellet,
laidigung maß nicht mer quellet,
das zaichen bleibet unverzwakt.
prüeft, wie ist der engel prote
wegfertiger speis in note,
wärleich prot der kind nicht drate
ist zu werffen für die hunt.
in figuren sich das bezaichent:
do isaac das opher raichet,
osterlamb, das auch beswaichet,
himmelprot wart den vätern kunt.
o werdes prot und hüeter, herre,
du uns allen miserere,
du bescherm uns und auch nere,
das wir dich an widerkere
messen in deins vater land.
chraft und witze hast du gare,
hie todleicher menschen nare,
o werder tischgefert sunderbare,
setz uns dort zu dem erbern kore
so aller heiligen unverwant. der tenor ist der tischsegen
allmächtig got, herr jesu christ,
was leibnar du uns gebend pist,
die sei gesegent und berait
von dir mit aller sälikhait,
das uns darinn berür chain we,
das well got, benedicite.
die drivalt in dem höchsten tron
lob wir mit kyrieleison,
got vater in dem himelreich,
beschirm uns hie und ewikleich
durch deinen heilgen namen
vor allem übel. amen.
herr, hais, das es gesegent sei,
got, won uns und dem essen bei,
amen, und auch bei dem getrank,
das ieglich mensch got also dank,
das er sich über uns erbarm,
got sei gelobt, sprecht reich und arm.
dankch sagen wir dir, herre got,
um all die speis die uns ist not
und loben dich mit reichem schall
umb die und ander guettat all,
wann du lebst, got, in himmelreich
und reichest immer und ewikleich.
gots nam gesegent sei an end,
sein hilf uns alles laid erwend,
got, loner aller guten sach,
nu gib in hie und dort gemach
mit ganzen freuden immer mer,
von den die speis ist komen her.
der ympnus christe qui lux es etc.
christe, du bist liecht und der tag,
du dekest ab die vinstern nacht,
des liechtes liecht ie in dir lag,
der sälden liecht hat aus dir pracht.
wir pitten dich, heiliger herr,
bewar uns heint in diser nacht,
gib rue in dir, das uns icht ferr
(...) ein ruesam nacht in unser acht.
uns won chain swäres slaffen zue
noch das der veint uns icht betor,
das fleisch im chain verhengen tue,
davon wir dir sten schuldig vor.
die augen slaffens sein begreif,
das herz dir wach zu aller stund,
dein zesem ze schermen icht entsleif
die dich lieb haben im herzengrunt.
anplikch uns, unsers hailes kemph,
und widertreib der sunder glut,
hilf uns, das er die icht vertempf
die da erlöset hat dein bluet.
gedachtig pis, o herre mild,
an uns in disem swären leib,
du pist allein der sele schilt,
nu won uns bei, von dir nicht treib.
got vater immer glori sei
und auch seinem aingeporen sun,
darzue dem geist, des trost uns pei
sei ewigkleichen in allem tun. amen.
von der heiligen drifaltikait der ympnus
o du selige drifaltikait
und auch vedriste ainikait,
ietzunt weicht die fewrein sunn;
geus ein das liecht den herzen.
wir pitten dich frue und auch zu vesperzeit
mit geticht des lobes,
unser petleiche ere
wirt dich loben über allew werlt.
got dem vater, dem sei er
und auch seinem aingeporn sun
mit dem heiligen geist
immer ewikleichen. amen.
hie hebt sich an ein teutscher cisiojanus des münichs
besniten wirdigkleichen,
wart der dreier künig betaget,
erhart und pauls die reichen,
sand felix und auch antoni, prisca maget,
sebastian, agnes, vincenz bechenner,
timothee, pauls bechert;
besunderleichen endet sich der jener.
preid, liechtmess blasius zieret,
ag, dorothee getötet,
junkfräwleich geflorieret,
scolastica hat wolkenprust genötet,
valentin martrer, juliana nicht wendet,
darnach wird sandt peter gechrönet;
mathias, walpurg den hornung vollendet.
nu bege kunigunden
nach kaiserleichen orden,
perpetua zu senden
ist sand gregorius zu rom babest worden,
gedraut lobt auch sand benedicten smerzen,
gabriel gruest marien,
sand rueprecht wirdikleich starb zu merzen.
magdalen becheret,
sand ambros arbait harter,
das er uns hat geleret
und auch tiburtius mit seiner marter,
auch seind gut geseln die heiligen
jorig, marcus ewangelist;
beschaidenleichen vitalis endet abrillen.
philip, sigmund, chreuz funden,
sand johans ist gesotten
und jordanus wunden,
pangraz, gangolf, erwelte himels poten,
mit euch potentiana nicht sol mißhellen,
phlig sawberlichen urban,
des weins mon welch sand petronellen.
getrewer marcelline,
erasmus hat gelitten
den prachmon manig pain,
sand barnabas hat und sand veit gestritten,
man sol auf pawmen sand achazen malen,
tawffer, wetterherren,
verslaffen pan vestlichen, peter, paulen.
die kever umb ulreichen
das hew den hunden failen,
sant benedicten leichen,
(...) margarethen, heinrichen, zwelfpoten tailen,
(...) alex hat lieb die schön magdalen,
begert sand jacob annen,
(...) pantaleon bedacht, sand abdon, senen.
sand stefan, stefan minner,
(...) oswald, sixt, affra leben,
roman, laurenz der prinnet,
yppolitus vastet, marien eben,
augustus hat sand bernhart(...) funden,
timothe sandt bertlme nicht macht,
wirt augustin enthawpt und geschunden.
gilg den herbst anvächt,
sand magne und mareien,
gorgonius versmächt
(...) felixen nicht, das chreuz erhöcht freien
lampertus mues besunderleichen begeren
math, mauriz gesellen,
rueprecht der chan sand wenzla michel lernen.
remigius den weisen
franciscus lernet,
sand marcum und dionysen
gesellen wir auch sand kalixtum, sand gallen,
martha, lucas mag sand urseln machen rasten,
besinderleich fueget,
das sand simon narcissen lernet vasten.
heilig seel schullen schöpphen,
sand lienhart klärlich wegen
mit grossen marteins köphen,
briccius spottet nu, othmarus flegen
erben elisabeth endloses wee,
cecilia, clement,
sand katrei, kunrat seind vor sand andre.
zartliche maid sand barbara,
sand nicla, ist mari emphangen
so klärlichen rosenvarb,
(...) sand lucia minnikleich gegangen,
gechronet tausendveltig pas dann hester,
(...) thomas der zwelfpot nahet,
christ, stefan, hans, kind, thomas und silvester.
ein gut gesang von eim wachter
< eia herre got, was mag das gesein?>,
zu jerusalem ein wachter sang,
< ich siech so rechten klaren schein
aus fewers röt(...) an anefang,
wie bethlehem verprunnen sei;
der schein der wont uns nahent pei,
also redt sin und mein gedankch.
ein alter jud mich da began
der märe fragen so zuhant:
« sag mir, wachter, trawt salig man,
wer hat uns bethlehem verprant,
was singest du, was hast du gesehen?
durch got tue mir die warhait jehen,
mach mir die red nur pas bechant! »>
< entrewen, des enwais ich nicht>,
so redt der maister tugentleich,
< mich hat betrogen mein gesicht,
es ist ein stern gar wunnikleich,
der leucht so schon nach gottes er,
ein werder engel fürt in her,
chain steren ward im nie geleich.>
< dem volgen schon drei künig nach
aus frömden landen gar manig meil,
auf dieser vart ist in so gach,
das spür ich wol an irer eil.
ich wän, sie suechen jesu christ,
der von der maid geporen ist;
sie finden in in churzer weil.>
< sag mir, wachter, von wann seind sie chomen
so taugenleichen in die land?>
< entrewen als ich hab vernomen,
ir namen seind mir wol bechannt,
als ich sie sach in sternes glest
geschriben die werden gest:
kaspar, balthisar, melchior seind sie genant.>
< sag mir, wachter, auf dein trew,
wo cheret sich der steren hin?>
er sprach:< die vart die ist mir new,
daran ich gar betrogen pin,
wie auf der mawr zu jerusalem
er schaint do hin gen bethlehem
zu maria chindelein.>
der alte jud schrai lawt:< awe
des jamers und der grossen chlag;
das ist ein erstörung unsrer ee
und des gelauben alle tag,
als ich es nu vernomen han.
es mag halt niemand understan:
es get nach der propheten sag.>
von sand johanns dem gotestawffer der ympnus ut queant laxis. munichs
das hell aufklimmen deiner diener stimmen
zerklengken sunder deine werch, deine wunder,
vermailet lebsen salb aus genaden kefsen,
heiliger johannes.
ein fronpot kam hoch oben von olympo,
mit spähen fünden dein gepurd ze künden.
nar, nam, ampt, leben er bedäwtet eben
deinem werden vater.
so hoher märe ward er zweifelbäre,
pald er darumbe wart der red ein stumme,
doch dein gepurde nuer herwider fuerte
orgel der stimme.
do du der ammen lägt noch in der wammen,
verviengt den künig in der maid gerüenig,
die müeter paide taugen underschaide
das offenbarten.
in zarten jaren hast die wüest erfaren,
fliehen die gemaine woldest sein allaine,
das deinem handel icht leicht käm unhandel
indert vermailet.
dein leib zart nackte kämlein war bedackte,
ain pelzein snuere dein keusch hüef umbfuere,
dein trangk was wasser, wildes hönig, grasser
dein speis und ampher.
ander propheten nuer geweissagt heten
lang her und verren von dem grossen herren,
zaigstu allaine das lamb gotes raine
mit deinem vinger.
in aller werlde nie wart( als ich melde)
heiliger mannes dann der lieb johannes,
der den betawffet, der ganz auf sich hawffet
der werlde sunde.
o säldenreicher, niemant dein geleicher,
sünden unwissen, schön schneweis erglissen,
mächtiger martrer, der wüest edler pawer,
propheten maister.
dreissigkfeltig krone ist etleicher lone,
zwir dreissigk reicher ist der lon etleicher,
drifeltig hundert überkron besundert
dich zierleichen preisen.
unser gedächtig pis, o fürste mächtig,
waick stainein herzen, vertreib sünden smerzen,
pan wilde strassen, durchläucht finstre gassen,
slicht krumpe steige,
das unser schepher, hailant und erlöser
lawter vernünfte schik zu seiner künfte,
weis guet geferte linde und auch(...) herte
haim zu dem lande.
lob got mit preisen, lob got den sun weisen,
so ir paider gaiste lobes ganz volleiste,
beleib ainem stamen in gedreitem narren
ewikleichen. amen.
uns künden all zwelfpoten gar
gotes und menschen suns lob,
er, die aus erde himmel macht.
got herren ain ist eben
söleicher preis und lob gegeben,
des nam ist hoch erkennet,
grosses rates ein engel nennet.
der selb tief rat was gar eben
den fälligen menschen gegeben,
er ist alt und tief begründet,
ein war gesicht verkündet
gotes heiligen kunt allain;
do der engel auserkoren
wart von jungkfrawn leib geporen,
untödleich aus tödleichen sachen,
aus erd tet himmel machen,
aus menschen einen engel klar.
der ist herr und got
seins streitparn volkes in not,
sein engel tet er senden:
die zwelfpoten zu werlde enden,
den er sich so drat
nach seiner urstend lebentigen pot,
des todes überwinder,
in vil straf ires frides verkünder.
er sprach:< ich pins, merkt eben,
nicht fürcht euch, frid sei euch gegeben,
predigt gotes wort allen lewten
und tuet in das bedeuten
vor künigen und fürsten gros.
als mich zu werlde enden
mein vater sant, tue ich euch senden,
darumb seit weise als die slangen
in ewern anefangen,
ainfaltig als die tauben sint.>
sandt peter gein rom
der zwelfpoten fürst predigen kam,
in der kriechen lant
leret allenthalben paulus genad bekannt.
die andern zwelf edelinge
in der wende vier tailen gar ze ringe
verkünten sie den gemainen
drifeltigen und ainen.
sandt andre, philippus,
zwen jacoben, simon, bartholomeus,
thomas, thatheus,
darzu johannes und matheus.
zwelf richter unvermailet
sint in ainem( nicht von ainem getailet),
die tailten von dem gelauben
in ain sie alle klauben.
in aller werlt ir predigen
ausgieng also schon,
und in den enden aller lant
wurden ire wort bekannt.
ei wie gros, schön ir füesse sind
und ire wort so süesse sint,
die künden aus iren münden gueten frid.
den erlösten in christi pluet
also sagten wort
sion nu wirt herschen dort, dein herre got,
der mit seinem wort die werlt tet machen,
umb unser sünde sachen
füer uns mensch wolt werden
hie auf erden;
dasselbe wort gotes sun ist,
den wir predigen, den gekreuzten christ,
der in seinem himmel eben
ewikleichen herscht im leben.
die sint die himmel,
in den du wonest, herre christ,
ir werter du(...) den pist
in zaichen schein;
du tawest genaden dein,
den du zusprächst:
< ir himmel tawet schon darauf,
den gerechten regnet wolkchenlauf,
die plüend erd
auftue sich so werd.>
unser erde
sol erkükchen plüed recht werde;
die aus zwelfpotenlichen worten, herre christ,
säend pist, hais blüen alle frist;
aus iren worten
sei wir halten gotes sun zarten,
mach uns, herre, dir in rechter dulde
pringen frucht füer unser schulde.
die sint die himmel,
in den du, engel gros rates, wonen pist
ze aller frist, die du rechte
nennest frewnt und nicht knechte,
den du all fart deines vater wort
machest offenbar.
in der selben
zwelfpoten tailung dein gesampte schar
in huet bewar in frides pant
ainig und gar unzertrannt,
das wir auch sein in dir ain
als du pist im vater ain got, herre christ.
laß uns armen dir erparmen
do du künig, wonest in himmeln.
von sand elisabethen der lantgräfin
frew dich, sion, das ausgangen
ist von dir zier so bedrungen,
glenster deines liechtes klar.
widerlebung leucht herwider,
o und alpha do hernider
kumpt in ende der werlde gar.
got den ersten der heilig aphel
lebent noch auf erster staphel
sach dort oben auf dem spitz,
und zum ersten auch die lesten:
wie wir sein in nider resten,
sein liecht gab uns widerplitz.
wan vor manigen er dich ersach,
dein rauch suesser zu im brach,
is dein smak und dein lautrikait.
du von künigs pist geslechte,
werleich man nennet dich gar rechte,
du gotes sattung gesait.
sich frewent die mettensterne,
das in vesperzeit ein lucerne
entsprungen ist, ein newes liecht.
himmels gestirne ist enzündet,
do der wende wart verkündet
urkund newer gelübes pflicht.
werleich gestirne du füerklare,
das der sunnen ist nahent bare,
liechter dann des manen glanz.
das du seist mit sonn beklaidet
hie dein leichnam das beschaidet
(...) mit dem liechten prehen ganz.
o wie wirdig leuchst mit wunder!
von dem pösen hellekunder
beraubst du, besesne vas.
sunder sieche machst du raine,
krump und lam aufrecht gepaine
setzt du an lait in maß.
das naturen ist verlaugent
von recht deine tugent taugent
und vermacht(...) alles von genad.
tot du widerkückest ze leben,
plinten tuest du liechte augen geben
von rechten geliden pfad.
eia, mueter, uns erkenne,
an das lebentig puech uns nenne
mit den auserwelten ein,
das wir selig den sälden dein
von der porten der helle pein
werden gar erledigt sein.
diß ist ein barant ton herr peter von saßen
maria gnuchtig, zuchtig,
gotliche sunne, wunne
vine, schine durch der himmel tron,
schon mit gedon
so loben dich mit freude all gotes engel.
der eren auwe, frauwe,
din ubergutig, frutig
zart art der hochsten namen dri,
fri der selden zwi,
geknopfet schon uß richer blute stengel.
der suß ein bach, ein umbevach,
ein obedach, götlichs gemach,
der gotheit uberzimmer.
du gots exempel tempel,
getemperieret, zieret
schone frone ist din wirdekeit,
breit und becleit
ist din lop bi got ewig und immer.
gar manigvaltig waltig,
gar ubersempfig stempfig
saget maget uns da von diner güt,
blüt din gemüt
zertlichen schon mit heilgen geistes flamme.
du bist die ruot, die bluote
joseph dem wisen, grisen
schöne gröne in dem tempele,
me von jesse
bist du auch fraw der ersten selden stamme.
du bist der schrin, da sich barg in
die gotheit sin an sunder pin,
das sloss sich nie zertrante.
du gottes sarche, arche,
des hornes gelle, felle bedauwet
auwet in des meien felt,
melt absolons zeit,
arones ruot da bi man dich herkante.
der fursten zeder seder,
du virgo, stella, cella
dei mei bist herwelet schon fron,
der selden tron
wart dir gesmit ins heilgen geistes fure.
din magetuome bluome,
du gottes anger swanger,
menget, sprenget in dich gotlicher sam,
kam unde nam
fleisch unde bluot bi dir mentschlich nature.
du ostertag, du balsam smag,
du viol ag, du mandel hag
und aller sußen meien.
so gar lusticlichen riechen,
du rosenglaste, faste glenzet,
krenzet mit der gotheit kranz,
ganz der selden tanz
furt got mit dir ein immerwerden reien.
aue preclara
ich grüzz dich geren
meres steren
lüceren
aller christenhait
maria zü göt vns pelaite
frew dich gotes pharthe
von des vaters warte
geoffent und peslozzenn
prachst vns den waren gotes schein
der hat dein ganczen schrein
so liepleich pesezzenn
maria dein ere
ziert wol dew hymel here
erwerlt als der sünne
schein also der man hymeluär
die dich lieb han die pewar
deiner gnaden vns günnn vermezzenn
maria gutew
edlew reizse plünde rüte
dü manndel reis
du hast dein preis
in allew werlt pegayt
dü müter werde vnde mayt
o werdew frawe
lembtigs holz von hymel tawe
dw pegürtst
dein pürd
die dü doch fürts in trewen
von alten zw den newen
genad deinen hannden
dü hast vns pracht ze lannden
da allew werlt anhafft
der siechen stab her her von moab
zw syon pey rainen chinden
müg wir in wol finden
den vngefüge
dü doch mit ihesu erslüge
den leuiathan
der alle man pracht in den pan
mit seer der alten slangen
die hat sich selber erhangen
got hat erwelt vns aws der haydenschafft
daz wir pedenkchenn der werden frawen chrafft
die ist also gehafft
daz sy gepeare
gotes lamp ane sweare
ihesum christum der ist ain
mit got dem sün gemain
und vberain vns mit got in suzzer wunnichleicher lieb razzt
das österlamp was in der alten ee
ein hymelprat und viel nyder auff den chlee
als wie daz nür ergee
daz sich versüne
fewr und püsch so grüne
nach moysy gesicht
müter magt in der phlicht verricht
vns mit göt daz wir verdienen deines süns pallast
hilff vns der wünnen
daz wir prünnen
der flewzt awz dem staine
daz peczaichent wasch vns von sünden raine frawe
zaig vns die essein slangen
die da ward erhangen
aller sundere träst
an des werden chrewczes tra ast hail enphahen
gib vns den stain
das wir dem fewer
gotes komen so nahent
daz wir wirdichleichen christ enphahen
mit geraynten münd
von herczen gründe
begürtet und vmbschait
mit ganczer stetichait zü im gahen
hör vns fraw
werd dein sün
dich ert und wil dich nichts verczeihenn
genad vns christ
magt dein müter ist
für wen sy tut gepet verleihen
hilff vns dez herczen raynichait
daz wir den prünn vns perait
sehen in der ewichait
got vnde mensch rechte leret wye
sein gotleich weizshait trinkchen lie
auch schullen die getrewn hie
wir christen an end sein nach dir genant
herre wennd nat und ellend hilff vns von sünden panden
mit snelen handen
und für vns haym mit dir ze lande amen
der menschen liphaber
sante czu der juncfrowen her
von syner engel schar
vor eyn erczengel clar
der starke bötschäft furt
durch vns eyn starker böte
is gesant her von gote
der vns daz ave betait
vnd vns küntlichin sayt
der jucfrowin gebort
nature obirwant
der ern eyn konig geborn
im dynen alle lant
her hot den alden czorn
dez menschin hen geleyt
der hochfart envordros
entwank syn meisterschaft
dy hoen vnd ir genos
drang her mit eygener kraft
von gebot dez vaters syn
von ein vorstozen wart
der fürste der boesen art
her hat syne muter czart
teilhaft mit ym gemacht
dez sye ym lop gesait
czuchhen bote gotes knecht
vnd entsluec dese gebot
offenbare nuwe recht
lege dy alden hyn
von craft des vaters syn
trit hen der juncfrowin czu
vnd sprich aue zcu ir
sprich vol gnaden du
vnd sprich got is mit dir
vnd sprich nicht forchte dich
czu hant dy juncfrow gut
enphing dy gotes wort
do von ir stetir mut
bleib gancz an alle hort
der ny vorrukit wart
dy juncfrow geleuwig was
enphing dese botschaft
sy enphing vnd genas
eyns sones von gotes craft
der is wunderer genant
eyn rat des menschin rotis
mit rechtir wirde hat
der starke vater gotis
der den gloubin bestait
dy cristen syn genant
der mus geruchen vns
ablas der sunden geben
durch synes vaters ere
gibt her vns das ewige leben
dort in der engel lant amen
zu mariam vnter dem creutz
bey dem krewtz jn iamers dol
stund die muter smertzen vol
da ir werder sun da hieng
seüffczte hoch ir edel sel
traurig trüb in laides quel
si sneid ein scharphes swert daz durch gieng
o wy sere mit lait bestrickt
was die magt gebenedict
muter dez kindes aingeboren
wy sie laid in layd do yagt
wy sie waynet wy sie klagt
die peyn des sunes auserkoren
welch mensch do beweynet niht
daz di muter gotes ane sicht
jn so in grosem swinden yamer stan
wer möcht ane mitleidung sein
der die muter cristi vein
sehe jn sölchen klagen an
für die schuld aller gent
sah jesum in torment
sich scharpfen geyseln vnderhab
si sahe iren süssen tröster
sterbend alles trostes entlost
do er seinen geist auff gab
eya muter prunn der mynn
gib mir deines smertzen ynn
hilff daz ich dein layd beweyn
daz mein hertz nun werd enzünt
in cristi mynn vnd verwunt
daz ich ym gevalle alleyn
werde muter schicke daz
dez gekrewczigten wunden las
hie nun sencken in mein hertze
du solt von deinem sun erwerben
der also wolt für mich sterben
das er mit mir teil sein smertzen
hilf mir das ich mit dir wayn
den krewczigten klagend sein
alle dy weil ich leb auff erden
bey dem krewtz las mit dir stan
geselle mich dir an abelon
mit zu leiden muter werde
o maget aller maide klar
biß mir senfftig nit amir bitter
gib das ich stet mit dir klage
hilff mir tragen cristi tot
marter wunden pluts rot
in mein hertze vnd alle sein clag
daz sein wunden mich verwunde
das sein crewtz mich heyl von grunde
vnd sein roßen farbes plut
daz die hellisch ewig flammen
ob mir nit slahen zu sammen
o gute fraw halt mich in hut
crist wenn ich von hynnen schaid
tail mir durch dein marter mayt
die palm der woren sigung dein
wenn der leip alhie ersterbe
daz die sel dort erwerbe
dez paradises klaren schein amen
ir lobet allew dew vil raine
die got hat erwelt allaine
ze ainer müter die ich maine
das ist virgo maria
sie ist gelobet in dem trone
von den engeln also schone
daröb trait sy wol die chrone
aue plena gracia.
hilff vns rose mynnigleiche
palsen aller genaden reiche
lilge du mir nicht entweiche
wand du gar gewaltig pist
lichtew sünne morgenstern
genad vnd wunne mandelcherne
in deinn hulden wer ich gern
deines sunes, jesus christ
schone sünerinne raine
pitte phlege in allaine
den die engel algemaine
lobent durch das ganze jar
wenn er chümpt zu dem gerichte
all der wellt ze angesichte
das er vns mit im verslichte
vnd helf vns zu der engel schar amen
eya der großen libe
dy dich gebunden gar hart
gleich eynem dybe
wor mensche und worer got
du host vns herre gegeben
mit deynem blute rot
das hymelische lebin
dang habe du milder got
kyrieleison
zon vater(...) ewikait
aller werlde trost
von(...) kait
du blut geswitczent host
das(...) krefftlich
(...) yn deyner vinde hand
von deynem heyligen leybe
mildiclichen(...)
kyrieleyson christeleyson
gelopt zeistu christe
du milder herre gut
das du vns dirlost
mit deynem tewren blut
hilff vns hirre hewte
das wir komen dar
zo man singet gloria
an der engil schar
kyrieleyson
zy han gar vngenossen
dy dich griffen an
eya der grossen stoße
dy zy dir han gethon
deyn hewpt vnd auch deyn arme
dorczu deyn czartis hor
han zy on alz dirbarmen
gefuret al en(...)
kyrieleison christeleyson
eya der großin vnczucht
deyn antlicz herre czart
mit speychel vnd mit vn(...)
dir an geleget wart
do du vor gerichte
wardist brocht
do wart manch falsch getichte
weder dich gedocht
kyrieleison
eya der backen slege
dy sy dir slugen do
vorgib das ich dich froge
woryne du dich alzo
woldest loßin handiln
mensch vnde worer got
du woldest alzo wandeln
unser zele not
kyrieleison
jr liben cristin lewte
mit ynniclichm geren
sullet ir dancken hewte
christo(...) herren
des sich mit willigim mutte
(...) loßen sloen
wenne wir von seynem blute
heyl vnde trost enphon
kyrieleyson cri(...)
der arge bischoff annas
der erste richtar was
und der falsche cayphas
das gerichte sas
von den du liber hirre
bist geslagen zer
das zulle wir ymmer mere
liplich dancken dir
kyrieleyson
pylatus hot groß unrecht
hirre gethon an dir
herodes vnde zeyne knecht
han dich vorspottet zere
mit eynem weyßen cleyde
das zy dir legten an
eya der grossen leyde
dy zy dir han gethon
kyrieleison
eya der czarten menscheit
wy(...) selt ist
das du host nicht an der got(...)
herre crist
eyn vrtil wart gesprochen
das was den juden goch.
nw han zy dich irstochen
an eynem galgen hoch
kyrieleyson christeleyson
gelobet zeistu criste
der du ledist peyn
an dem crewtcze hangende
vor dy knechte deyn
mit dem vatir hirschende
yn dem hymel reich
mache vns allen zelig
hy off erdreich
crist konig schepper lobe(...)
kyrieleyson
der reynen juncfrawen kint
wy bittirlich dy vinde
gram off dich gefallen zynt
sy haben dich gefangen
als eynen bozen man
mit swerten vnde mit stangen
du woldest is also han
kyrieleyson christeleyson
o du falschir juda
was hostu nw gethon
das du vnseren hirren
alzo verroten host
das mustu yn der helle leyden
große peyn
lucipers geselle
mustu ewig zeyn
kyrieleyson
dy sequenz ze pfingsten vom heilgen geist
chum herr schopfer heilger geist
dy gmüte der deinen heymsüche
erfüll mit oberster hymlgnad
die hertzen die du geschaffen hast
der du ein troster genennet bist
eyn göbe des obersten gottes
eyn lebend prunn vnd ein feür gottlicher myn
vnd ein geistliche salbunge
du sybnformig in dinen gaben
ein finger der gerechten gottes hant
vss der glubd des vaters machst du rych
die khelen mit gotlicher ler
enzunde das hertz liht vnßern synnen
in vnser herczen din mynn und och
die krankheit vnsers libs
befestig mit ewiger kraft
gib vns den veind vertreib verr von vns
anstat so gib deinen frid och vns
also mogen wir in der weis
vermeiden schedlich ding
gib vns das wir durch dich wissen
den vater och bekenn den son
und dich jr peyder geyst
glowben ymmer allezeit
lob sey dem vater mit dem sun
vnd mit in gleich dem heyligen geyst
vnd der sun der woell senden
vns die gnadenreiche gabe gottes amen.
das ist auff aue viuens hostia von gotes leichnam gepet
ave lebentiges oblat
warhait und des leben
in dir alle opfer hat
got ein ende gegeben
durch dich wirt der maiestat
lob in preis geweben
durch dich auch dy kirche stat
schön bewart und eben
ave waz der senftikeit
schreyn durch sußten synne
darinne wunn und lüstes waid
hymel smacks begynne
werlichkeit der weslichkeit
haylands aus und inne
sacrament gnaden prayt
war götlicher mynne.
aue wares hymelprot
ffur das alte werlichen
crist zü wegfert dich her pot
den armen als den reichen
tawgenn erczney bringst du drot
geistlichen sewchen entweychen
du gibst nür in aller not
den cristen ewiclichenn
aue herer leichnam
ein gab reiches wedel
leib vereint mit gotes stam
kleynet vber edel
daz dir mensch zu hügnusß kam
an deines herczen zedell
...
...
aue volle frewd und wunn
der seligen leben
armer lewt tröstlicher prunn
wird und ere da neben
grosser vorteil klare svnn
auf den weg gegeben
der opfer auß herczen küm
fflewsch von himel reben
aue starcker herczen craft
ffür den vall behende
turn und schirm sigehafft
des volkes ellende
das vns scharpfer veintschafft
ich breche auf ein ende
nach sein list auf falsche poßhaft
gotlich kraft das wende
hye jesus werlichen ist
zwaifaltige natur
vnteillich zu aller frist
vnd auch kein figure
sunder wesenlicher crist
mit seinem leichnam pure
lawsset gancz auf spehen list
in kurczer clausure
in dem hymelicht perleich
cristi flewsch erplecket
brotes from anders gleich
stehet al hye bedeckett
er weyzzet ain der eren reich
wye er ez dar sterket
es ist im leicht mügelich
wan er hat ez erweckett
süß bestet er vnuerczert
nyeßens von begynne
ganczer er enpfangen wirt
zü verlust zu gewynne
brotes from wirt verczert
von des mundes zymme
craft seins leichnams ist beschert
dem biße reyner mynne
cristus alles leydens frey
stet in solichen seren
brotes from kumpt zu dir
vnd tüt sich verkeren
fragt den yemand wo christus sey
in des hymels eren
als er wil hye dört und hye
mit gnaden meren
das dein kol in vns ergloh
tü vns herre durch flammen
deiner mynnen gart und ioch
prech des zornes
mit dir speiß geadelt hoh
da mit du vns tust amen
tü dy herczen gnaden toch
crefticlich beklammen
mynner syt ist als man saitt
geyn enander brunnen
daz sie hercze tawgenheit
gruntlöslich gewynnen
suß wil kunig der eren praytt
wunderliche( darunter: wundlich) mynne
speysent alle cristenheit
innykeit durch ynnen
o jesus durch süßreich
hayll perliche nare
als du vns tust innyklich
speysen offenware
vnser sunde senck in den teich
der zeher pitter
dye begirde pfligt sunder weich
für dein augen clare
smehen werltlich vppickeit
lere vns werder tröster
vnser veynd tün vns kein leid
crist der armen roster
was vns der glaub hye sait
jesus widerbringer
das weise vns durch dich bereyt
in des hymels zwinger amen
das sey mit got
pristern herre dy wendlung dein
hohes sacramente
alle dy des glaubent sein
werd ez nur behente
dy es mit andacht nemen ein
sey ez lust an ende
dy das hymelprot und wein
felschen crist die schente
jesus lebentigs oblat
senft dye maiestaten
durch daz sacrament gnad
kum vns herre zu staten
erb der armen heyles pfat
tuo vns alle beraten
herren hügnüß eren grad
clar der mynne karacten
lauda syon saluatorem
lob syon deinen scheppher
lob dein fürsten lob dein herren
mit lobsang in stime chlar
frew dich was dw ymmer machte
grazz ob allem lob petrachte
noch vollobst in nymmer mer
lobes vrsach geistleich scheinet
löbleich prat zärtleich durch veinet
ist vns allen für gesetzt
das zw franem abent ezzen
christ sein jungern gab zw ezzen
da er sich von hinne letzt
lob sey völlig mit suezem danc
ist der tag vil wol ze chranc
vnser gemüet sey frewdenreich
woll dem maned woll dem tag
an dem end nam vnser chlag
woll dem anvang lobleich
nach dem tisch des newen fursten
lat ench hungern lat euch türsten
vnd legt an ench hachzeit chlaid
vrlaub hat die alte ee
für pas wol und nymer wee
das liecht hat die nacht verjaigt
habt gedächtnüzz meines todes
wan ir ezzen wert des prates
das ich ench gesegent han
dar nach trinkcht mein pluet vil tewer
das ich ench gib zw einer stewer
das wirt hailen weib und man
ler wirt keben man und frawen
das nyembt greiffen mag noch schawen
was got mit seinem wunder tuet
prat zw fleisch wird da verwandelt
wan der priester recht das handelt
der wein in sein heiligs pluet
iesus christ ist er genant
den got von himmel hat gesant
vnd den die raine magt gepar
das pluet ist ze trinkchen fleisch ist ze ezzen
der da haist der vngemezzen
ist in paiden tailen gar
unzeprochen vngetailet
wer in nymbt der wirt gehailet
und hat alle säld pehertt
in nymbt ainer in nement tawsent
als vil das als ainer jawsent
und wirt da pey vnverzert
er wirt vngeleich enphangen
judas der da wart erhangen
dem stelt man die pösen zw
hail der gueten tod der pösen
gotes martten ruech vns lösen
und gib vns die ewig rue
auff dem alter wirt gestukchet,
in drew tail gar vnverrukchet
engel sel der mensch da zukchet
das er sich wol frewen mag
gantz in yedem tail volchomen
als er ab dem chrewtz wart gnomen
got vnd mensch durch vnsern frumen
lob den ern reichen tag
secht der engel prat ist warden
zw mensches speis mit rechtem arden
tzwar er tuet sich selber marden
der sich entert an dem prat
in der alten ee pezaichent
und hat her auff vns geraichet
ysaak der wart verplaichet
da man in ze oppher pat
wer der herter vber vns arm
ruech dich süezzer got erparmen
speis pehüett vns hie auff erden
das wir dort mit purger werden
mit dir vater ewichleich
dw macht alle ding volpringen
schaff das wir mit andacht ringen
nach so wirdichleichen dingen
das wir mit den engeln singen
in dem franen himelreich amen benedicite
almechtiger got herr jesu crist
was leibsnarung vns geben pist
dy sey gesegent vnd berait
von dir mit aller selikeit
das vns darinn werür kain wee
das well got benedicite pater noster gloria patri
dy driualltikait in dem höchsten tron
dy loben wir mit kyrieleison
got vater in dem hymellreich
behüt ymmer ewigleich
durch dein heyligen namen
vns pewarejube domine benedicere
herr schaff das es gesegent sey
got won vns vnd dem essen pey
vnd auch darzu pey dem tranck
das ein yeglich mensch got also danck
das er sich vber vns erparm
nw sprechet alle reich und arm amen
got ist dy lieb dy lieb ist gotdeus caritas
das red ich gar an allen spot
wer in der lieb beleibet hye
darinn beleibt got dort recht als hye
dy lieb geruch vns alle zeit geben
hye ein gut end vnd dort das ewig leben amen
gratias
danck sag wir dir vmb alles
das wir yn speiß und tranck genossen haben
her vergilcz und verleiche vns ze geben
mit dir in selikait ewiglichen leben
auch wer vns hye guts hab getan
es sey frwe spat frawe oder man
gottes namen sey gesegent on endsit nomen
sein hilf vns alles laide wend
got loner aller guter sach
gib vns hie und dort gemach
mit freud ymmer ewig immer mere
von dem dy speiß sey komen here
her gib den lebendigen dein genaddeus det vivis
dy toten in dein parmherczikait ladgratiam
verleihe vns auf diser erde
das vnser sünde mynder werd
herr gib den kristen guten frid
der vns allen sey getailet mit amen
och herr got wacz macht dat sin
czo ierusalem ein vechter sanch
ich zein so lechten claren schijn
na vores rote in aneüanck
we bedelheim verbrunnen sij
der scijn der is vns na hij bij
so reden sijn und myn ghdanck
ein alder jode vraghede czo hant
...
vaz singhest of waz hastu gheseijn
dorch got du mych der vaerert ghein
ver hait vns bedelheim verbrant
...
intruwen des enweis ich nicht
sprach der vechter doghenrich
mych haeit bedraghen myn ghesycht
it is en sterne claer na godes gher
...
ein enghel wort enscon da her
...
ghin sterne en vart ny zijn ghelich
is ein an siner weirte ga
daz proue ic wol an siner yle
ein czehin drei herren koninghe na
von vrömeden lande manighe myle
...
ich wein sei zochen crist
(...) dinck gheschaffen hait
der van der meit gheboren(...) is
alzo vns dei profsia sait
nu saghe vechter zellych man
we zijnt ze kome in daz bat lant
...
eir nam dre sint meir bekant
ich zeijn daz in dem stern claer bestreuen
jasper melyor baltosar zijn se ghenant
nu zaghe vechter of dine truwe
waer kert sich d(...)
sine vart der is meir worden nüe
dar anne ich vnbedrogherne heijn
mueren czo ieruosalem
her kert sich enteghen bedelheim
dar bijn ghebar ein mait en kindelin
eyn alder yide lude scre
owee der not vnd och der claghe
daz kint verstort vnser(...)
(...) demo gheloben alle daghe
alzo ich vornomen han
zo mach is nicht langher bestan
is gheit na der profeten saghe
(...) bedelheim al in der stat
ghebar dei mait den herren jesu crist
der da(...) ein konich van israheil
den men och heist emanüvel
van den weir alle sin ghe(...)
ut queant laxis
daz wir volbringen herr mit guoten synnen
ze bedeütten sunder deine werck deiner wunder
vnvermailigt lebsen salb aus gnaden kebsen
hailiger johannes
nuntius celso
ein fronnpot kom hohe oben von olimpo
mit spächen fünden dein purd ze verkünden
nam ambt rain leben er bedautte eben
den werden vater
illi promissi dubius superni
so hoher märe ward der czweiffelbäre
pald er dar vmbe ward der red ein stumme
doch dein gepurde im herwider fürtte
orgel der stymme
ventris obstruso
do du der ammen lagt inn der wammen
do enpfienngt den königk inn der magt gerünig
den müter paiden taugen vnndterschaiden
daz offen warde
antra deserti
in czartten jarn ward im wüest erkorn
fliehen die gemain er walldet sein allain
daz seinem wanndel ich kainerlay vnhanndell
inndert vermailet
prebuit hyrtum
sein leib zart nackte kämlein wad bedacte
ein schäffeine schnuor sein käusche huff vmbefuor
sein trannck waz wasser willder hönigk graß
sein speiß und ampffer
ceteri tantum cecinere
ander propheten nur geweyssagt hetten
lang her und ferren von dem grossen herren
da czaigt er allain daz lampp gottes rain
mit seinem vinger
non fuit fasti
in aller werlte ward nie als ich mellde
heylligers mannes dann der lieb johannes
der den taufft der ganncz auff sich haufft
der werlt sünde
o nimis felix
o sälldenreicher nie ward dein geleiche
an sünden wissennt schön schnee weiß gleissendt
mächtiger marträr der wüest edler pauer
propheten maister
serta ter denis
dreyssigfalltig kron ist eczleicher lon
czwie dreyssigk reicher ist der lon eczleicher
driualtig hundert vber kron besundert
dich czierlich preyssenndt
nunc potens nostri
vnnser gedächtig piß o fürste mächtig
waich staineine herczen vertreib der sünden
schmerczen
pan willde strasse durch läucht vnnser gasse
schlicht krumpp steig
vt pius mundi sator
das vnns vnnser schöpffer hayler und erlöeßer
liechtes vernunfft schick zuo deiner zuokunfft
piß glitt gefert lind und auch mit herrt
haim zue dem lannde
laudibus ciues
lob got den greißen lob den sun den weißen
so den paider gaiste lob mit gannczer vollaiste
beleib an dem stammen in gedreittem namen
nu vnd ewigcleichen amen
ein gut sequencia von vnser frawen
cristus muter stunt in smercz
vnder dem crewcz vnd waint von ganczem herczen
do ir trawt sun fur ir hieng
o maria wie betrubt waz dein sel
die von seufczen grosser quel
stach ein swert daz durch sie gieng
owe trawrig vnd furseret
stunt die muter hoch geheret
vmb ir ein gebornes kint
da si in sach in also grossen peinen
sein we wart in ir der schein
do ir sun wart verwunt
darnach sach sie in mit geysseln zwingen
jesus sein plut aus dringen
vmb der lewt sunde da
darnach sach sie sein verterben
sein verwesen vnd auch sein sterben
da er seinen geist auff gab
wer mochte wainen do gesparen
wann er die muter mit irern paren
iren smerczen schawen an
o du pronn suzsser minne
thu mich deines smerczen inne
hilff mir daz ich wainen vnd clagen sey
schaff daz sich mein hercz enczunde
lip zu haben got an sunde
inder clag daz gert mein sele
clare juncfrawe an mir hege
daz sich des creuczes slege
sencken in meines herczen pforte
vnd geb mir zu tragen in meinem herczen
cristus mater vnd auch sein tod
christi creucze vnd auch sein plut
clare juncfraw mich pehwte
fur flammen vnd fur glute
wanne dein kint sein vrtail tut
ich pit dich werder crist
wann mein sele lait tod
durch die libew muter dein
auch beger ich von dir crist
daz mein sel nach dieser frist
in das paradizs der schein amen
christ konig schöpffer lobesam
der reinen jungfrau kindtt
wie bitterlich der feinde gram
auff dich gefallen sindt
sie hoben dich gefangen
als einen bösen man
mit schwertten vnnd mit stangen
du wolst es also han
kyrieeleison
eia der grossen liebe
die dich gebunden hatt
gar schwerlich einem diebe
mensch und warer gott
du host vns herr gegeben
mit deinem blut rott
das himlische leben
danck habe div milder gott
kyrie canitur
son vatter aus der ewigkeit
aller werlet trost
...
...
dar dier gar mieldiglichen flos
durch dein gewandt
du kwambst williglichen
inn deiner feindt handdt
kyrieleison
der arge bischoff annas
der erste richter was
vnnd der falsche caiphas
auch das gerichte sas
vor den dw lieber herre
bist geschlagen sehr
das sollen wier immermehre
gar lieblich dancken dier
kyrieleison
pilatus hatt gros vnrecht
here ahn dier gethan
herodes und seine knecht
die dich verspottet han
mitt einem weissen kleide
das dier war an gethan
eia des grossen leide
die sich dich legten ahn
kyrieleison
wier dancken dier lieber herre
das du geliden hast
an dem creutze hangende
deine knecht erlost
wenne dw herre(...) rschen
bist inn deines vatern reich
mach vns allen selig
hie auff dein erdtreich
kyrieleison
das soll wier alle dancken
der bitter martter dein
denn nageln und denn zancken
und der dörünere kron
dein sper und auch dein wünden
durch dich gestochen wart
die haben vns ampunden
von der hellen fartt
kyrie eleison
das tewer blut das reine
aus deiner seitten flos
vnd sich mit gnaden
auff vnser sehle vergos
eia der edlen salbe
die vns gegeben ist
sie heilt vns allenthalben
dank habe du milder christ
kyrie eleison
ihr lieben christenleute
mitt iniglicher ger
solt ir dancken gotte
christo vnserm herrn
der sich mit willigem mutte
also hatt lassen schlan
wier von seinem blutte
heil und trost empfan
kyrieleison
wir dancken dier lieber herre
der bitter martter dein
du und immermehre
das dw vns hast von pein
erlöst gar imeldiglichen
darinn wier warn verlorn
gott vatter ist entwichen
sein gar anstlicher zorn
kyrieleison
awe du armer judas
was hastu nu gethan
das dw vnsern herrn
verrotten hast also
das mustu inn der hellen
leiden grosse pein
lucifers geselle
mustu ewig sein
kyrie eleison
almechtigher got here jesu crist
wat lifnaringhe du vns gheuende bist
dy synt ghesegenet und bereit
van dir mit aller salicheit
dat uns dar ynne berure kene we
dat help vns got benedicite
de dreuolt in dem ouersten tron
de loue wy mit kyrieleyson
god vader in dem ouersten hemmelrik
kome vns nü to trost und ewichlik
dor syne drevaldighe narren
vor allem ouel amen amen
her hetz datz de spize gezegenet sy
god won vns in dem etzen by
vnde och in dem drancke
dat wi alle gode moten dancken
dat he sich gnedeliken ouer vns irbarm
gheloüet sy god spreke rik und arm
ia herre got wie mag daz gesein
ze ierusalem ein wachter sang
ich sich so rechten liechten schin
nach fuirins roet in anefank
sam betlahenn enbrunnen sey
der schin wont vns so nach hyn by
suos rät mein sin vnd mein gedank
ain alter iude do began
der mere fragen so zehant
er sprach wachter seliger man
duo mir der mere bas bekant
waz singest waz häst du gesehen
durch got duo vns die warheit iechen
und hät vns betlehem verbrant
endruen dez enwaiss ich nicht
sus rett der wachter tugend rich
mich hät betrogen mein gesicht
es ist ein sterne wuneklich
der leuchtet schon nach gottes gert
ain engel fuort in schon her
kain sterne wart im d(...)
maria ward ein pot gesanndt
von himelreich in kurczer stund
sand gabriel was er genant
er sprach zu ir aus seinem mund
marei du edle chunigein
von got solstus gegrusset sein
das was seldenreicher fund
sand gabriel ein engel pracht
wol zu der rainen maide sprach
got hat zu selden dein erdacht
maria den himel in freuden ansach
o herr mein will sey dir bechant
vnd da enpfieng si alczu hannt
damit der selden tag her prach
ach herre got was mag das sein
zu jerusalem ein wachter sang
ich siech so chlar liechten schein
in fewers rot ein aneuangk
als betlahein enczundet sey
der schein der want vns nahent bey
nu rat an an sin und all mein gedank
ein alter jud da began
der mer ze fragen alcze hannt
sag mir wachter traut seliger man
wer hat vns wetlahem verprant
was singst oder was hastu gesehen
durch got soltst mir der warhait iehen
tue mir die red noch pas bechant
treun her des enwais ich nicht
so redt der wachter tugentleich
mich hat betrogen das mein gesicht
es ist ein steren seldentreich
er leucht dort her nach gocz beger
zwen engel furen in schon dort her
kain steren ward nie sein geleich
sag mir wachter traut seliger man
wa zeuhent si den steren hin
dreun her ichs nit enwissen kan
daran ich gar betrogen pin
auff diser maur ze jerusalem
er zeucht dort hin gein wetlahem
zu mariam irem kindelein
drey kunig hern dy reitten im nach
aus fromden landen manig meil
an irer uart so ist in gach
das prueff ich wol an irer eil
mich dunket wol si suchen krist
der von der magt geporen ist
si vinden in in kurczer weil
sag mir wachter traut seliger man
wo sind si komen in die landt
treun herr ichs nit enwissen kan
ir nem dy sind mir wol erkant
ich siechs wol in dem sterne geschriben
caspar walthasar melchior
also sind dy namen drey
der alt jud schray laut o we o we
der not vnd( auch durchg.) sender chlag
es wirt zerstoret vnser ee
vnd an christenleichem glauben all tag
als ich das wol vernomen hab
es man nit lenger an gestan
noch get es an der weisen propheten sag