ein hunt in einem hove lach;
daz was sin sit, des er phlach.
do chom ein wolf an daz tor.
der hunt sprach:< wer ist da vor?>
der wolf sprach:< daz bin ich.
du soldest baz erchennen mich,
wand ich din rehter herre bin.
tu uf, la mich balde in!>
daz wart dem hunde swære.
er sprach:< du diep, du roubære,
heve dich balde hinnen!
wirt din min meister innen,
din houbet muz an den galgen
zu andern wolves palgen.>
der wolf uber den zowen spranch
ane des hovewarten danch
und leit den hunt under sich;
sin zuht wart ungefugchlich.
< genade, herre,> sprach der hunt,
< irn sult durch minen tumben munt
iwer edele vergezzen.
iwer herze ist besezzen
mit so maniger herlicher tugent,
daz iwer zorn und iwer iugent
iuch iemer des betwingen sol,
daz ich den tot von iu dol,
wan ich mit iu geschimpfet han.
ir sult schimpf vur schimpf verstan
und sult mir min schimpfen
so sere niht ungelimpfen.
ichn han niht so sere missetan;
ich het iuch iezu in verlan,
hetet ir iht langer gebiten.
daz ich den schimpf niht han vermiten,
daz tut mir wirs danne we.
geschimpfe ich mit iu iemer me,
so muzze ich sin verfluchet.
swenne ir her chomen geruchet,
ich laze iuch ane schimpfen in.
ir habet die tugent und den sin,
swenne ir zu dem vihe chumt,
daz ir minen gnozzen sere frumt.
des bizzet ir danne so vil,
daz wir vroude und spil
von iwern gnaden gewinnen.
swenne ir nu scheidet hinnen,
so chomt her wider schiere.
sint iwer gnozzen viere,
die genizzent iwer frumcheit.>
der wolf sprach:< so ist mir leit,
daz ich dich so bizzen han.
wir haben bediu missetan.
nu lazze wirz beide varn!
wir suln uns hernach baz bewarn.>
do gieng er zu den schaffen.
die begunde er also straffen,
daz ir vil lutzel genas.
er az ir, daz er sat was,
und hup sich ane sine vart.
daz lobte ouch der hovewart.
der wolf gelichet vaste
einem gwaltigen gaste,
der des gert an sinen wirt,
daz im vil gar versagt wirt,
und er danne selbe nimt
allez, des in da gezimt.
so danne schowet der wirt,
daz in sin zorn unsælde birt,
so tut er solhen willen schin,
daz er niht bezzer mohte sin:
er machet freude und spil
und git dem gaste, swaz er wil.
swie groz denne sin gabe si,
der milte ist niht lobes bî.
swaz der man geben muz,
diu milte hat vil smalen fuoz.
daz der man mit willen git,
er mag ez geben an der zit,
daz inz lop vil gar vergat.
swer milte und gut hat,
wil der lobelichen leben,
der sol zerehter zit geben
und sol zerehter zit versagen;
diu muzzen beidiu wol behagen.
swer mir sin gut erliuget
und mich so dicke betriuget,
daz ich im wirde gehaz,
git er mir denne etewaz,
diu gabe hat ir lop verlorn
und versunet chome den zorn,
den er an mir gemachet hat.
der sune hab ein man rat.
mag er der gabe niht beiagen,
so sol er doch enzit versagen,
sone wartet iener nihtes me.
ich nim ein warsagen ê,
danne ich zwo gabe gelogene tuo.
ichn han niht vrouden dar zuo,
swaz mir geheizzen vroude birt;
diu vroude swillet und swirt
mit vrouden uz mir.
von swem ich der geheizze enbir,
die mich da machent ungemut,
daz nim ich dannoch fur gut.