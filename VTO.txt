ein dinch dike geschiht:
daz ein mensch etewa gesiht
einen hunt nach zwein mannen gen;
so enchan er sich des niht ensten,
wes under den zwein der hunt si.
ist aber iender da bî,
daz si sich beginnent scheiden,
so get er niht nach in beiden.
da siht er wol in churtzer frist,
mit wem er gat und wes er ist.
reht als der hunt denne tut,
also tut daz werltliche gut
nach der werlt und dem menschen hin.
nu habent die tumben niht den sin,
daz si wizzen, wem daz gut bestat,
die wile ez nach in beiden gat.
ez si in liep ode leit,
si schowent da wol die warheit.
so der tot den menschen git den gruz,
daz er von der werlde muz,
so volget ez im niht me;
ez get mit der werlde als ê.
daz got dem menschn hat gigeben
zergænchlich guot und churtzez leben,
daz tet er wan umbe daz,
daz er erziuge deste baz,
wie der mensch leben wolde,
ob er immer leben solde.
ez si bose, ubele ode gut,
swaz der mensch also gern tut,
daz er den willen nimmer verlat,
die wile und er daz leben hat,
solt er gesunt leben immer,
diu werch verlieze er nimmer.
da bi weiz got danne wol,
wie er dem menschen lonen sol.
wir suln des got geniezzen lan.
er git uns allez, daz wir han,
und git uns daz himelriche,
ob wir leben christenliche.
gegen swem er des niht geniezzen mach,
der mohte furhten den gotes slach
und mohte furhten den tot
und die unzellichen not,
die man iemer da zeheile hat.
swer got so sere widerstat,
daz im diu minne niht enfrumt,
noch diu vorhte niht zehilfe kumt,
hete got den selben gigeben
stætez gut und stætez leben,
sit er nu so frævellichen tut,
er gwnne so grozze ubermut,
daz in niemen mohte erliden.
daz muz er nu vermiden,
sit got so wol hat getan,
daz er in unlange læt han
den lip und allez, daz er hat,
und sinen gwalt under stat.
sit adames ungehorsam
der erde so vil tugende nam,
daz si ie boser und boser wirt
und vil unrehter dinge birt,
so tut got baz danne wol,
daz ez doch allez sterben sol,
swaz chomen ist von der erden,
daz ir daz muz wider werden.
got hat sich immer geeret
und sin lop wol gemeret.
sin lop hat manges lobes ruof,
daz er den tot ie geschuf.
der chan uns vroude geben.
der tot sæliget uns daz leben;
der tot ist uns nutze gar;
der tot ist unser lipnar;
der tot sweimet in gotes lobe
allen den guten dingen obe,
die got der werlde hat gigebn.
solten elliu diu chunter leben,
die islich nature ie gebar,
sone mohten wir vor der mucken schar
uns selben noch den tac gisehen.
uns muse von flohen gischehen,
ob si alle lebten, so we,
daz wir nimmer fro wrden me.
wæren bremen und fliegen niht tot,
si tæten uns houbthafte not.
die muse heten uch die chraft,
daz si an uns wrden sigehaft.
wir musen ouch mit den wrmen
immer vehten und sturmen:
der wære diu erde also vol,
daz si uns angesigten wol.
solten alle lewen und bern
und alle wolve immer wern,
der wære ouch worden so vil,
daz wir in wrden zeinem spil.
wir musen vische und fleisches entwesen,
solt allez daz vor uns genesen,
daz fliuzet ode fliuget ode get.
swer sich der warheit verstet,
der verstet sich wol, daz uns der tot
ein loesaer ist vor aller not.
het si der tot niht hin genomen,
die von adame sint bechomen,
in wære daz ertrich zeenge;
ir wære ein so groz gedrenge
von dem vihe und von dem wilde
in dem walde und an dem gevilde,
daz nimmer uf der erden
niht grunes mohte werden.
swelch not ein mensch dolte,
daz er iedoch leben solte,
swenne er daz houbet verlor,
daz er doch den tot niht enchur,
so begunden die liute beide
von zorn und von leide
und von den noten alle toben.
nu suln wir got immer loben,
daz er geschuf den lieben tot
und im die milte gebot,
daz er gut und bose enpfahet
und deheinen lip versmahet.
er chan liep von liebe scheiden;
so scheidet ouch er die leiden.
er leidet mangiu lieben dinch.
der tot machet einen ursprinc,
des ein teil ze himel fliuzet,
und diu helle vil geniuzet.
so wirt der erde ouch ir teil.
ez ist der werlde ein michel heil,
sit si an allen dingen swachet,
daz ir der tot ende machet.