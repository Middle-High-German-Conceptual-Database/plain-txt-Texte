ein chramer fur durch gewin
in eine stat; da braht er hin
von golde solich chramgwant,
daz man niht bezzers envant.
do er die kram uf gesluch,
do wart des vil und genuch,
des er dar in leit und hiench.
daz liut im vaste zu giench
durch schowen und versuchen.
die da choufes wolden ruchen,
den bot erz tiur; daz was reht.
< iwer werch ist dar zu zesleht,
daz irz so tiur machet;
ez wirt da von verswachet
und wirt da von unmære.>
sus sprachen die burgære.
er sprach:< swerz choufen sol,
der muoz mirz gelten harte wol.
ez ist wol hohes geldes wert.
swer ez erchennet und sin gert,
der muz mir selbe des gestan,
daz ich guten chouf gegeben han.>
unz diu rede wart vernomen,
do was ein anderre kramer chomen;
der sluoch ouch sine chrame dar.
des chramgwant was golt var
und was von chopfer geworht.
er was des gar unervorht,
daz ie dehein man ersæhe
ein werch so rehte spæhe.
swaz man da choufen wolde,
daz bot er, als er solde;
er bot ez umbe chleine gut.
do wart der burgære mut
gefreut harte sere.
si soumten sich niht mere.
swaz ieslicher gevie,
daz galt er froulich und gie
hin wider heime mit schalle.
die burgære sprachen alle,
si gesæhen nie so guten chouf.
da wart eim michel zulouf.
da von het er zehant
verchoufet al sin kram gwant.
ein wise man was in der stat;
den vraget maniger und bat,
daz er im rehte sagete,
wie im der chof behagete.
do sprach der witzege man:
< ir gwinnet lutzel dar an,
swie wol iu der chouf gevalle.>
< habe wir denne verlorn alle,>
begunden die burgære iehen,
< so ist uns harte wol geschehen,
daz wir so lutzel haben verlorn
und den andern chouf han verborn,
da michel mære verlorn wære.
da ist ouch ein chramære;
des chramgwant ist boeser vil.
swaz man des sinen choufen wil,
daz biutet er so tiure,
daz uns weder vert noch hiure
nie chouf so hohe wart gelopt.>
< ich wæne, daz er niht entopt,>
begunde der wise man iehen,
< ir chramgwant wil ich sehen.>
si giengen mit im alle dar,
die gerne wolden nemen war,
ob er daz lobt eine,
daz si schulten alle gemeine.
do er daz kramgwant gesach,
bi sinen triwen er des iach,
ezn solde niemen schelten,
man solde ez hohe gelten.
er wolde sin choufen ein teil
und wold ez haben fur ein heil,
daz er dar chomen wære.
do sprachen die burgære:
< ez missevellet uns allen.>
< ez muoz mir wol gevallen,>
so sprach der witzige man.
er truc vil frouliche dan,
swaz er vergelten chunde.
in einer vil churzer stunde
verdarp ir aller kramgwant;
daz ubergulde, das verswant
und wart als ein chopfer wirt,
daz schonen schin von roste birt.
daz was in allen harte leit.
des wisen mannes wisheit
wart do gelobt deste me.
swie im si niht volgeten ê,
si wrden im allesamt holt.
si sahen wol, daz sin golt
iê schoner und schoner wart.
< wir haben uns ubel bewart,>
begunden die burgære iehen,
< uns ist vil rehte geschehen.>
nu wil ich iu bediuten,
waz dinges an den liuten
der rede so nahen strichet,
daz manz wol dar gelichet.
swa des valschen mannes lip
wirbet umbe ein rehtez wip,
dem ist vil not und guot,
daz er daz herze und den muot,
diu chopher und untriwe sint
und aller guter dinge blint,
mit schonem golde schoene,
untz er daz wip gehoene.
spræche er nach sinem mute,
daz chem im nicht zegute.
da von muz siner gebærde schin
und ouch rede so suezze sin,
daz nimmer ein getriwer man
ein so gute rede erzeiugen chan.
des rehten mannes triwe
ist zeallen citen niwe,
vil stæte und vil gewære:
ern wirt niht lugenære.
da von geheizzet er niht vil,
durch daz erz allez leisten wil.
so geheizzet der unstæte,
ob erz vil gerne tæte,
daz er doch muse liegen:
der wil diu wip triegen.
sone merchent diu tumben wip
niht wan schone rede und schonen lip
und schone gebarde da bî.
swie valsch daz herze danne sî,
da gedenchent si lutzel nach.
in wirt zechofen als gach,
sam die daz chopher gulten
und sich selben sit schulten,
do ez in brahte den schaden,
der wol mit schanden was geladen.
swie der man si gevar,
so sol ein wip nemen war
triwen, stæte und warheit.
der chouf enwirt ir niemer leit,
so si den man gewinnet,
der si innechlichen minnet,
und ouch si in wol minnen mac.
si solde wol den selben tac
fur alle hohzit han,
swenne ir ein man wirt undertan,
der si minnet und minnen kan.
swelich wip einen solhen man
ane sin schulde verliuset
und durch ir schulde verchiuset,
der verteil ich vroude und ere
beidiu hiut und iemer mere,
sit man so choume vinden kan
einen rehte stæten, guten man.
des rat ich einem wibe,
der got zu ir libe
einen solhen man habe gegeben,
daz der ir lip und ir leben
iemer deste liber sî,
und ste im sines willen bî.
swa zwei herze einander sehent
und beidiu nach einander iehent,
da wirt diu vroude niemer laz.
ich wil noch sprechen furbaz:
ein gut man an ein gut wip,
der hat er einen halben lip
und enhat niht wan ein halbez leben.
daz selbe reht ist ir gegeben.
swa ein rehte gut man
ein reht gut wip vinden chan,
werdent diu einander chunt,
der minne ist iemer gesunt.
ist danne ir sælde so gut,
daz in diu fromde niht entut;
wie gar si denne einander lebent
und beide ir herze einander gebent,
wi vil si churtzwile hant,
wie si in den vrouden umbe gant,
wie diu liebe in ir gemute
als ein meige stet enbluote
- geziret und geschonet,
in allen wis gechronet -.
wie vaste ir triwe an ende
stent als die steinwænde,
wi vil diu minne under in
gedanche her und hin
durch liebiu mære sendet,
swaz diu edele art verendet:
daz wizzen wol der minne kint,
die dar uf genaturet sint,
daz si da gent zeschule,
da diu minne uf ir stuole
vor den tugenden ist gesezzen.
dane wirt des niht vergezzen,
daz eben heizzet und sleht,
diu minnechlichen lantreht,
diu bechennet nie mannes lip,
wan ein gut man und ein gut wip.