der heller der armen frau. hie endent sich unser vrowen wunder: so zeiget got ein anders dar under, wie eines kunges munster volquam von einer armen spinnerin helbelinc san, mit dem si alle ir not uber quam.
konde ich ein mere getichten,
mit guter rede berihten
daz ez gar lobebere
unde gut zu horen were,
unde daz ez wol mohte bestan,
und daz mich ein wiser man
dar umbe nicht solde strafen:
ich wil der sinne wafen
dar uf vil gerne slifen.
kund ich als der von nifen
den vrowen singen suezen sanch,
dez sagten si mir billich danch.
nu kan ich leider harte kleine:
min kunst die sol doch sin gemeine
den vrowen und den gerten,
di hohen pris merten.
ez was ein kunic also gemut,
der hete wisheit unde gut,
er wolt ein munster machen
von lobelichen sachen
got ze lobe und ze eren.
dar an begonde er keren
sin herze und sin sinne
durch die gotes minne.
daz munster daz waz vollenbraht
reht als er sin hete gedaht.
der kunic tiwer daz verbot
bi sinen hulden, uf den tot,
daz ieman dar an solte geben,
reht als lip im were daz leben.
daz lon wolte er eine han,
daz was an im ein tumber wan.
do daz munster wart bereit
mit harte grozer richeit,
der kunic hiez dar an er graben
mit guldinen buchstaben
daz ez were sin eines rat
und nieman dar an gegeben hat.
sin name wart des nahtes ab getan
und stunt ein ander name daran,
einer armen vrowen nam,
die hete daz munster lobesam
allentsamt volbraht.
dem kunege sere daz versmaht,
er hiez den namen tiljen sider
unde sinen namen schriben wider.
daz geschach aber in der naht,
als ez got selbe hete gedaht,
daz aber der vrowen name da was,
do man die buchstaben gelas,
daz si were mit sinne
des munsters stifterinne
ir nam was dristunt ab getan:
man sach in ie hin wider stan.
der kunic erkante sich in got,
daz ez were von gotes gebot.
er hiez vragen der mere
wer die vrowe were.
die vrowe wart funden do,
des wart si trurich und unvr√¥,
si muste vur den kunich gan.
er sprach:< vrowe, nu sag an!
die mere sint gar wunderlich.
durch got du solt bescheiden mich
wie ez hie zu si bekumen.
hast du dar umbe iht vernumen
oder hast du dar zu iht gegeben?
daz sage mir bi dinem leben!>
si sprach:< genade, herre min!
ich bekenne uf die genade din,
ich bin ein vil armes wip,
ich muz stete minen lip
mit minem spinnen ernern
und mich da mit des hungers wern.
da verdient ich einen helbelinch,
dar nach stunt aller min gerinch,
den hete ich gerne geben dar an.
da vorcht ich, herre, dinen ban
und dar zu din vil groze dreu.
da mite kouft ich ein kleines heu,
daz streut ich uf die strazen
den ochsen, daz siz azen,
die die steine zugen hin>.
daz waz der vrowen reiner sin.
got nam der vrowen reinen mut
fur des richen kuneges gut.
der kunic erkante rehte daz
daz ez gotes wille was.
er machte die vrowen riche
an gute sicherliche.
got hat in ouch gewarnet wol.
ein ietslich man daz wizzen sol,
swer got ein sulchen dienst tu,
der gunne alle der werlde dar zu
daz si ir sunde ouch gebuzen.
welle er got furbaz gruzen,
so kouf er eygen und erbe dar an:
so wirt er ein vil selick man.
der kunic sin dienst niht verloz,
got in dar umbe zu vruende erkoz.
nu helfe uns allentsamt got
daz wir behalten sin gebot.
nu sprechet alle amen
die daz mere vernamen.