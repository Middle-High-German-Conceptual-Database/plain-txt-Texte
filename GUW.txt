ein gast chom zeinem litgeben.
< ich wil hie mit gemache leben,>
sprach er der husfrowen zuo,
< untz ich enbizze morgen fruo,
umbe min pfenninge.
ez mac mich sten so ringe,
daz ich hie langer belibe.>
si sach an sime libe
vil guter chleider genuoc.
daz beste chusse si im truoc,
daz si in ir gwalt vant,
und ein trinchen wines zehant.
si sprach:< da sit enpfangen mite!
ir habt so tugentliche site,
ich sihe wol, daz ir edel sit.
mir geviel unz an dise zit
nie dehein man so rehte wol.
swaz ich iu eren bieten sol,
welt ir die nemen immer,
der bedruzze mich nimmer.>
do si getrunchen und gazen
und dar nach mit frouden sazzen,
er sprach, waz er gelten solte.
si sprach, swaz er gelten wolte.
des duhte si ein michel teil.
der gast wart fro und geil.
er sprach:< ir sit ein heilich wip.
deheiner litgebinne lip
erbot mirz nie me so wol.
ich han her einen biutel vol
guter pfenninge braht
und han mich schiere des bedaht,
daz ich die gar wil hie verzern.
ich wil des offenlichen swern,
ir sit wol tusent wibe wert.
dar zu hat iuch got gewert
eines guten wines, als ich ger.
traget mir ein pfen wert her!
ich vergilte dan noch morgen wol,
swaz ich danne gelten sol.>
do er getranc unz an die vart,
daz er des trinchens mude wart,
do gie diu frouwe zu ir laden.
daz tet si uf des gastes schaden.
eines lebcelten si im truoc
und guter wrcen genuoc;
da von gwan er niwen durst.
zeiungist bereite si im ein wrst.
dar nach getranc er do so vil,
daz er zeiungist sin spil
uz bieten begunde.
in einer churzen stunde
het in got der beraten,
die daz vil gerne taten.
do si in erlosten beider
der pfenninge und der chleider,
done wolten si niht spiln me.
daz tet im wirs danne we.
moht er do spil haben funden
ze hundertusent pfunden,
die het er alle uf sich verlorn.
in het durch sinen zorn
deheiner unmaze bevilt.
er het himel und erde verspilt,
darzu den tivel und got.
do schuf der vrowen gebot,
daz man im daz chusse nam.
si wart im vient und gram.
si sprach im zornechlichen zu
des ander morgens vil fru:
< ir sit vil unwise.
geltet mir mine spise
- des enmac niht langer rat sin -
und geltet mir minen win,
den ir næhten hapt verswolhen,
und get dem tivel bevolhen!
wænet ir ungetriwer fraz,
daz ir getrunchen habt und gaz,
daz ich daz fur iuch sul gelten?
sol ich iwer so vil engelten,
ir wert hiute also ceslagen,
daz ir immer dar abe mugt chlagen.
gebt mir min gelt balde her!>
< ich gilt iu gern,> sprach er,
< swenne ir mir sin stat tuot.
nu wart ir næhten doch so gut.
wie sit ir nu so vercheret?>
si sprach:< ir habt mich geuneret,
ir habt mir niht vergolten
und habt mich dar zu gescholten.
und wirt iu daz hiute vertragen,
daz wil ich immer got chlagen.>
do wart der win zechrene.
ir sune, der chomen zwene;
die rouften in und slugen,
unz si in fur tot trugen
in ein hulwen fur die tur.
do was diu friuntschaft elliu fur,
die er des abendes da vant,
do er dar brahte gut gwant
und pfenninge ein michel teil.
er het ein drivalt unheil:
daz er sin gut vil gar verlos,
und man in do zefriunt verchos,
die enwaren im beidiu niht so leit
so die grozze not, die er da leit.
nu sult ir merchen da bi,
waz den beiden vil glich si
- dem gaste und der litgeben.
swer dirre werlt beginnet leben,
dem chan si sich gelichen so,
daz er ir suze wirt so fro,
daz si in bezzer dunchet danne guot,
so si im alle ir chram uf tuot.
si zeiget im sinen lieben lip,
schon magde und schoniu wip,
gewalt, ere und gut,
froude und hohen muot,
gemach und gute spise.
daz machet in so unwise,
daz er sich cheret von gote
hin zu der werlde gebote.
ir minnechlichez gruzen,
daz beginnet im so suzen,
daz er ir suze nach vert
so lange, unz daz er gar verzert.
swer dirre werlt bi gestet,
unz im diu sele uz get,
dem lonet si vil unschone
mit einem vil bosem lone
sam diu litgebinne ir gaste.
diu werlt zurnet so vaste,
daz si in uz stozzet fur ir tor.
da ist ein grozziu hulwe vor:
daz ist diu tiefe helle.
swer wise wesen welle,
der furhte die ungenade dort!
christ sprichet von der werlt ein wort:
ez werdent des riches chint,
die der werlde volgende sint,
in die uzzern vinster gesetzet.
die sint vil gar genetzet,
diu waffen aller note.
da ligent elliu diu gelote
uf des ewigen todes wage
an der vertampnuge lage,
die der gotes sun geleisten chan.
si tumbez wip, er tumber man,
die hie so werltliche lebent
und sich der werlt so gar ergebent,
daz si niht furhtent solhe not!
swelich ir so gahes lit tot,
daz er sich niht becheren mac,
dem ist diu werlt, der er pflac,
ein veder angel gewesen.
swer an der sele wil genesen,
der sol daz werltliche leben
vor sinem tode uf geben.