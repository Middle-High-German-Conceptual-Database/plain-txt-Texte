zwen bettler giengent über feld.
die hatten weder brot noch gelt.
darumb liden si hungers not.
si wanden, si müesten ligen tod.
do sprach der ein:< ach got, berate mich,
wan grossen hunger lid ich.>
der ander sprach:< so berate mich
der herr, der da gewaltig ist
über dis land ze diser frist.
der mag mir gehelfen wol
von dem hunger, den ich tol.>
also fuogt sich das,
das ein diener dabi was,
der dem selben hern dienet do.
und do er die rede hört also
von den bettlern, do reit er
hein und seit dem herrn die mär.
und do der herr die rede vernam,
zehant hieß er den pfister her gan,
das er bald büeche zwei brot.
der pfister tett, was er im gebot.
und do di brot warent gebachen,
do hieß der herr in das ein vermachen
hundert gülden, und das ander solt
beliben an silber und an gold.
mit den zwei broten sant er hin
den selben knecht und hiess in,
das er gäb dem das lichter brot,
der da hat gebetten got.
das swärer brot solt er dem andern geben.
und sprach:< blib da und merk eben,
ob ich den minen berate bas
denn got den sinen.> und do das
der knecht erhöret hat,
zehand er zuo dem bettler tratt
und gab dem ersten das lichter brot,
der da bat, das in berieti got,
und das brot mit den guldin
bot er dem andern bettler hin,
der da bat, das in der herr berieti,
der das selb land rengnierti.
do das brot hat genommen der bettler,
do ducht es in vil ze swär.
darumb sprach er zuo dem gesellen sin:
< ach, wie swär ist das brote min.
es ist nit gebachen gnuog.>
der ander sprach:< gibs mir, es ist min fuog,
wan ich iß gern lindes brot.>
zehant er es im dar bot.
also do der wechsel geschach
und diser das brot ufbrach,
do fand er die gülden darin.
vil bald sprach er zuo dem gsellen sin:
< mich hat got beraten wol,
wan das brot ist guldin vol.>
do nu diser bettler die sach vernam,
er sprach:< ach, was han ich getan!
das brot was ze erst geben mir.
nu sich, wie bin ich betrogen so schir.
es mag mir iemer wesen leid.>
der erst bettler do ze im seit:
< ich bat, das got beriete mich,
so bat du aber, das dich
der irdisch herr berieti,
der das land hie regierti.
darumb so mag man merken dabi,
welher ein besser berater si>
also gieng do der knecht zehand,
da er sinen hern fand
und seit im eben die mär,
wie es ergangen wär.
do sprach der herr:< nu sich ich wol,
das sich kein mensch vermessen sol,
das er welle tuon bas denn got
wan es ist sicher ein spot.
das ist an mir wol worden schin,
won ich wolt ein besser berater sin
denn got. das ist nu nit geschechen.
der warheit muos ich selber jechen.
was got wil, das geschicht.
das gloub ich nu und anderst nicht.>