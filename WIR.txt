ez was ein herre ze einer zeit,
des lop was lanch und weit.
daz schuf sin herreliches leben.
im wart ein schone ros gigeben.
der herre het milten mut.
do was da manich riter gut,
die in des rosses baten
und daz mit flizze taten.
do sprach der herre zehant:
< mir ist daz niht bechant,
waz gæbe ich denne dar an?
der iz aller beste riten chan,
der sitze dar uf, daz wir sehen,
wes im sin tugent welle iehen.
ich sag iu mit der warheit,
mir wær daz grozelichen leit,
betruge ich iwer deheinen.>
do zeigten si alle uf einen.
daz erz den riten hiezze
und in des niht erliezze.
da enrite niemen so wol.
des wart der riter vrouden vol,
daz ez im zeriten geschach,
wan er sich des vil wol versach,
ob ez im wol behagete,
daz erz im niht versagete.
als er daz ros uber schreit
und ez unverre gereit,
do wart dem rosse zorne.
beidiu hinden und vorne
sluge ez uf also sere,
daz der riter niht mere
dar uffe beliben mohte
und dar uf niht entohte.
er viel dernider uf daz gras.
als im daz geschehen was.
do iahen des da genuge,
er hete vil ungefuge
und unmeisterlichen geriten;
da von het er den val erliten.
der riter sprach:< die rede lat
und sehet, wa daz ros stat!
swelich iwere ez gerite baz,
daz lazze ich gar ane haz.>
do gienge ein ander riter dar;
der wart vil schire riwe var,
wan man in sere vallen sach,
als ouch dem ersten geschach.
dem dritten geschach alsam,
der vierde leit die selben scham.
also geschach in allen:
ieslicher muse vallen,
der daz ros wolde riten.
darnach in churtzen ziten
machet ez sich unwert,
die sin ê heten gegert,
daz sis do niht enwolten
und ez allesamt scholten.
do sprach der herre sazestunt:
< iu ist nu allen wol chunt
des wnderlichen rosses sit.
nu betriuge ich niemen da mit.
nu nem ez einer, der sin ger!>
do sprach dirre und der:
< der tivel muzzez furen hin!>
do sprach der tumbest under in:
< herre, wil ich daz ros han.
ich han des vil guten wan,
daz ez mich niht envelle.>
< vil lieber min geselle,>
begunde der herre iehen,
< nu laze uns chunst sehen.
envellet ez dich danne niht,
daz dir diu ere geschiht,
du must uns iemer allen
wol deste baz gevallen.>
do was der riter bereit.
als er daz ros uber schreit,
vil vaste er sich druf bant,
do er des harte wol enpfant,
daz ez in niht envalte,
swie vil ez wnders stalte.
mit den sporn er ez rurte,
daz ez in von sprunge furte.
do begunde ez wider uf varn.
ezn mohte langer niht gesparn
siner ungeberde, der ez phlach.
ez was sin iungister tach.
daz er so vaste derrufe saz:
ez tobet ie baz und baz.
zeiungist viel ez hinder sich.
sin gebærde wart so freislich.
daz ez dem riter tet den tot.
und leide ez ouch die selben not.
daz ros, daz was vil schone
und was unmazzen hoene.
dem gelich ich ein edel wip,
diu gar hat einen schonen lip,
geburt, iugent und gut
und hat dar zu unstæten mut.
so wirt vil maniger, der ir gert.
so si denne einen gewert.
den wirfet si zehant abe.
swie grozze swære er dar umb habe.
si læt einen andern dar.
der wirt vil schir des gewar.
daz er ouch ist gevallen nider.
den si aber læt hin wider,
der ist ouch schire gevallen.
also geschiht in allen.
swer ir minne erwirbet,
des wille verdirbet;
si behaltet ir deheinen.
so chomt ez denne an einen.
der wil sich zu ir binden
und wil des niht erwinden.
er næm si zu siner ê;
er wænet des, daz ez im erge
baz denne den andern allen.
der mag ir niht enphallen,
daz wirt swære und leit.
si mag ouch ir gwonheit
durch in zebrechen noch enwil.
der gwinnet si denne so vil,
untz si vil læsterlichen lebent
und in dem tode der schanden swebent.
sa ist ir beider ere tot.
swie harte in mue diu not,
daz er sich zu ir gebundæn hat.
er muoz ez nemen, swie ez ergat.
so wirt er als tump erchant,
sam der sich uf daz ros bant.