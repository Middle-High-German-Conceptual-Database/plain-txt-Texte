swer selten gewert,
des man an in gert,
der verliust umb die schulde
dicke guoter liute hulde:
alsô vorht ich mir geschehen,
swie selten daz wirt ersehen,
daz mir sô gelinge,
daz mich hoflicher dinge
begrüeze ieman,
wand ich ir leider niht enkan,
iedoch swaz ich vermac,
dâmit ich gern bejag
der liut gruoz und ir gunst,
von mîner kleinen kunst
nam ich mich an ze suochen
ûz den alten buochen
keiser zal unde phaht
und hân daz ze liehte brâht
ze tiutsche von latîn
als verre der sin mîn
mohte geziugen,
sô hân ich sunder liugen
ir deheinen hin lâzen,
die an dem gewalte sâzen,
des ersten in assyria,
ze kriechen und in persia,
darnâch in rômischen rîchen
unz an den lesten keiser fridrichen,
der aller fuore unde leben,
wie ichz mit worten hân für geben,
alsô ichz ouch hân gelesen,
und wolt nû müezic sîn gewesen.
dô wart ich gebeten
von den, die liep heten
ze wizzen diu mære,
waz hie geschehen wære
nahen unde wîten
sît keiser fridrichs zîten -
als lange lâgen si mir an,
unz ich der arbeit began.
nû bit ich alle die,
die hernach und die hie
an disem buoche lesen,
daz si mir genædic wesen
und mich von den schulden
lâzen in ir hulden,
daz ich sinnelôser man
der werlt ze dienste hân getân
daz best, daz ich vermoht.
ich het mich bedâht,
daz ich wolt muoze hân gephlegen
und wolt hân lâzen under wegen
aller der kunic getât,
die man gemacht hât
sît keiser fridrichs tôt;
dô wart mir gedrôt,
belibe ez verswigen,
ich wurde gezigen,
ich wære unversunnen,
daz mir der red wær zerunnen,
sô daz manic tât verswigen wære,
diu lustsam unde redebære
möht werden hernach
in iegelicher sprach.
durch der selben tadel
sô muoz ich den zadel
an disen mærn vermîden,
ob ich niht wil lîden
spotlichez schelten.
sold aber ich des enkelten,
des ich nie genozzen hân,
dâ vergæzen si sich an,
die mir darumbe wurden gram:
ich sag, als ez mich an kam
von den, die mich berihten
diu mære ze tihten.
i. diu reht wurden heiser,
dô ez sô lang an keiser
und âne kunic stuont;
wand niemen niht versuont
und ouch mit gerihte
niemen niht verslihte
zwischen den fursten,
die begunde sêre dursten
nâch des rîches guote.
in wart des wol ze muote
hie ze tiutschen landen,
daz si sich underwanden,
swaz daz rîche het
burg und solher stet,
die darzuo niht entohten,
daz si beliben mohten
ân eteliche hêrschaft.
der phalzgrâf mit sîner kraft
an sich nam unde las,
swaz sô im gelegen was,
daz dem rîche zuo gehôrt,
unde swaz an irem ort
den sahsen was gelegen,
daz hetens in ir phlegen,
dem rîch tet ouch vil ange
marcgrâf ott der lange;
von meinze und von koln
mit unrehten zoln
daz rîche sô beswârten
die bischolf unde vârten
des rîches an dem guote,
daz ez die wîsen muote.
swaz herren mohten gesîn
in swâben oder an dem rîn,
die schuofen nach ir muote
mit des rîches guote.
ouch liezens in enplanden
in welhischen landen
nach keiser fridrichs tôt:
dâ wart angst und nôt
sô gar lîhte veil,
sich huop widerteil
in steten und in kasteln.
die phaffen mohten niht geheln,
daz si sîns tôtes heten haz.
an sînem kunn erzeigten daz
der bâbest und die sînen.
daz moht daran wol schînen,
wand er sînen boten sant
gegen francrîch zehant
und luot den karlot.
der was sunder spot
marcgrâf ze provenze.
sich huop grôz getenze,
dô er kom gevarn
ze rôm mit sînen scharn.
der bâbst enphienc in harte wol,
als der wirt den gast sol,
der im willekomen ist.
darnach in vil kurzer frist
der bâbest und die cardinal
des rîches guot über al
hern karlot erloubten.
hei, wie si dô beroubten
der witze manigen guoten kneht
der des want, ez wær gereht,
swaz si ze rôme tæten.
mit solhen hinderræten
daz rîche wart gegriffen an.
ez enmohte doch so niht ergan,
wand er dâ rehtes niht enhât.
dô fuor der kunic kuonrât
gegen lamparten,
dâ sîn mit triwen warten
vil manic hôher man.
datz aglei schift er an
mit einem tiwerlichen her
und fuor die gerihte ûf dem mer
gegen pullen sâ zehant,
dô wurden sâ von im besant
die besten von dem rîch,
die kômen frôlich
und swuoren im ze helfen,
die gibelîn gegen den welfen
gesterket wurden sêre.
ouch sûmte sich niht mêre
der bâbst und der karlot,
si brâhten manige rot
gegen dem kunig ûf daz velt;
und als man in daz widergelt
bereit enkegen füeren sach,
dô fuor der bâbst an sîn gemach.
ii. nû wart ein veltstrît gestriten,
an dem sô gar wart verriten
der karlot und sîn her,
sô daz er sich mit wer
gegen niht mêr sazte.
von zorne sich dô krazte
der bâbest und die cardinal,
dô kunic kuonrât daz wal
mit sig gehabt hat,
dô reit er an der stat,
die stat ze napels er gewan,
dâ rach er sînen zorn an:
die mûre brach er gar darnider,
nicht wold er kêren wider,
der burgær hiez er zehen hâhen,
daz daz die andern sâhen,
und dô der kunic rîch
besaz gewalticlich
cecili, daz guote lant,
vil schiere man den kunic vant
mit siechtum überladen.
daz kom ze grôzem schaden
allen des rîches holden.
die niht enperen wolden,
er solde erzenîe phlegen.
dô er guot wîle het gelegen,
ein arzet kom gestrichen,
der jach gewislichen,
er machte in schier gesunt.
dô tet manz dem kunic kunt,
der was des vil frô
und sande nâch dem arzte dô.
ez muoz mich immer riwen,
daz man der untriwen
datz dem arzte niht erkande.
ob in dar iemen sande,
des wil ich niemen zîhen,
doch liez in got gedîhen
vil übel an dem lîbe.
niht mer ich von im schrîbe:
daz muoz ich lâzen durch den ban.
den mac dehein leie hân:
darnâch verstêt ouch, ob ir welt,
wem diu geturst sî gezelt.
iii. ich sag iu, wiez dem kunic gie.
der arzt ez sus ane vie:
er het mit grôzer gunterveit
ein glisteri bereit,
dâ was der tôt inne.
des brâht er wol inne
den kunic, wand er dâvon starp:
als schier der arzet sô gewarp,
daz daz glisteri in in kom,
dô was daz leben im benom.
mit wârheit was der zal
nach krists geburt über al
zwelf hundert fürwâr
und driu und funfzic jâr.
iv. dô der kunic lac tôt,
dô huop sich angst und nôt
über al in dem lant,
ez wart allez anders gewant:
franzoisær unde phaffen,
in wâren nû beschaffen
mit gemach diu lant
...
der keiser einen sun liez,
kunic mehtfrid der selbe hiez,
prinze was sîn ander nam.
cecili moht wol âne scham
im sîn selbes gunnen:
er was von kuniges kunne
ouch muoterhalp geborn;
ze herren was er ouch erkorn
in pullen vnd in calaber.
reht als die swîn den haber
unerwert ezzen,
alsô wolden frezzen
franzoisær den selben man.
daz wart aber understân:
er gap in strîtes widergelt,
er angt in wazzer unde velt
ze rossen und in kielen.
doch swâ ir tûsent vielen,
dâ sant der bâbest tûsent wider.
die muosten rüeren iriu glider,
ob si wolden genesen.
daz muost ot alsô wesen.
ouch was daz ein grôziu nôt,
sô ein bâbst gelac tôt
und ein ander wider wart,
der trat zehant an die vart,
dâ ez der vorder liez.
daz was nur durch geniez,
den man von des rîches guote het.
der karlot durch des bâbstes bet
kêrte sâ mit heres kraft,
dâ sîn mit grôzer hêrschaft
der edel prinze warte.
der ouch mit ernste vârte
sînes schaden, des het er reht.
im jach des manic guot kneht,
er wære gar versunnen,
wan daz im was zerunnen
guotes sinnes daran:
ez was dhein sô tiwer man,
der umb dheiner slahte schulde
verlure des kunigs hulde,
daz er mit ihte moht gedingen,
in müeste ze hulden bringen
sîner gîgær einer.
daz was ein sin kleiner,
daz er sich sô liez vermæren
mit sînen gîgæren.
den fursten sol für unmuot wegen,
daz si kurzewîle phlegen,
und doch mit den mâzen,
sô daz si des niht lâzen
durch dheiner kurzewîl gelust,
si hüeten stæt vor der verlust
ir lant und ir liute,
und gedenken ouch, waz bediute
der zepter und diu krône
und der aphel, der sô schône
ûz golde ist gemacht.
swie frôlich er lacht,
er sol doch stæt gedenken
an daz hêre schenken,
daz man im tuot mit dem ol,
daz der heilikeit ist sô vol,
daz sich im niht gelîchet.
warumb manz an in strichet,
dâ hân ich ê von gesagt,
dâvon sô belîbt ez nû verdagt.
und daz ich sîn nû hân gedâht,
daz machet wan der grôze braht,
des der kunic prinze phlac
beide naht unde tac
mit sînen videlæren,
ich sag iu, wer si wæren.
einer, der was niht ze junc,
der hiez meister wildunc,
und einen alten man dâ sach,
hiez meister wernher von ruofach.
ez wart ouch einer gar dâ rîch,
von valschenberc meister fridrich,
er was ouch einem gar holt,
der hiez meister ramwolt.
ouch mêrt einer dâ sîn hab,
der was geheizen meister pab.
ez was ouch dâ mit grôzer zer
von der sittou meister walther,
ouch was dâ gar ze nôtlich
von wirzpurc meister friderich.
dâ worht ouch manic tôrenwerc
meister kuonrât von kôtenbërc,
der nâch des prinzen hinevart
lanc hernâch mîn meister wart.
ez was ouch dâ durch sîn gebot
von ertfurt meister sîbot,
dâ was ouch meister otte,
des man vil dicke spotte
durch den hover, den er het.
ouch kom durch des kunigs bet
von landeskrôn meister heinrich,
ez wart ouch einer gar dâ rîch
der hiez meister gebehart,
der selb ouch dâ erslagen wart,
er tet ouch grôze helfe schîn
meister uolrich dem glesîn.
dannoch was dâ niht litze
meister walthers von swînitze,
im was ouch gar heimlich
von merspurc meister alberich.
ouch behielt dâ wol sîn stat
von tyrol meister kuonrât,
ouch nam vil gerne sînen solt
von sumereck meister perhtolt.
swaz ich ir nû hân genant,
an die was diu er gewant,
daz si meister wâren;
sold ich ir namen vâren,
die noch vidlære hiezen,
des möht iuch wol verdriezen
ir was ot mêre denne genuoc,
und triben solhen unfuoc,
daz im die stete wurden gram.
davon er grôzen schaden nam.
ouch swâ der kunic lac ze velt,
dâ heten wegen und gezelt
ir ieglicher besunder.
des nam vil dicke wunder
vil manigen komenden gast,
daz im der sinne sô gebrast,
daz er niht tac unde naht
dâ gegen trahte und gedâht,
daz er des über wære,
daz sîn lant und in verbære
beide laster unde schaden;
wand der bâbest het geladen
den karloten mit sîner krôn.
wold er den solt und den lôn
des bâbstes undervarn,
dâ sold er sich zuo warn -
ich wæn, dâ gehôrt niht gîgen zuo,
wand in spâte unde fruo
der karlote mande
mit roube und mit brande.
daz tet er im hin wider,
beide ûf und nider,
swâ er der phaffen guot
moht vinden unbehuot,
an dem er sich vil vaste
rach unde maste.
er gewan ouch in sîn wer
ein gar kreftigez her
von den heiden ze mitschiere,
daz wâren helde alsô ziere
mit swerten und mit bogen,
die sach man vaste zogen
ûf der phaffen schaden.
die sach man überladen
mit ernste und mit zorn.
doch heten si verlorn,
swaz dâ die heiden nâmen,
mit gemach si wider kômen
der franzois halben ungestriten.
an den heuberc si riten.
v. nû het der kunic von arrogoun -
- ich wæn vil selten in daz gerou,
daz er des prinzen tohter het -
der widerbôt an der stet
dem karloten und den sîn.
er wolde helfen frîn
sîner konen erbe.
er was wol sô bederbe
an triwen und an manheit,
daz er niht des vermeit,
daz ze frumikeit gezôch,
alliu missewend in flôch.
sus kunden si der sælden phlegen,
diu het sich nindert verlegen
bî ir einem über jâr.
swer sîn rehte næme war,
hiwer diser, hinz jâr der,
sus gienc ez under in entwer.
messîn unde barlit
phlâgen getriulicher sit,
bare unde sant german
helf und dienstes undertân
wâren dem kunig und mehtfridûn.
predigære und garzûn
heimlichen brief truogen umb,
dâmit si machten krump,
sô man ir botschaft gelas,
swaz rehts in andern steten was,
daz wart etswâ verkêret,
und irresal gemêret
dem rîch in sînen steten.
als lange si daz teten,
unz daz der karlot gewan
guoten teil in tuskan;
in cecili und in pullen
eteliche gern erfullen
des bâbsts gebot wolden.
der jach und si solden
ir triu, ir eide ledic wesen.
daz heten si erlesen
an einem alten flec zlatran,
daz man dem rîche sîne man
alsô enphüeren solde.
swer reht wesen wolde,
der solt dem bâbste tuon sîn reht
und sold ouch daran wesen sleht,
daz er dem keiser leist daz sîn.
daz wart an unserm herren schîn,
dô im die juden wurfen für
und si mit falschlicher kür
in gerne wolden vâhen,
ob er sich übergâhen
mit der rede kunde.
si sprâchen ûz einem munde:
< jesus, lâ dich niht betragen,
geruoche uns rehte sagen,
daz diene wir, die wîl wir leben,
wem sul wir den zins geben,
dem kunig oder dem keiser hêr?>
dô sprach got selp:< bringet her
einen phenninc iwer munz!>
nû kom mit balder duns
ein jude, der einen brâhte;
und als er im genâhte,
er wold im geben in zehant.
jesus sprach:< geselle, stant
und schouwe, wes daz bilde sî,
daz mit gebræch gemachet sî
mit dem îsen in den rinc.>
der jude sach an den phenninc
und sprach:< ich sich des keisers zeichen.>
< dem sult ir ouch den zins reichen.>
darnâch sprach er aber dar:
< ir sult vil rehte nemen war,
daz ir dem keiser gebt daz sîn;
sô sol ouch iwer witze schîn
werden, daz ir seht daran,
waz der kunic sol hân.>
sît got selbe gab den rât,
swaz ieder man ze rehte hât,
daz im daz belîben sol,
sô liezen ouch die phaffen wol
vi. den leien, daz si sullen hân,
und swaz in wær undertân,
dâ tæten si ir willen mit,
daz von in der alte sit
schône wurd behalten,
sô müeste man ir walten
mit liebe und mit triwen.
sust muoz die leien riwen,
daz constantinus niht spart
die milde, daz er gebend wart
den phaffen, des si niht bestuont.
dâmit si nû vil dicke tuont,
dâ man sîn gedenket bî.
der rede nû genuoc sî.
vii. der prinze dem karloten
enkegent dick mit rotten,
daz er in underkêrte,
unz daz der tiuvel mêrte
der walhe untriwe,
sô ez got noch riwe,
daz si in ie verrieten
durch dheiner slahte mieten.
grâf gardan einer hiez
got erbarme, daz er ie gestiez
in die touf nâch im sîn hant
datz im diu untriu wart erkant,
daz er durch den karloten
sînen rehten toten
sô gar übel verriet,
daz er in von dem leben schiet,
ouch hiez ein hôher herre
grâf thomas von der scherre,
der was des prinzen verchmâc,
an dem diu ungefuoge lac,
daz er ouch hete phliht
an der übelen geschiht,
daz der rât wart gegeben,
dâ von der prinz verlôs daz leben,
daz ich si alle nenne,
der schulde ich erkenne,
daz sî als mêr vermiten:
ich sag iu, die darunder riten,
der was zwei tûsent oder mêr.
sô si müezen sîn unhêr,
die daz an truogen!
daz ichs darumbe luogen
noch müez an einem galgen!
diu sæld begund walgen
hiute her, morgen hin;
sus was der wechsel under in
unz in daz zwelfte jâr,
daz ir ietweders var
den andern selten vermeit.
nû wart ez zwischen in geleit
ûf einen rehten veltstrît,
dâ solt ir vêhde und ir nît,
des tages sich verenden,
und daz daz niemen möht erwenden,
des wart beidenthalp gesworn.
diu zît wart ouch darzuo erkorn
ûf sant bartholmes tac.
nû besanden man und mâc
die herren gegen einander.
die franzois mand er
der karlot ir êren,
daz si geruochten mêren
ir lop und ir hôhen prîs,
sô daz si in dheine wîs
mit ir helf vermiten.
nû kom ouch geriten
her ze tiutschen landen
die boten, die her sanden
der kunic und die sînen,
daz im ir helf wurd schînen,
daz warp er an die fursten:
swer in den getursten
wære, daz er kêrte dar,
die wurden allesamt bar,
mangels unde armuot.
dar kom manic helt guot,
den ir armuot sô geholfen wart,
daz in daz hâr und der bart
nimmer mêr wart langer.
si dorfte ouch niht zanger
durch siechtum gemachen dar,
wand in nimmer mêr geswar
weder ouge noch zant.
dô diu zît hin geswant
und daz zil nâhet,
menlich dô gâhet
sich darzuo bereiten,
die tiwer phelle breiten
den rossen si dô sniten ûf,
swenn si ze stôze und ze hûf
in dem strîte solden komen,
daz da wurde ûz genomen,
diu koste an ir wappenkleide,
des flizzen si sich beide.
viii. dô der selbe tac erschein,
ûf den si wurden des enein,
daz der strît solde geschehen,
dâ wart wunder gesehen,
ûf helme und ûf decken,
daz begund den ougen wecken
sô brehenden widerglast,
der sunnen des ein teil gebrast,
daz si iht verre liuhte vor.
ûf manigem helme swebt empor
sô tiwer gezimierde,
daz er von schulden zierde
die frouwen, die ez worhten.
dô sich die unervorhten
heten beidenthalp geschart
und daz berihtet und bewart
was beide spitze und banier,
darnâch sie wâren komen schier,
daz si sich wol besâhen;
und dô si kômen sô nâhen,
daz si die ruofe huoben an,
dô rief ein alt getriwer man,
der was an triwen gar ein helt:
< her kunig seht ûf, ob ir welt,
ze wiu sich daz muge gelîchen.
ich sich dort hin strîchen
ein grôzez volc mit rotten
von uns zdem karloten,>
der kunic des wortes sêr erschrac,
er sprach:< daz ist der tac,
den ich niht überwinde.>
welhischen rief er swinde:
< neinâ, ziere helde guot,
hüetet iuch vor solhem muot,
der iwer laster alsus mêrt.
gedenket, daz der keiser kêrt
an iuch ie guot und êre,
und daz ich immer mêre
iur hab mit lêhen und mit geben,
verlieset sô niht mîn leben
mit disem lesterlichen wanc,
ouch muoz von schulden heizen kranc
iwer prîs von disen schulden,
nû habt ir mînen hulden
gesworen hiut und mînen rât,
seht, wie iu daz an stât:
ez wirt an iu geheizen mein,
daz ich mit iu hiut enein
wart mîner geheim und mîner sache,
ob iuch daz kranc mache,
daran gedenkt, ir herren,
und ruochet widerkêren,
des bit ich innerlich.>
dô si dem tâten niht gelîch,
daz si belîben wolden,
als si doch billich solden,
der kunic vil lût rief aber dar;
er sprach:< ir herren, nû nemt war,
sît iuwer ellen ist verkêrt,
daz ir iuch selben dran unêrt,
sît ir mir helfe welt versagen,
dem karlot sô geruocht verdagen,
swaz iu noch hiut an disem tag
beidiu von hôren und von sag
an mînem rât ist worden kunt,
daz daz doch an diser stunt
den einen tac werd verswigen.
daz ich des iht werd verzigen,
darumbe wil ich verkiesen,
daz ich iuch hiut muoz verliesen.>
wir sullenz kurz machen.
mit dheiner slahte sachen,
der kunic si moht behaben.
man sach si hin snaben
wol mit vier tûsent mannen.
der kunic kêrte dannen
wider zuo dem alten,
der triwe kund behalten.
er sprach:< occursius, gedenke,
daz dû wær des keiser schenke,
unz er mich dir enphalch.
für tiutsche und für walch
getrût er niemen denn dir ein.
lâ dich erbarmen disen mein,
den mîne mâge unde man
an mir hiute habent getân,
und rât nû daz beste.>
< vil gerne, ob ich weste,
riet ich, sprach der grîse,
nû bin ich niht sô wîse,
wand ez ist leider nû sô spât,
daz mich fliuhet wîser rât.>
seht, wie der strît gêt entwer!
die tiutschen treip man vaste her
und von mitschier die heiden.
geloubt, daz an den beiden
des tages al sîn êr gelac;
daz er sô langer wer phlac,
von den zwein scharen daz geschach.
zuo dem kunic der grîse sprach:
< her, wâ ist meister wildunc?
nû solt wir haben einen klunc
sîner guoten doene.
des wurde sô gar hoene
der karlot und die sîn,
daz si ir vehten liezen sîn
und hüeben lîht ein tanzen an.>
aber sprach der wîse man:
< oder wær hie meister ramwolt,
dem sît ir für uns alle holt,
daz er disen stolzen leien
videlte den niwen reien,
den der grâve kemerlinc gemacht hât,
so wurde unser guoter rât.
gedenket, herre, waz ich sprach,
dô man iuch sô versparten sach
datz orte ûf iwerm kastel.
dô der klanc was sô hel
von iwern videlæren
und si begunden læren
diu guoten vaz mit wîn.>
dô sprach ich:< her, lât sîn
in disen zîten iur geriusch!
bis diemüetic unde kiusch
mit werken und mit worten,
iwern widerworten
beide ze nîde und ze haz.
wizt, als si vernement daz
daz ir iuch nach witzen stellet
und sô starclich niht gesellet
disen trunken snurræren,
der liunt von iu muoz beswæren
alle die iu wider sint.>
dô jâht ir,< herr, ich wær ein kint
guoter witz, daz schin daran,
daz ich mich niht kund verstân,
waz hubscheit an videlen wære.
ouch jach der rotenbergære,
ir solt mich heizen henken,
swie ich getorste krenken
iwer wîs und iwer fuor.
ir hiet ûf iwer seitensnuor
mit drivaltigem swanz
gemachet ein sô süezen tanz,
mit iwer selbes liden,
ez wær kunic daviden
der kunst genuoc gewesen.>
< wâ ich daz hiet erlesen,>
sprach meister friderich,
< daz ich ein kunic so rîch
getorst also gestrâfen:
« hübscher muot und wâfen
zeinander niht gehôrt.
hubscher muot enpôrt
den herren solhen gedanc,
davon ir trûren wirt kranc.
so kunnen die platten
und die halsperge satten
den lîp solher müede,
daz in zdes meien blüete
ist ze mâzen gâch. »>
der kunic zuo dem grîsen sprach:
< wer solt getrûwen des,
daz diu untriu ir ves
an die haben wolde,
die ich mit silber und mit golde,
mîn tage hân gerîchet.
der triu mir nû entswîchet.>
occursius sprach aber dô:
< waerlich, herr, ich wær des frô,
daz ich eine sturbe
und iu damit erwurbe.
daz ir soldet genesen.
nû mac ez leider sô niht wesen.
ix. daz uns die videlære
nû hulfen von swaere,
daz wær uns guot für den tôt.
nû lîdent si vil grôze nôt
in der küele bî dem klaren wîn.
wand daz sol alsô sîn,
daz si sich hüeten naht und tac:
wand wurd ir einem ein slac
ûf ein vinger in die tenken hant
dâ wurd uns schade an erkant,
er möht daz notel niht vergellen.
darumbe si nû wellen
hüeten der vinger.
ich wæn si wege ringer
unser schade hiute
denn eteliche liute,
gegen den iu was ze swære
ze geben bernære,
sô man in silber unde golt
als vil als iegelicher wolt,
gap nach ir behage.
bi der zal und bî der wâge,
her, nû gebet mirz ze solt,
daz ir hie an iht zornes dolt,
ob ich ze vil geschimphet hân.
wand daz ist darumb getân,
daz mir der jâmer nahen lît,
daz ich für hiutige zît
iuch sol nimmer mêr gesehen;
dâ ist mir leider an geschehen,
dan daz ich müez ersterben.
möht wir nû sô gewerben,
daz ir wurdet hinnen braht!
ich hân mir eines gedâht:
ez siht hie niemen vor dem melm;
gebt balde her mir den helm
und nemt hin den mînen.
ouch sol an iu niht schînen
dheiner slahte wappenkleit:
wand die grôzen schar breit,
die dâ sint gevaren hin,
die habent witze unde sin
ûf iwern schaden gestalt.
möht ir nû wesen sô balt,
daz ir möhtet komen schiere
zuo den heiden von mitschiere,
die bræhten iuch wol danne.>
dem getriwen manne
der prinze volgte drâte.
nû waz ez leider ze spâte,
wand die in verrieten,
die wolden sich niht nieten
sîn mit ir gesihte;
von der leiden geschihte
moht er sich niht entsagen:
von diu er leider wart erslagen.
ich sag iu doch, wie daz geschach,
die herren, die man ê des sach
von dem kunic kêren,
die baten einen herren,
daz er in dâ mit lônte
und der walhe schônte,
die noch an dem prinzen wâren,
des begunden si mit nîde vâren
der tiutschen und der heiden.
ich wæn daz von den beiden
iht drîzic man genâsen,
man vant ûf einem wasen
die tiutschen und die heiden tôt.
dem kunic sîn manheit gebôt,
daz er genendiclichen streit
und mit helfe niht vermeit
occursium den frechen,
mit slahen und mit stechen
tet man im vil gedon,
wand des kuniges helm schôn
ûf sînem houbt erlûhte,
dâ von si alle dûhte,
daz ez der kunic selben wære
unde diser sîn dienære,
daz der kunic selben was
und ouch sterbens niht genas,
warumbe sold ichz lange sagen?
wand si wurden beid erslagen,
dô si der helme wurden bar
und si des kunigs wurden gewar,
daz er dâ tôter gelac,
niht fürbaz man dô phlac
deheinen walh ze slahen,
man hiez si nur vâhen.
swaz aber der tiutschen was,
die tôtwunt lâgen ûf dem gras,
die muost man voltoeten.
wartâ zuo den noeten!
wes zêch man die armen?
ez moht wol got erbarmen
daz quelen und daz pînen.
der bâbest und die sînen
der geschiht wurden gewar.
dem karlotten gebôt er dar,
sît er des siges phlæge,
daz er stille læge,
dâ ers het überwunden,
und an swelher stat si funden
den kunic alsô tôten,
der bâbst alsô gebôt en,
daz in des niemen überhüebe,
daz man in an der stat begrüebe
vnde daz man über sîn grap
in kriuzes wîs deheinen stap
solde stecken oder stôzen.
man sold in boumes blôzen
in dem grab verbünen
und steine darûf rünen
den gibelîn ze smæhe.
nû phoy unde phæhe,
welh ein vertâne râch,
diu an der edlen fruht geschach,
an der tôten lîch
so gar unbillich!
des herz, die wîl er lebte,
sô lobelichen swebte
in wirden und in hôhem pris.
an miltikeit deheine wîs
dhein kunic im moht genôzen.
man sach vil manigen blôzen
gast zuo im strîchen,
den er frô und rîchen
sand hin heim ze lande.
mîn triwe sî ze phande
den ellenden gesetzet,
daz si unergetzet
müezen wesen leider
der milten herren beider:
des prinzen und ûz beierlant
der herzog heinrich was genant.
die kunden unde westen,
wie manz ellenden gesten
erbieten sol. des sag in danc,
vor dem der wille und gedanc
als diu werc erkant sint.
wærlich, si sint an witzen blint,
die rîcher lande phlegent
und sich sô gar bewegent,
daz si niht kunnen sich berâten
solhes lobes als si hâten
der prinz und herzog heinrich.
doch tuot in beiden wol gelîch
von beiern herzog ott.
des swuor mir sunder spot
ein frumer man ûf sînen eit,
er wær ân alle gunterveit,
ân valsch, ân untriw und ân zadel,
sô daz niemen dheinen tadel
an im erfinden möhte.
fürwâr er darzuo töhte -
sît er ist alles arges frî,
sô wæn ich, daz er nutze sî
den argen fursten zitewîze,
swie sich doch ir dheiner flîze,
daz erz mit tât well nîden:
ê wellens gerne lîden,
daz man in für si alle lob
und daz sîn pris den andern ob
sweb als der adelar
tuot der krâ. nû nemet war,
die herren beide sint erstorben,
ir milte iedoch hât erworben,
daz ir lop noch hiute lebt.
durch daz, ir edlen herren, gebt,
die wîl manz von iu nemen wil.
iu kumt fürwâr noch daz zil,
daz iu geben niht gezimt,
wand niemen nihtes von iu nimt.
hie mit der rede sî genuoc.
der mære, der ich ê gewuoc,
x. der mac ich noch niht verdagen.
dô der prinze wart erslagen,
der karlot sich underwant
burge, stete unde lant.
etlich wâren sô gemuot,
daz si mit lîbe und mit guot
sich wolden lâzen schoun
an dem kunic von arrogoun
durch sîn manheit und vernunst,
wand er mit triwen und mit gunst
dem rîche zuo legte,
billich in darzuo wegte
spât und fruo sîn wîp,
an die er guot und lîp
kêrt mit ganzen triwen,
nû muoz mich immer riwen
der klâre; süeze weise:
an der selben reise
her karlot niht vermeit,
für daz kastel er dô reit,
dâ man die magt ûf het.
durch sîn drô und durch sîn bet
antwurte man die klârn,
kunic mehtfrides barn,
dem karloten und daz hûs.
von der geschiht sô grôzen grûs
etlich walch gewunnen,
und dô von dann entrunnen
was der grâve kemerlinc,
dô wart der franzoisære dinc
in cecili dester bezzer.
si heten daz mezzer
begriffen bî dem hefte.
dô in mit ritterschefte
niemen wider drabte
und do er ze gîsel habte
des prinzen tohter eine,
dô wart ir sorgen kleine.
diu zît, dâ ditz an geschach,
daz man den prinzen tôten sach,
der was zwelf hundert mit der zal
nâch krists geburt über al
und funf und sehzic jâr mêr.
ouch phlac der kristenheit mit êr
bâbst urban der vierde,
bî dem sich conduwierte
diser jâmer und diu nôt.
er lac ouch schiere dar nâch tôt.
xi. nû hân ich iu ein teil geseit
und mit worten gekleit,
waz leides, angst und nôt
nach keiser fridrichs tôt
geschach in welhischen landen,
unde wie in übel ernanden
die phaffen gegen des rîches teil,
ich züg als lîht an einem seil
wider wazzer einen flôz,
ê ich mit rede machte blôz
manic tât und geschiht,
der si ze tuon hâlen niht
des rîches widerwarten,
wand si mit nide vârten
des rîches an den êren.
damit wil ich kêren
her ze tiutschen landen wider,
dâ wart ûf unde nider
unstift und urliuge,
ich wæn ez wol erziuge
mit stîre und mit ôsterrîch.
wand duo der edel herzog fridrich,
unser rehter herr, erstarp,
der des leider niht erwarp,
daz im got gæb dhein erben,
dô muost an im enterben
lant unde liute -
daz schînet noch hiute -
wand si nâch lêhens orden
dem rîch sint ledic worden.
ich sag iu, wie der zal was,
als ich ze lilienvelde las,
von krists geburt unz an die zît,
daz bî der lîtach an dem strît
herzog fridrich wart erslagen,
sol ich iu daz ze rehte sagen,
so was sîn fürwâr
reht zwelf hundert jâr
und sehs und vierzic mêre.
uns geschach diu herzensêre
und diu grôze klag
reht an sant vîtes tag.
des jâres ouch begraben wart
von salzpurc bischolf eberhart.
ich han ez oben geseit,
wie ernstlich der keiser kleit
den fursten ûz ôsterrîch.
doch het der keiser friderich
daz rîch ze mêren gesworn,
davon beleip ez unverborn,
sîne boten man hie sach,
ein hôhen herren von ach,
der sich der lande underwant.
darumbe het in ûz gesant
von rom der keiser friderich
her ze stîr und zôsterrîch.
dô er daz het begangen,
dô beleip er hie unlangen,
zuo dem keiser kom er sider.
der sande dô her wider
von tyrol grâf meinharten,
daz im diu lant solden warten.
daz tetens nach des keisers willen.
des lât iuch niht bevillen,
daz ir gerne woldet wizzen
wie manic jâr her het verslizzen
der keiser nâch dem herzogen:
der vindet ez vil unbetrogen
oben, als ich mich sîn verstân,
an dem buoch, dâ ichz geschriben hân.
ich wæn er lebt fürwâr
nâch im reht fünf jâr.
dâvon der grave meinhart
vil schiere des ze râte wart,
dô man dem rîche hulde swuor,
daz er wider heim fuor.
darnach dô man des wart gewar,
daz daz rîch was herren bar,
dô wart ez übele gestalt:
ieglich herre wart so balt,
daz er tete unde liez,
als vil als in sîn wille hiez.
ez wart ouch in den steten,
daz ez die rîchen heten
an gewalt über die armen:
swaz in niht wold erbarmen,
daz siz durch got niht liezen,
gerihteshalp si stiezen
daz zil swar si dûhte guot.
diu reht wurden unbehuot.
man sach gemeiniclichen
an armen und an rîchen
hôchfart unde übermuot.
ieglichen dûht, er wær sô guot,
daz er sich wol beriht,
ê daz ez wurd versliht,
er müest - ê ziehen sînen zuc;
dâvon geschach vil manic ruc,
des laster unde sunde was.
ieglicher nam an sich und las,
swaz er moht betwingen.
im nam ouch für gelingen
maniger swâ er übel tet,
dâ von daz er niemen het,
der in darumbe buozt.
vil maniger wart gegruozt
umb alle sîne hab,
alsô daz er darab
niemen tet dehein klagen,
und swaz er an dem nâch jagen,
niht wider moht gewinnen,
des muost im zerinnen,
swie wol er in erkant.
iedoch stuont unser lant
nâch ungenâden verre baz
hie ze stîr, geloubet daz,
denn daz lant zôsterrîch.
dâ zugen gar ungelîch.
die hôhen herren under in:
etlich in zalten zuo gewinn
herzog frideriches tôt;
etlich legten grôze nôt
an sich mit ernstlicher klag.
des wurden friunt unde mâc
gescheiden an dem willen.
offenlich und stillen
jâhen, die sich mit triwen
den herzogen liezen riwen,
ez het der furste liupolt
umb ir vordern sô versolt,
daz si niht wolden erwinden
der triu an andern sînen kinden.
wand der herzog friderich
ein swester het, die êlich
des keisers sun ze konen nam,
kunic heinrich, von des sâm
si zwên schoene süne truoc,
der ich ouch ê des gewuoc.
xii. doch hôret, wie ez im ergienc:
dô der keiser in den vater vienc,
in der vencnus er starp,
nû hôret, wie der keiser warp
mit den selben zwein knaben:
die begund er in huote haben,
daz er si niht von im enliez.
sîn selbes herz im daz gehiez,
kæmen diu kint zuo ir mâgen
und si gewüehsen zuo ir tagen
hie ze tiutschen landen,
si liezen sich lîht anden
ires rehten vater tôt,
daz er des kæm in grôze nôt:
daz understüende er dâmit,
und er næme im den sit,
daz er si von im niht enliez,
der keiser zwêne ritter hiez,
daz si des niht verlægen
und ir schône phlægen.
daz geschach wol nâch êren.
dô die selben herren
vil nâhen komen wâren
zuo zwelf jâren,
und dô der keiser erstarp,
ich sag iu, wie der prinze warp:
siner vetern er sich underwant.
der eine was fridrich genant,
heinrich der ander hiez.
owê daz man si niht enliez
komen zuo ir tagen!
daz wil ich got tiwer klagen
daz si niht sullen leben.
leider in wart vergeben.
ich enweiz, wen ich sîn zîhe,
wan daz er übel gedîhe,
des wünsch ich im von herzen.
dô den jâmers smerzen
diu kunigin margret vernam,
ob ir herze dô iht bran
in jâmer und in leide?
daz merken die beide,
den kindes liebe ist erkant,
man oder wîp genant.
waz sol diu kuniginne tuon,
dô si weder man noch suon
hete noch den bruoder?
ir wart des jâmers fuoder
geschubert und gehouft,
ûz freuden si sich slouft.
in den sorgen grôz
gedâht diu freuden blôz,
si wolt niht lenger sparn,
si wolt her nider varn
zires vater erbe.
si dûhten so bederbe
die herren von ôsterrîch,
daz si getriulich
an ir armen tæten.
mit sô getânen ræten
kom si gevarn her nider.
nû was ir lutzel iemen wider,
si gunden ir alles guoten wol.
si wolden ouch gern hân für vol
an aller sachen underwint
herzog fridrichs bruoder kint,
heinrich der selbe hiez,
der die herzogin gedrûten liez,
wer ouch ir muoter wære,
welt ir daz tiwer mære
hôren, sô wizzet fürwar
nâch krists geburt zwelf hundert jâr
was sîn und funf und zweinzic mêre,
daz herzog heinrich der hêre
des lantgrâven swester nam,
von dem diu selb gedrût kam.
die gap man êlichen
nach herzog friderichen
des kuniges sun ûz bêheimlant,
der was heinrich genant
und was marcgrâf erkant
von merhærn dem guoten lant,
der lebt bî ir fürwâr
nur anderthalp jâr,
dô nam der tôt hin sîn leben,
darnâch diu frouwe wart gegeben
von baden marcgrâf herman,
welt ir gerne kunt hân,
wie lanc des selben sî?
des lâz ich iuch niht frî,
ich sag iuz zewâr:
nach krists geburt zwelf hundert jâr
und niun und vierzic zelt,
dô wart si geselt
dem marcgrâven ze konen,
dô der mit ir begunde wonen,
zwei kint, als ich vernomen hân,
diu frouwe schier bî im gewan,
einen sun, hiez friderich,
und ein tohter lobelich,
er lebte mit ir, daz ist wâr,
reht unz in daz vierde jâr.
dô enphalch man den werden,
marcgrâf herman der erden.
xiii. nû dise frouwen beide
nâch ir grôzem leide
wonten klegelich
in dem lande zôsterrîch,
die hern sich dô vereinten,
daz si in bescheinten
dienst unde triwe.
nû was ein mære niwe
in dem lande zôsterrîch:
si dûhte all unbillich,
daz herzog fridrichen zeran,
die wîl er lebt, sô manic man,
damit er wol het behuot,
beide sîn hûs und sin guot,
daz ûf starkenberge lac
und des ein tiutscher herre phlac
mit besihte und mit huot.
nû vorderte man daz guot
unde daz hûs darzuo.
der bruoder sprach, ez wær ze fruo;
nâch der vordrung, die si hâten,
wold er sich berâten
mit sîner meisterschaft,
mit listen und mit kraft,
diu an dem guoten hûse lac,
was er des vor unz ûf den tac,
daz si gezugen iren zuc.
nû seht durch got, welh ein tuc
an geistlichen liuten,
wie si die schrift bediuten,
diu des niht enhilt:
gip wider unde gilt,
oder hie und in enem leben
werdent dir die sunde niht vergeben.
die herren doch bezornte daz,
daz der munich sô lange saz
ze starkenberge ûf der veste.
iedoch wart ez ze leste
geteidingt alsô verre,
daz der tiutsche herre
gap daz hûs und daz guot.
den herren wart des wol ze muot,
daz si vil sêre darûf triben,
swaz noch des guotes was beliben,
daz man daz teilt endriu.
ich sag iu umbe wiu:
wand der frouwen wâren drî,
den daz reht wonte bî,
daz si des guotes solden walten.
daz wart an in behalten,
der kunigin margreten
ein teil si geben heten.
xiv. darnach ez sô ergie,
diu herzogin gedrût enphie
daz ander teil an dem guot.
ouch wart den herren des ze muot,
daz man den dritten teil sande
hin gegen mîhsenlande:
den enphie durch reht dâ
diu marcgrævin constantia.
daz was vil billich, wand ich las,
daz si herzog fridrichs swester was.
nu gedâhten die herren in ir sinne,
wie si die zwô furstinne
mit einander verrihten
und alsô verslihten,
sô si beste kunden.
vil schiere si erfunden,
daz diu kunigin margret
heinburc inne het
und ein grôz urbar darzuo.
waz diu herzogin gedrût tuo?
der war medlic benant
und swaz man darumbe vant
einer raste wît,
daz zuo der selben zît
an dem selben orte
dem fursten zuo gehôrte.
sus wart den frouwen ir gemach
bescheiden. dô daz geschach,
dô wart aber in dem lande
von roube und von brande
michel angest unde nôt.
der frouwen ougen wurden rôt
vil dicke umbe die geschiht;
daz siz erwenden mohten niht,
daz was ir meistez klagen.
darnâch hôrt ich sagen,
daz die herren zuo den stunden
sich zweien begunden.
den einen teil huop
der schenk von rôtengruop.
geloubet âne strît
der was zder selben zît
der genendigisten einer.
dem gehal ouch ein kleiner,
herr hadmâr von liehtenwert,
dem grôz witze was beschert.
swie er twergen wær gelîch,
sô was er doch sinne rîch,
daz man in drumbe widersaz
und des vil selten vergaz,
man het in vorderlich.
im gehal ouch der rîch,
herr otte von haslouwe,
und swaz bî tuonouwe
der hern man dâ gesezzen vant,
und dishalp bî der zerwant.
mit gunst im ouch zuo warf
der her von potendorf;
die priuzel und die weisen
zallen iren reisen
gestuonden flîziclich,
und doch besunderlich
swaz si der aller besten
dishalp tuonouwe westen,
die man darzuo nennen sol,
die warn vereinet alsô wol,
als noch friunt wellen.
sold ich si sunder zellen,
die an dem andern teile warn -
der muoz ich eteliche sparn:
der truhsæz von veltsperc,
der sô tugentliche werc
begie mit hûsêre,
sô daz im nimmer mêre
daran moht gelîchen,
und von kuonrinc die rîchen,
mit den gehullen ouch enein
der missouwær und von liehtenstein
der witzige heinrich.
der was sô gar sinne rîch,
von schulden het man in dest baz;
darumb sin maniger hete haz.
von sunnberc und von zelkingen,
swaz die in mohten bringen
ze helfe und ze rât,
mit williger tât
liezen si daz schînen.
nû begund ouch pînen
die herren umb ir herze
der jâmer und der smerze,
den man tegelichen sach.
an den strâzen man ab brach
pilgrînen und koufliuten.
ich kan iu niht bediuten,.
waz dem lande geschach
ze leid und zungemach.
waz dô die herren tâten?
si begunden sich berâten
mit einander swaz ir was
und kômen dar gesprochen was
zwischen in hinz trebensê
ein tac, daz daz unde mê
solt verrihtet werden,
daz si sich ûf der erden
dâmit niht verworhten,
daz si niht in vorhten
ieglicher die sînen het.
ez was dâ ir aller bet,
daz si des gedæhten
und ez darzuo bræhten,
daz diu lant iht verdurben,
wie si darumbe wurben,
daz daz iht wurd ze spâte.
dô wurden si ze râte
die wægist und die besten,
wand si fürwâr wol westen,
die wîl daz lant wære
rehter herren lære,
sô liez sich niemen lenken.
darumb solt man gedenken,
wie man gewunne die hêrschaft.
diu mit gefuoge und mit kraft,
mit liebe und mit slihte
daz lant wol verrihte.
xv. nû sande got der guot
in ir herz und in ir muot,
daz si gehullen daran,
man sold erbære boten hân
hin ze mîhsen in daz lant,
die dâ tæten bekant
dem marcgrâven heinrich,
daz daz lant zôsterrîch
sîner kind eins ze herren gert;
daz er si des niht entwert,
daz woldens immer dienen,
kæm er in die stat ze wienen.
sô waer er sîn lîht erbeten.
< ouch sult ir nimmer getreten
hinder iuch einen schrit.
swes er gert oder bit,
daz gelobt im für uns alle.>
mit sô getânen schalle
die boten wurden gesant.
vil dicke wurden die gemant
von leien und von phaffen,
si soldenz alsô schaffen,
daz in von got ze lône
wurd diu himelisch krône;
wand swer erbarmic wære
über die selben swære,
die bûliut unde kloster liten,
umb den die engel solden biten
mit allen iren scharn.
wer die boten warn,
daz wil ich iu niht verdagen,
als ichz dâ hôrte sagen.
ob ich sîn reht gedenke,
von hûspach der schenke
der was fürwâr der ein,
und her heinrich von liehtenstein.
die stet ouch sanden für sich dar
einen brobst hiez dietmâr
von niwenburc und einen abt;
der holden dicke warn entlabt
in urliuges freise,
des gelobten si die reise
ze rîten verre dester baz.
si wâren alle niht ze laz,
si wurben ez mit triwen,
wand si begunde riwen,
daz ez sô lange was vermiten.
mit manigem segen si hin rîten,
der in mit triwen wart getân.
< got lâz iuch guot geverte hân,>
sprach dô man unde wîp,
< und friste enkern werden lîp.>
hin fuoren frôlich
die boten von ôsterrîch,
die gegen mîhsen wârn gesant.
und dô si fuorn in bêheimlant
unz in die stat ze prâge,
dô seit man in nâch frâge,
swer fürbaz wolde,
daz er haben solde
des kuniges geleit,
ob er niht arbeit
wolde lîden ûf der strâz.
nû besorgten si daz
unde trahten in ir muot,
waz in darzuo wære guot
xvi. nû truoc des landes krône
in den zîten schône
der mehtic kunic wenzlâ.
einen sun het er dâ
vil hôchgemuotes herzen,
zer zeswen und zer lerzen
was im gereht ietweder hant.
merhærn daz guote lant
der vater im hin dan liez,
dâ von er marcgrâve hiez
und was genant ottacker,
nû dûhte sich sô wacker
diu listige melde,
daz si ûf dem velde
den geriten loufte vor.
alsô was si durch des kuniges ôr
lange vor den geriten komen,
und dô der kunic het vernomen,
daz im diu melde het geseit,
waz die boten het gejeit
von dem lande zôsterrîch,
nû hiez der kunic rîch
die boten laden in sîn hûs.
darab si heten dheinen grûs,
wand in doch ie was gedâht,
swenne hin vergieng diu naht,
si wolden zuo im rîten,
in den selben zîten
des kuniges hofmeister kam,
die herren er besunder nam,
er sprach zuo in vil suoz:
< mîn herr enpiut iu sînen gruoz,
und der junge herre mîn
heizt iuch willekomen sîn
im und sînem vater.
vil williclichen bat er
und jach, ez macht in trûrens frî,
ob iwer cumpanî
geruochte morgen mit im ezzen.>
nû wart dâ niht vergezzen
antwurt gezogenlich
von liehtenstein hern heinrich:
< swaz mîn herren wellen,
ich und mîn gesellen
erfullen daz vil gern,
wir sullen in gewern,
swes sô er geruocht
und daz er an uns suocht.>
in neic der bot und kêrte dan.
wie si ir red des morgens an
vor dem kunic wolden vâhen,
daz woldens überslahen.
an ir gemach und under in.
dâmit gie diu naht hin.
des morgens dô ez tac wart,
dô teten si ir êrste vart,
dâ ein messe wart gesungen;
vil schiere kom gedrungen
vil ritter zuo den herren,
si woldens dâ mit êren,
daz si mit in ze hove riten.
dô wart dâ lenger niht gebiten.
xvii. dô si der kunic komen sach,
er enphienc si schôn und sprach:
< ir sult gelouben âne strît,
daz ir mir liebe geste sît!
daz sol werden schîn daran,
swaz ich mac oder kan,
des ir herren an mich gert,
des solt ir von mir sîn gewert.>
dâmit fuort er si bî der hant,
dâ man den tisch gerihtet vant.
der kunic erbôt inz alsô wol,
als man lieben gesten sol.
dô si mit freuden gâzen
und ein wîl gesâzen
und man die tauel dannen truoc,
sîner rede dô gewuoc
mit zuhten und gar wîslich
von liehtenstein her heinrich
für sich und sîn gesellen.
er sprach:< her, wir wellen
iuch der gnâden bitten;
wir hân dâher geriten
mit guotem frid durch iwer lant
und ist uns worden hie bekant,
swer fürbaz welle varn,
der sulle sich des warn,
daz er hab von iu geleit.
daz lât uns werden unverseit,
sô tuot ir uns genædiclich.>
dô sprach der kunic rîch:
< sol ich mit urloup frâgen,
sô sult ir mir sagen,
welhen ende welt ir kêren?>
dô sprâchen dise herren:
< herr, ir habet wol vernomen,
wie ez darzuo ist. komen,
daz unser lant lîdet nôt
sît herzog frideriches tôt
von maniger hande sache.
den liuten zuo gemache
sô wolden wir gern
die selben nôt verkêrn.
darumbe sî wir gesant
hin ze mîhsen in daz lant
zuo dem marcgrâven heinrich,
daz er tuo sô frumiclich
an sînen kinden und an uns,
daz uns der genâden runs
von im zuo flieze,
daz in des iht verdrieze,
er geb uns einen sînen suon
ze herren, wil er daz tuon,
den well wir alle gerne hân.
alsô schiede wir von dan.
an daz der arme und der rîch
gehullen ze ôsterrîch.>
xviii, dô der kunic erhôrte daz,
zehant er ûf hôher baz
von dem gesidel trat,
die gest er mit im gên bat
zeiner kemenâten hin.
und sô si wâren komen darin,
er sprach zin:< ir herren guot,
nû vernemet mînen muot,
und swes ir mich gewert daran,
sol ich dhein wîl daz leben hân,
ich verdien ez, die wîl ich leb,
beide mit lîhen und mit geb.
sît iwer reis ist sô gewant,
daz ir nâch herren sît gesant,
sô lât daz iwern willen sîn,
daz ir nemt den sun mîn
ze herren iwerm lant.
des sî mîn triw iur phant,
ir sît mit im behalten wol;
wand swaz ein man tuon sol
mit sîn selbes lîbe,
ich wæn des iht belîbe
von im gelâzen underwegen.
ouch wil ich im zuo legen
mit guote und mit liuten.>
dô er in sus bediuten
sînen willen began,
ieglicher sach den andern an.
der abt begunde wenken
mit dem houbt dem schenken,
daran er wol spurt,
daz er etlich antwurt
dem kunic solde geben.
er sprach:< got lâz uns geleben,
daz unser friunt unde wir
noch erfullen iwer gir.
die rede, die ir habt getân,
des sult ir uns die wîle lân,
daz wir uns der besprechen.>
< ir sult ez alsô zechen,
daz ir mînen willen tuot;
daz sol mit willen und mit guot
umb iuch verdienen mîn hant.>
die herren riten sâ zehant
von dem kunic ze guoter naht.
die reise, dar in was gedâht,
die wolden si gar volfarn;
doch sanden si brobst dietmârn
zuo dem kunig an der stunt,
daz er im rehte machet kunt,
die botschaft und diu mære,
als in enpholhen wære,
diu woldens gerne volfüeren.
darumb den kunic begunde rüeren
zorn unde unmuot;
er jach, si müesten unbehuot
sîns geleites halben kêren.
des gewunnen dô die herren
sorgen unde vorht,
und daz si lîht entworht
wurden ûf der strâze,
des vorhtens âne mâze.
ouch wurden si gewarnet dô,
daz der kunic wære frô,
ob in iht ze ungemach
widerfüere. durch die sach
wurden si vil drâte
under in ze râte,
si soldenz lâzen ane got,
ez wær vil lîhte sîn gebot,
daz ez solde sô geschehen,
daz dem lande wurd besehen
mit sô getâner hêrschaft.
ouch was der kunic sô ernsthaft
mit emziclicher bet,
daz sich an der stet
die herren an in kêrten.
ob si dâmit iht mêrten
ir hab, des sag ich niht,
wan als diu aventiure giht:
diu seit, daz ir soumære
truogen harte swære;
daz mir ein biderman verjach,
der die knehte füeren sach
der herren kleider hinder in,
diu vor ir kamerære hin
fuorten in ir bulgen.
ouch sach man si spulgen,
daz si der velîs und der soum
heten groezer goum,
dô si fuoren von dan,
denn dô si die reise an
huoben von ôsterrîch.
swie si der kunic rîch
lie und ouch si in,
si schieden alsô hin,
daz im darzuo wære gâch,
daz er schiere kæm hin nâch,
sô er beste möhte,
als einem herren töhte,
der daran ernande,
daz er sich fremder lande
underwinden wolde.
daz er ir helfe solde
darzuo haben albereit,
des wart im triwe unde eit
mêr denn eines dô gegeben.
alsô fristen si ir leben.
den herren was von dannen gâch.
vil balde man si kêren sach
gegen ôsterrîch hin wider.
si sanden ûf unde nider,
dô si heim wâren komen,
daz ir botschaft wurd vernomen;
daz enputen si den besten.
etlich ez nû westen,
etlichen was ez unerkant.
iedoch wurden ir besant
almeist swaz der hôhen was.
des kunigs brieve man in las,
daz er in lobt ân underlâz,
er wolde phaht unde mâz
gegen in daran behalten,
daz si solden walten
ir lantsit und ir alten reht;
daz er belibe daran sleht,
des zeigten si zeleste
sô êrbær hantveste,
die in ein teil behagten.
etlich ez widersagten,
si wolden sîn ze herren niht,
etlich gewunnen zuoversiht
zuo im nâch der boten sag.
sus hôrt man maniger hande bâg,
der jach sus, sô jach der sô,
der was leidic, der was frô.
welt ir nû wizzen die zal,
nâch krists geburt über al
tûsent und zweihundert jâr
und einz und funfzic fürwâr
was, daz man komen sach
des kunigs sun, dem man dô sprach
marcgrâf von merhæren.
er wolde daz bewæren,
daz er was bederbe;
sît biderbes mannes erbe
lît in allen landen,
sô liez er imz enplanden,
swaz im gelucke gæbe dâ.
mit den sînen kêrt er sâ
in daz lant ze ôsterrîch.
si tâten alle frumiclich,
der von liehtenstein und der schenke.
ob ir deheiner wenke,
des si im lobten datze prâg?
nein zwâr, der iu daz sag,
des sult ir gelouben niht.
si brâhten manigen an die giht,
daz er zdem kunic reit mit in.
sus fuorten si her unde hin
des kunigs sun in ôsterrîch,
unz daz er arme unde rîch
mit gunst an sich gewan.
etlich ir wille truoc daran,
etlich ers mit nôt betwanc.
dô im dâ sô wol gelanc
enhalp tuonouwe über al,
sâ dô kêrt er ze tal
xix. für die stat ze wienen,
daz im diu solde dienen,
darnâch warp er sêre.
ie mêre unde mêre
gelobte er den hêrren,
daz si im sîner êren
volhulfen gegen der stat,
unz daz der burgær und der rât
von den hern wart überret
beidiu mit rât und mit bet,
unz si si brâhten daran
âne allen valschen wân,
daz si den kunic liezen in
und gelobten wider in,
si wolden in ze herren hân
und dienstes wesen undertân.
daz daz belibe unverborn,
des wart im manic eit gesworn.
dô ander stete daz ersâhen,
daz sîn die wienære jâhen
ze fursten und ze herren,
si begunden an in kêren.
sus wart der furste rîche
gewaltic zôsterrîche,
daz er der stete aller phlac,
und swaz dâ guoter burge lac,
die besazte er nâch rât.
darnâch er flîziclichen bat
etlich hern von ôsterrîch,
daz si getriulich
wurben an die stîrære,
daz in ir gunst niht verbære,
si warten im gelîch
mit den von ôsterrîch.
dâmit reit er wider heim
ze sînem vater hinz bêheim.
dem brâht er guote mære,
daz er gewaltic wære
des guoten landes zôsterrîch.
darzuo sô rett er wîslich,
er sprach:< her sun, gedenkt daran,
daz wir dicke gesehen hân,
daz ze jungist widergât,
ze swiu der man niht reht hât.
ez ist alsus gewant
umbe ôsterrîch daz lant,
daz ez dem rîche ledic ist;
dâvon wizt, in swelher frist
dem rîche wirt erwelt ein vogt,
kumt er her nider niht gezogt,
doch wirt er inne sicherlich,
daz der keiser friderich
sich mit boten underwant
ôsterrîche und stîrlant,
dô ez dem rîche ledic wart.
welt ir dâvor sîn bewart,
sô lât iu wesen gâch,
daz ir gedenkt darnâch,
welt ir daz iuch daz lant bestê,
sô sult ir ze rehter ê
die kunigin margreten nemen.
ir geburt mac iu wol zemen,
wand si ist ân underwint
herzog liupoltes kint.
ist aber si in der gestalt,
daz si iuch lîhte dunket zalt,
des ergetzet iwern lîp:
ir vindet zwienen schoene wîp,
der minne sô süezet,
daz ir iu sanfte büezet,
swes ir habt gebresten dort.>
der sun merkte des vater wort
und wurden des ze râte,
daz man alsô drâte
zwên bischolfe sande
her zôsterrîch dem lande.
die selben herren retten
mit den hern und mit den steten,
des kunigs sun wurd des ze muote
dem lande zêren und ze guote,
und rieten im die herren,
mit hîrât wold er kêren
zder frouwen margreten guot,
des wær im worden ze muot.
xx. dô in die herren sô gewerben
zuo dem land und sô bederben
an triwen und an witzen sâhen,
si begunden mit den boten gâben
ze tal gegen heinburc
zuo der kuniginne kurc,
diu sich von herzenleide
freuden und guoter kleide
het geloubet und bewegen.
diu frouwe jach, si wolde phlegen,
als ir got het geboten;
darunder jâhen die boten
und der minister von wienen,
wolde si gar wol verdienen,
sô solt si trahten darnâch,
daz daz leit und der ungemach,
den daz lant het erliten,
fürbaz wurde vermiten.
sold ouch daz immer geschehen,
sô müeste si sich lâzen sehen,
daz si wurde sô gehiwer,
daz von ir helfe stiwer
daz lant erben bekæme;
daz geschæh ouch, ob si næme
den biderben und den wackern
herzog ottackern,
des kunigs sun ûz bêheimlant,
sît er ze herren wær benant
dem lande zôsterrîch.
si tæt genædiclich
an landen und an liuten.
si begunden ir bediuten
die schrift alsô verre,
wie got unser herre
von êrste des gedâht,
daz diu ê wurd volbrâht
an dem paradîs;
und wie der herre grîs,
zacharias, der gotes zart,
getriben uz dem tempel wart,
darumb daz er niht vater was:
darnâch durchliuhtic als ein glas
was der sun, den im gebar
sîn wîp, diu sô manic jâr
het, daz er sîn geloubte niht,
daz sô genædiclich geschiht
im von gote wurd betagt.
dô imz der engel het gesagt,
daz erz dô niht geloubt,
des wart er sô betoubt
sîner red und sîner sprach,
unz erz mit den ougen sach,
der bischolf einer sagt ir dâ,
wie alt diu frouwe sara
an den jaren wær gewesen,
dô si irs sunes was genesen,
der ysâc geheizen was.
vil manic buoch er ir las
an den man vant geschriben,
waz si freuden triben
in dem himelrîch,
die dâ getriulich
beliben werhaft
an der ê und konschaft.
daz beweget ir den muot.
si wart sô einvaltic und guot,
daz si gehiez ze gewern,
swes die herren niht wolden enpern.
des wart daz lantvolc vil frô.
mit der red und alsô
die boten man verriht,
daz sich lenger sûmte niht
der kunic, des bâtens alle.
< swaz iu hern gevalle,
des sol mîn herre flîzen sich> -
ez was, als ich verstê mich,
bischolf brûn von olmunz.
si fuoren balde ane lunz
wider gegen prâg.
mit brieven und mit sag
machten si dem kunic kunt,
wie er sold in kurzer stunt
komen nâch der herren bet;
darumb er si gesant het,
daz heten si geworben wol.
wie sich der kunic bereiten sol
ze sîner hôchgezît,
daz muoz an diser zît
von mir beliben verdeit,
ich hân iu lange niht geseit,
an wen sich noch die herren
hie ze stîre wellen kêren.
doch wil ich iuz sagen,
lât iuch sîn niht betrâgen,
als ich ez hân vernomen,
dô in diu botschaft was komen,
xxi. daz von ôsterrîch die herren,
an den kunic wolden kêren,
diu selbe sache und geschiht
geviel etlichen herren niht,
die mit des fursten guot
schuofen iren muot;
als der herr philippe.
swie im doch wær sippe
der kunic ûz bêheimlande,
iedoch sô tet im ande
der schad an dem verliesen,
er vorht, er müest verkiesen
des in ze reht bestüende niht.
er underwant sich, sô man giht,
von der menlik über al
swaz in dem enstal
dem lantherren warte,
unz an die hôhen warte
dar unde danne.
die mût hinz rôtenmanne
gap man im durch sîn vorhte;
von holzwerk er warhte
dâ selben ûf dem küeberc
ein veste guot, daran lac werc
starc unde kostelich.
ouch diente dem fursten rîch
der halberc unde ûzsê.
daz er gewunne krefte mê,
den phlinsperc er bûte.
im selben er des getrûte,
er möhte harte wol genesen;
swer her ze stîre wolde wesen,
er müest ouch sînen willen hân.
durch die sach er began
ûf dem nezzelberc der veste,
ob ieman fremder geste
wurd geladen in daz lant,
daz er mit werlicher hant
bî im möht beliben.
man sach in wunder trîben,
die wîl daz lant was herrenlôs,
er enruochte niht, swer dâ verlôs,
daz ot er gewinnes phlac.
etlich herren tiwer wac
des landes beswæren.
ich sag iu, wer si wæren:
von liehtenstein her uolrich,
witzic unde menlich
und volkomen an triwen
was er, er lie sich riwen
swaz dem lande an lac.
ich sag iu, wer des mit im phlac:
im volgte mit fürwâr
von offenberge her dietmâr,
ouch wæn ich daz mit im wære
ietweder triwensteinære.
von êrenvels die herren
sach man mit im kêren.
die dâ die gretzær hiezen,
die kund des niht verdriezen,
si wâren mit im an dem rât,
swâ man dem land iht guotes tât.
swaz ich iu herren hân genant,
die berieten sich zehant,
wold erz ze guote kêren,
sô flieget in ze herren
für den kunic niemen baz,
sit daz reht wære daz,
daz von alter einer hant
ôsterrîch und stîrlant
solt dienstes wesen undertân.
darumbe si ze herren hân
wolden den, der gewalticlich
het besezzen ôsterrîch.
daz geviel etlichen niht
und jâhen des, ez wær enwiht:
in solde wesen gâch,
daz si wurben darnâch,
daz in ze herren wurd erkant
herzog heinrich ûz beierlant.
von wîzenecke her dietmâr,
mit gefuoge brâhte schône dar,
daz der herren etlich in
sanden gegen beiern hin,
daz sich der herzog heinrich
ir underwund getriulich.
darzuo er zuhticlichen sprach,
dô er gehôrte und gesach,
wie in die herren meinten,
als si in bescheinten
mit brieven, die der bote brâht;
der herzog sprach:< möht ich die maht
gehaben und der herren willen,
ich lieze mich niht bevillen,
ich underwund mich gern
des landes und der hern,
wand ez mir nutze wære.>
der wîzeneckære
der brâht den hern daran,
möht er die kraft gehân,
dâmit erz überwunde,
ir gunst er enphunde.
< nû volget mîner êre>,
sprach von wîzeneck der herre,
< ich wil iuch machen sigehaft.
iwer sweher hât die kraft,
von ungern kunic wêlân,
daz im verre noch nân
niemen kan gestrîten.
zuo dem sult ir rîten
und bitt in, daz er sô wol tuo,
daz er iu helfe darzuo,
sô daz daran sîn triwe schîn.
ich rît mit iu, bedurft ir mîn,
und mach im rehte bekant,
welich herren iu daz lant
wellen helfen betwingen.
iu mac niht misselingen,
ist iu der wille guot.>
nû wart im des ze muot,
daz er in kurzen zîten
gerne wolde rîten
zuo dem kunic wêlân,
waz er an im möht gehân
an helfe und an râte.
der herzog wart vil drâte
bereitet zuo der verte
und mit im sîn geverte,
der wizeneckære.
hin ritens sorgenlære
die herren mit einander.
datz wîzenburc dâ vand er
den kunic sînen sweher.
ein liepart nie sô vêher
an maniger varbe wart gesehen,
als man dem kunic muoste jehen
daz sîn gemüete wære.
dô er vernam diu mære,
er begund in den gedanken
hin und her wanken;
dô er gehôrte die botschaft,
er gedâht, ob er mit sîner kraft
stîrlant betwunge,
ob im sô wol gelunge,
ez müest in doch vil kosten.
mit wiu er denn enprosten
sînem eidem wære?
nu gedâht der sinnenbære,
daz er in guotem wân
den eidem lieze rîten dan,
als er was komen dar,
unz daz er rehte wurd gewar,
sô erz ane vienge,
wie der gewerf ergienge.
der kunic gap fürwâr
von wîzeneck hern dietmar,
solich guot, des er frum het,
daz er den herren sîne bet
getriulichen bræhte
und sîn wol gedæhte
wider arm und rîche.
ouch sant der kunic rîche
bî im ein kreftigez guot,
daz er nâch des kuniges muot
den herren teilen solde,
und dô er niht enwolde
lenger dâ belîben,
der kunic bat in triben
gegen den herren sîne sach,
mit guotem gemach
kom er wider her ze lande,
ich sag iu, welich er besande:
in enphie vil frôlich
von pettou her friderich;
dâ liez er ouch niht von
die herren von wildon,
daz man volfüerte daz dinc,
von stubenberc hor wulfinc
gehal in des gelîch,
und von phanberc grâf heinrich,
ouch kom zuo in dâ
die enhalp der trâ,
den si getrûten wol,
von seldenhoven her kol,
ze volfüeren daz werc,
dô kom der von mernberc;
ouch gehal in vaste mit
von kranichperc her sîfrit,
und der schenk von rabenstein
der was ouch der ein.
den herren, die ich hân genant,
daz guot, daz der kunic sant
bî hern dietmârn dâ her,
ieglichem nâch sîner ger
geteilet und gegeben wart,
dâmit si komen an die vart,
daz si gehullen in ir muot,
in wær ze landes herren guot
von ungern kunic wêlân.
ez was doch etelicher wân,
der gewerf, den er dran het,
der wær durch sînes eidems bet,
des herzogen ûz beierlant,
zuo dem von êrste wart gesant
der wizeneckære,
und daz sîn helfære
daran sîn sweher solde sîn,
daz nim ich ûf die triwe mîn,
des hiet dô maniger wol gesworn.
daran vil gar wart verlorn,
des der herzog het gedâht.
der kunic sîn sweher für brâht
einen ungerischen tuc,
er tet der triw ein ruc
hinder sich wol drîer trit.
dô in des dûht, im volgte mit
an sînem fürsatze heil,
er lie dem eidem dheinen teil
des gewerves mit im hân.
swie man ez doch von êrst began
an der beier herren suochen,
des wolde niht enruochen
wêlâ, der unger kunic.
er dûht sich wol sô frumic,
daz erz überwunde;
als schier er enphunde
der gunst an den herren,
ze hant wold er kêren
her ze stîre in daz lant.
inner des diu zît verswant,
ûf die der herzog getriulich
solt komen her ze ôsterrîch,
des nu daz lant ze herren jach.
etlich man im leisten sach,
swaz si im gelobt heten
gegen der kunigin margreten;
si wart im êlichen gegeben.
man sach si datze wienen leben
mit einander frôlich.
nû kom gezoget êrlich
manic schar von frouwen,
die liezen sich dâ schouwen
zêren der kuniginnen.
wes stîrære beginnen?
daz wil ich iu sagen,
lât iuch sîn niht betragen.
xxii. daz guot, daz der von ungern gap,
dâmit er solich urhap
in dem lande gewan,
daz im dienstes undertân
wurden sicherliche
arme unde rîche,
wand er gewalticlichen het
beide burge unde stet,
die dem lant gehôrten zuo.
welt ir hôren, waz nû tuo
diu kunigin margret,
dô si gemehelt het
der herzog von ôsterrîch?
si gap im eigenlich
vor den wægisten und den besten
mit guldînen hantvesten,
die si hete von dem rîche
über stîr und ôsterrîche,
ob ir bruoder verdurbe,
daz er erben niht erwurbe,
si solt der lande erbe wesen -
dô man die hantvest het gelesen,
si nam si selbe in die hant
und gap hantvest unde lant
von ôsterrîch dem herzogen,
daz si von im unbetrogen
beliben solt; des het ouch wân
vil maniger witziger man -
den wart daz sit vil leide,
dô si die frouwen beide
von den sachen verlurn;
daran si grôzen schaden kurn.
ouch kom an der zît
zuo der hôchzît
( herzog bernhartes barn,
herr philipp, der bî den jârn
des bistums ze salzpurc phlac,
an dem solich sache lac,
daz er niht mohte kêren
ze priesterlichen êren.
umbe die selben schulde
verlôs er des bâbstes hulde,
sô daz er was beliben
unbestætigt und vertriben.
wann daz selb ergienc
und wie manz ane vienc,
dô man in wolt vertriben,
daz muoz nû beliben
ungeseit ze disen zîten:
ich wil dâmit bîten,
unz ich kum mit dem mære,
wie die salzpurgære
wurben mit der wal,
daz si zeinem mal
zweier herren wielten,
der si twedern niht behielten,
sus lac der furste rîche
ze wienen gar kostliche,
unde sage iu fürwâr
durch waz er was komen dar.
er was gar unverdrozzen
und wolt des hân genozzen,
der sippe, diu zwischen in lac,
wande er ze verchmâc
dem kunic von bêheim was gezalt.
er klagt im sêre den gewalt,
den im der kunic wêlân
hie ze stîre het getân,
wand er het im genomen,
swaz in was an komen
von herzog friderichen,
wand im lediclichen
an gevallen wære,
swaz der furste mære
von sînem goteshûse het.
der herzog dâ wider tet;
er sprach:< herr unde mac,
swes herzog fridrich phlac
an lohen und an eigen,
des wil ich iu zeigen
urkunde von dem rîche,
daz des eigenliche
sol mîn frouwe walten.
vor jungen und vor alten
hât mîn frou, diu kuniginne,
durch ir triwe mir ze minne
beide liut und lant,
swie sô daz sî genant,
allez ir reht geben.
sol ich dhein wile leben,
ez belibet ungelenget,
swer mich daran enget,
ich erzeig im drumbe mînen muot,
als verre mich lip unde guot
immer mac gewern.
ouch wil ich iu vil gern
darumbe dienen, swâ irz suocht,
daz ir durch mich geruocht
die stîrherren bitten,
daz si getriulichen siten
gegen uns iht entwichen.
darumb ich immer rîchen
wil si und ir geslehte,
sît mîn frou ze rehte
diser lande erbe ist.>
des antwurt im in kurzer frist
von salzpurc der herre:
< swaz ich durch iwer êre
tuon sol oder mac,
des vermîd ich nimmer tac,
daz ich ez immer well verligen,
mînes rehtes unverzigen,
daz mînem goteshûse flieget.>
< vil wol mich des genüeget,>
xxiii der herzog ottacker sprach,
< swaz uns beiden zungemach,
von der unger herren widervert,
swenn uns got die stat beschert,
daz wir ez verkêren mugen,
alle die uns darzuo tugen,
den sol daz werden erkant,
daz wir ze liute und ze lant
guotes rehtes walten.>
nû wâren dâ der alten
stîrærherren etelich,
von liehtenstein her uolrich
und von offenberge her dietmar,
die des kleine namen war,
swaz der kunic wêlân
grôzer gâbe het getân
datze stîr den herren,
daran si sich niht kêren
wolden mit deheiner gunst.
der kunic witze unde kunst
mit flîze daran kerte,
wie er den ungern mêrte
ungunst in dem lande,
die herren er besande,
die zuo der zît dâ wâren,
er begund gegen in gebâren
harte friuntlichen,
er bat si flîziclichen,
daz si im guot wæren
gegen den stîræren,
daz si daz reht sæhen an,
sît daz lant ze stîr solt hân
diu kunigin margret,
der ez gelâzen het
ir vater herzog liupolt:
dô niht lenger wesen solt
ir bruoder herzog friderich,
sô was si gewislich
der næhste erbe nâch im.
< ûf mîn triwe ich daz nim>,
der kunic zuo den herren sprach,
dô er gehôrte und gesach,
daz der herren gunst ein teil het
er und diu kunigin margret,
< bî mînen triun lob ich daz hiut,
daz lant unde liut
von mir belîbent unbeswârt.
swaz rehtes in gegeben wart,
dô der biderb und der wacker
marcgrâf ottacker
herzog liupolten gap daz lant,
mit swiu ich des wird ermant
nâch der lantherren gewizzen,
die wîl mîn leben unverslizzen
ist, sô muoz ez stæte sîn,
daz lob ich ûf die triwe mîn.>
sîn gelubde was sô guot,
daz ez den herren iren muot
ein teil gegen im erwegte,
sînen flîz er daran legte,
wie er daran wurd sigehaft,
mit heimelicher botschaft
die herren er darzuo braht,
daz in ie harter versmâht
der unger fuore und ir leben,
in was ze houbtman gegeben
von agrim herzog stephan.
der was sô hôchvertic ein man,
daz er den liuten was ze swære.
er enruochte, wer der herre wære,
gegen dem er sich übersprach.
vil dick er offenliche jach,
sîn her gekoufet het daz lant.
in zuhten man si selten vant
datz gretz, dâ er mit hûse saz,
dâ wart an rehter fuor diu maz
und an zuhten übergriffen gar.
er beleip dâ kûm ein jâr,
unde in der selben frist
bekom sîn frouwe mit genist
einer tohter, die er des niht erliez,
nâch der stat si gretze hiez.
unlange zît er dâ beleip,
unz daz man in von dannen treip,
sô daz im nieman waz holt.
darnâch kom grâf hôholt,
der was von lindou.
die herren sêr gerou
her ze stîr der unger vart,
dô in der selb gegeben wart
ze rihter und ze houbtman.
dô wir des selben wurden ân,
dô sant der kunic von ungern her
grâf ambolten, daz er
wær houbtman und herre hie.
kunic wêlân den sit gevie,
swer im iht liebes het getân,
den macht er ie sâ ze houbtman
hie ze stîre in dem lande.
daz tet den herren ande,
daz er sô wankel mit in was.
swie vil man im des vor gelas,
dâmit man in moht geman,
swaz er gelubdes het getân
von stîre den herren,
daran er sich niht kêren
wolde hâres grôz.
die herren sêr verdrôz
der ungerischen triwe.
in der selben riwe
si wolden lenger niht beliben.
wie man die unger vertriben
möhte von dem lande,
darumbe man besande,
die darzuo nutze wâren.
wie man ir solde varen,
des wurden si ze râte:
die unger wurden drâte
ûz dem lant getriben.
an hern si niht beliben,
wand si kêrten al gelîch
an herzog ottackern von ôstrîch.
der selbe sich zehant
des landes underwant.
daz er in immer wære sleht
an ir landes reht
nâch ir willen und nâch ir rât,
der kunic si des selben bat,
swie in diu reht gezæmen,
daz si darüber næmen
gewisheit mit hantvesten.
daz geviel dô den besten,
die wir heten in dem lande.
des ersten er her bande
hern witigen ze houbtman;
dem was man dienstes undertân
durch sînen willen wol ein jâr.
darnâch nam der kunic war,
daz er daz lant besæhe
mit einem, dem man jæhe,
daz er niht gast wære.
wand die herren dûhte swære,
daz er si niht erliez
der geste, als er in gehiez,
dô si im wurden undertân.
darnâch macht er ze houbtman
von phanberc grâf heinrichen,
der muoste dô wîchen
von pettou hern hertnît;
darnâch in vil kurzer zît
verkerte sich daz dinc
und wart von stubenberc her wulfinc
hie ze stîre houbtman.
darnâch wart man undertân
von stadecke hern liutolt.
dô man des niht lenger wolt,
dô nam man gemeine
hern wulfinc von triunsteine,
den man des landes phlegen sach.
nû hôret, waz dô geschach.
xxiv. dô der kunic wêlân
von dem lande was getân,
von rehte in bezurnte daz,
wand er sîn selbes niht vergaz,
mit boten tet er bekant
des kunigs sun ûz bêheimlant,
die unger im niht gunden,
daz er sich het underwunden
hie ze stîre sînes landes,
des lasters und des andes
wold er komen ze râch.
für wienen man in zogen sach
wol mit ahtzic tûsent mannen,
er wolde niht komen dannen,
daz lant müeste verderben,
sterclich begund er werben,
daz diu herzogin gedrût
næm zuo der ê und ze trût
von riuzen des kunigs suon,
daz muoste si darumbe tuon,
wand si het in geladen
ûf kunic ottackers schaden.
kunic wêlân muost si volgen,
daz er ir iht wær erbolgen,
dem herzogen von ôsterrîch,
wand si het im heimelich
mit boten und mit briefen sleht
gegeben allez ir reht
an ôsterrîch und an stîrlant,
daz daz stüend in sîner hant.
waz er gegen ir tæte?
ir wart gemachet stæte
mit hantvesten guldîn,
si solde des gewis sîn,
daz sînes hazzes burde
niht entladen wurde
gegen dem herzogen von ôsterrîch,
ir müest ê vesticlich
ir schade werden verriht
und nâch ir willen versliht.
ûf die rede daz geschach,
daz man die herzoginne sach
begên des kunigs willen;
si wolden ez niht stillen:
datz hintperc si des gezam,
daz si den selben riuzen nam.
xxv. hôrt, wes der unger kunic phlac,
die wîl er vor wienen lac.
er stifte in dem lant
roup unde brant,
wîp und kint man dâ vienc,
nû hôrt, wie ez ergienc.
die besten, die man moht gehân,
die nâmen sich die rede an
zwischen den fursten beiden.
si wurden sô gescheiden,
daz ein frid daran gemacht wart.
wand ez was ûf der vart
der herzog von ôsterrîch:
der klagte klegelich,
als im sîn triu gebot,
sîn vater, der was tôt,
von bêheim kunic wenzlâ.
êrlich wart er bestetet sa,
als einem kunic wol gezimt.
xxvi. nu hôret, wie ez ende nimt.
dô dem bêheim was der vater tôt
und er gewalticlich gebôt
über alle sînes vater lant
und er kunic wart genant,
dô sant der furste rîche
boten her zôsterrîche
zden herren, an den witze lac,
daz si machten einen tac
mit dem kunic wêlân,
und wâ si den solden hân,
daz si des wurden ze râte,
nû îlten vil drâte,
die sich des underwunden.
kunic wêlân si funden
datz ungern vil verren.
dô würben die herren,
daz si sich daz an næmen,
beidenthalp daz die kunic kæmen,
daz si sich besprechen möhten.
swâ si darzuo töhten,
si dienten darzuo gern;
ouch woldens niht enpern,
ê si dannen rîten wolden,
wâ die herren solden,
an daz gespræche komen,
des wart rât genomen,
die alten und die jungern
rieten, daz der kunic von ungern
datze prespurge læge,
die wîle man der sprâche phlæge.
ouch wart hinz heinburc geseit,
si solden darzuo sîn bereit,
daz man dâ schüef gemach
dem kunic zuo der sprach
gegen der unger herren.
die boten sach man kêren,
dâ si den kunic ottacker funden;
si sagten im an den stunden,
ez wær alsô gemacht der tac,
swaz zwischen in verwarrens lac,
daz solde dâ ein ende nemen,
ob si des beide wolt gezemen,
daz si sîn wol lust.
< gewin und verlust
muoz dâ haben stat.>
< niht wan nâch iwerm rât
wil ich immer varn.>
dô hin gegangen warn
die tage, daz diu zît kom,
ûf die diu sprâche was genom,
si kômen als gelobet was.
der kunic von bêheim ûz las
die, an den dhein witze lac.
kunic wêlâ des selben phlac.
dô die komen zeinander,
swaz iemen wolt, daz vand er;
mit wîstum und mit listen
wold ieglicher fristen
den, der in dâ brâhte dar.
sold ich mit rede kunden gar,
wie si daz dinc triben entwer,
hiute hin, morgen her,
daz wurde lîhte ze lanc;
dâ von lâz ich den anevanc
und wil iu von dem ende sagen.
man moht wol hie ze stîre klagen
die ebenunge, diu dâ geschach:
der kunic von bêheim zebrach
sîn genâde an stîræren.
si wurden von den mæren
trûric und beswârt,
dô in geseit wart,
diu ebenung wære sô ergangen:
als der semernic het bevangen
und der hartperc daz lant,
des selben sich underwant
von ungern kunic wêlân.
er sold ouch in dem lande hân
die herzoginne gedrût;
der wart benant überlût
für ires rehtes meld
liuben und knutelvelt,
judenburc und grazloup.
si wâren der sinne toup,
die ir reht dâ wurken solden,
daz siz niht enwolden
besnîden mit dem hobel.
voitsperc unde tobel
antwurte man ir darzuo.
sus wart si leider al ze fruo
gescheiden von ôsterrîch.
daz besaz gewalticlich
kunic ottacker ir geswî.
sus machte er si frî
alles daz herzog liupolt liez,
der ir rehter ene hiez.
daz stîrlant der ungemach
von der ebenung geschach,
des was nâch krists geburt fürwar
zwelf hundert unde funfzic jâr
unde funf jâr mêre,
daz kunic ottacker der hêre
ôsterrîch daz lant besaz.
ouch wæne daz niht vergaz
sîn selbs der kunic von ungern:
er liez sich sêre hungern
nâch der herren burgen.
martern unde wurgen
er begunde arm und rîch
in dem land ellich.
die geturst nam zim
der herzog von agrim,
der wart aber houbtman.
swes er ê het einz getân,
des tet er nû zwei.
umb klag und umb geschrei
gap er niht ein hâr.
war nû diu herzoginne var,
ê daz si her ze stîre kom?
den riuzen, den si het genom,
der fuor von ir sân
mit dem kunic wêlân.
daz klagte si vil sêre,
wand si gesach in nimmermêre.
xxvii. ir was darumbe dester anger,
wande si was bî im swanger.
dô des ir rehte zît was,
einer tohter si genas,
die aften diu ze snüer gewan
von agrim herzog stephan,
sus kom diu tugentrîche
vertriben von ôsterrîche
her ze judenburc gevarn,
als vor dem wilden arn
daz huon der hüenel hüetet,
swenn ez si ûz gebrüetet,
als huot diu herzogin gedrût
der zweier kinde, diu ir trût
waren als ir oug.
diu kint si niht betrouc,
si genuzzen, swaz ir het getân
ze liebe marcgrâf herman,
bî dems diu selben kint truoc.
ez wuohs der junc herre kluoc
an tugent und an dem lîbe;
si nam darnâch ze wîbe
die juncfrouwen minniclich
von kernden herzog uolrich.
daz diu hôchzît geschach,
der lenge mir daran verjach
von schrancpoum her kuonrât,
billich erz gemerket hat,
wand er ist dô ritter worden:
nâch rehter zal orden
er zalt nâch krists geburt gar
zwelf hundert und driu und sehzic jâr.
unlang er ir ze wîbe phlac,
wand er schiere tôt gelac.
ân erben er vil gar verfuor.
darnâch man die frouwen swuor
xxviii. von hiunburc grâf uolrichen,
dâ was si wærlichen
wol mit behalten.
billich muoz er tugent walten:
diu ist im von art geslaht,
wande grâf wilhalm brâht
sô hôhen lop in sîn grap,
daz man im von rehte gap
an miltikeit den prîs,
und daz er menlich und wîs
und gar getriwe wære,
daz was von im ein mære.
des genôz ouch billich
sîn sun grâf uolrich,
der ouch in sîner jugent
manheit unde tugent
phlac und noch hiute phligt,
davon dester ringer wigt
die herzogin gedrûten,
si geb im die trûten,
ir tohter, ze wîbe.
dô mohte sînem lîbe
niht lieber geschehen sîn;
daz nim ich ûf die triwe mîn,
daz si wol an im gefuor.
ez hienc gelîch an einer snuor
ir beider herze und ir wille,
diu mære nû ligen stille,
xxix. wie gewalticlich
der kunic von bêheim ôsterrîch
het mit ganzer sliht,
und wie daz lant verriht
hie ze stîre kunic wêlân,
daz wil ich under wegen lân
ze diser zît und wil iu sagen,
daz getriwe herze müezen klagen,
die nôt, die die phaffen triben
mit des rîches teil, des was beliben
daz kint, daz kunic kuonrât,
des keisers sun, êlichen hât.
herzog ludwic mit werdikeit,
als ich iu ê hân geseit,
des keisers sun sîn swester gap,
dâmit ir friuntschaft urhap
nâch dem alten haz gevie.
ê daz unlang ergie,
ich wæne in dem andern jâr,
diu frouwe einen sun gebar,
der wart ouch kuonrât genant,
doch über alle welhische lant,
dâ nanden die liute in
niht anders wan kuonradin.
dô im der vater erstarp,
darnâch unlange dô erwarp
von tyrol grâve meinhart,
daz im diu frou gegeben wart
êlich zeiner konen,
dô er begunde mit ir wonen,
dô gap im got, des er gerte,
diu frou mit trahte in gewerte
vier sun und drîer töhter.
nû wâ mit möht er
ein leien gewirden baz?
mit frumikeit erwarp er daz,
dar er sît herzog wart.
sîner töhter eine geben wart
von duringen lantgrâf friderichen.
dû diu dem leben muost entwichen
in dem selben jâr
ein sun si gebar,
wie ez umbe den gelît,
daz sag ich, sô des wirt zît.
diu kunigin iren sun zôch,
daz in missewende flôch,
unz daz er ze manne wart,
an die leidigen vart,
die sîn vater gen walhen tet,
vesten muot er darzuo het,
daz diu von im wær unerwant.
wand im êrbære boten sant
von rôme der senat,
und swaz daz rîch noch teiles hât,
über alle welhische stet,
mit meinung und mit grôzer bet
wart er von in geladen
ûf des karlotten schaden.
ob den jungen fursten
iht sêr begunde dursten
nâch des karlotten bluote?
ja, im wart des wol ze muote,
ez belîb niht ungeant,
daz sich der karlot underwant
cecili, sînes erbes.
er west niht sô bederbes
als sîn ôheim herzog ludwic.
manigen wec unde stîc
heimlich kom er zim geriten,
unlange het er gebiten,
daz er dem ôheim sagte,
waz in dar jagte.
dô der vernam sînen muot,
in dûht diu vart harte guot,
wand er vernomen het,
daz an einer stet
sîn swester grôzes guotes wielt,
daz si wan darumb behielt,
daz er ez zeren solde,
ir sun, swenn er wolde
gegen walhen varn.
behüeten und bewarn
wold er in zallen zîten,
und daz er mit im rîten
wolde, daz gelobt er im.
kunic kuonrât sprach:< ôheim, nû nim
mich selp und al mîn guot,
und swaz dich dâmit dunket guot,
daz tuo nâch dînem willen.
ouch lâ dich niht bevillen
der müe und der arbeit:
sol ich an dhein werdikeit
immer gestîgen,
darumb wil ich dir nîgen
nider ûf dîn fuoz.>
< vil gerne ich iu buoz
allez daz iu gewirret,
swâ michs der tôt niht irret>,
der herzog ludwic sprach:
< nû lât iu balde wesen gâch,
daz ir der reis beginnet,
in iwern dienst gewinnet
der besten, sô ir meiste mugt,
und ahtet sô, daz ir tugt
mit bereitschaft zuo der reise,
durch vorhte noch durch freise
wil ich niht erwinden,
man müez mich bî iu vinden.>
ich genis oder stirbe,
< darumb ich immer wirbe
nâch dînem willen, swaz ich sol.>
ir red geviel in beiden wol
xxx. dô schieden sich die herren,
kunic kuonrât sach man kêren
her heim, dâ er besande
die besten in tiutschen lande;
vil guotes wart den gegeben,
die dâ wagten daz leben
mit im in welhische lant,
ouch wart von im besant
von baden marcgrâf friderich,
swie sêr diu herzoginne rîch,
sîn muoter, drumbe klagte,
der reis er sich bewagte,
friderich der junge furste.
daz er wær in der geturste,
des wolde niemen wizzen.
dô diu zît was verslizzen,
ûf die gesprochen was diu vart,
und daz her bereitet wart,
dô urloubt sich gezogenlich
marcgrâve friderich
von der herzoginne.
ob diu in ir sinne
nâch irem sun iht amer
und ob sîn kunftiger jâmer
in ir herz iht stach?
jâ, mit kraft er zebrach
ir freuden geruste,
dô si der grôzen fluste
an irem sun wart gewar.
nû het sich bereitet gar
kunic kuonrâtes barn
und fuor dahin mit grôzen scharn,
ouch liez er niht hie heim
herzog ludwigen, sîn ôheim.
der was sîn obrister rât,
guot geding er zuo im hât.
ouch fuor mit im frôlich
von baden marcgrâf friderich,
den guot gedinge nerte.
got geb in guot geverte
und büez in, swaz in wirret.
si fuoren ungeirret
unz hin gegen berne,
dâ enphiengen si vil gerne
alle die dâ wâren,
vil frôlich gebâren
erzeigten si den gesten,
wand si sich selben westen
an des rîches teile.
daz kom den gesten ze heile.
die wîle si dâ lâgen
und grôzer freude phlâgen
datz berne ûf der heide,
nû geschach von herzen leide
von beiern herzog ludwigen,
dâvon er muoste sîgen
in gedanke manicvalt.
ein bote kom gestrichen balt
von sînen friunden, die er het,
den er grôzez guot tet
bî dem bâbste, swâ er was.
dô er die brieve gelas,
die im der bote brâhte dar,
dô wart er betruobet gar.
an dem brief vant er diu mære,
daz der bâbest selben wære
datze rôme ûf gestanden
und het gehabt in sînen handen
ein brief, dâ an geschriben stuont,
den las er alsô für den munt:
< swer des niht mac wesen frî,
daz er dâbî gewesen sî,
dâ kunradinus ist gezelt
ze kunig oder sust erwelt
ze dheiner slahte werdikeit,
dem sî von mir widerseit
diu gnâde, die ich von got hân,
und kund in hiute in den ban,
beide sêle unde lîp.
ich entsag im ouch sîn wîp,
daz si ir triwe ledic sî,
sîn eigen liut die lâz ich frî,
ich widersag ouch sînen kinden,
daz man si immer mêr sol vinden
wirdic pheflicher êren.
diu ungenâde sol sich mêren
unz an daz vierde gesleht,
ouch sullen si ze reht
ûf dhein lêhen volge hân.
ouch kund ich in den selben ban
und in die êwigen brunst,
die mit heimelicher gunst,
mit râte und mit willen
offenlich oder stillen
werbent furderunge hin
an den selben kuonradin.
sî ouch iemen dâ bekant,
phaffe oder leie genant,
der deheiner wal phlege,
den wîs ich hiute ab dem wege,
daz er der êren sol entwesen:
ist er phaff, er sol niht lesen
deheine messe fürbaz.
ich kund in ouch den gotes haz,
die in mit werke und mit rât
furdernt zuo deheiner tât,
diu wider karlotten ist.
den selben ich in kurzer frist
ze kunic hân gewîhet.
swer dem gît oder lîhet,
der hab darumbe mînen segen.
von reht sol er cecili phlegen,
und swer im des niht engan
den tuon ich der genâden an,
die mîn gewalt ze geben hât.>
des brieves was ein michel blat.
dô er den hôrte unde las,
waz des bâbstes wille was,
des erkom er hart
und gedâhte ûf ein widervart.
zdem ôheim gienc er zehant
und fuort in sâ bî der hant
von den liuten besunder.
er sprach:< ez ist niht wunder,
ob got einen berâte,
der fruo unde spâte
kan darnâch werben
und des niht læt verderben,
swâ er sîn stat vindet,
daz er dâ niht erwindet;
vil maniger ouch verdirbet,
der niht nâch êren wirbet.
dâ sult ir gedenken an
und tuot als ein biderbe man,
sit iu got hât geben den muot,
darzuo den lîp und daz guot,
sô sult ir volenden
die reis und lât iuch wenden
darab deheine vorht.
swaz der bâbst hât geworht
mit werke und mit worte
daz furhtet niht ze harte.
swie vil iu des werd geseit,
in deheine zageheit
sult ir dâvon gevallen.
den iwern sult ir allen
geben herze unde kraft,
sô werdent si niht zwîvelhaft
und gewinnent manheit dester mêr.
ôheim, erkomet niht ze sêr
umb daz ich iu sagen wil.
mir wær ze tuon niht ze vil
durch iwer êre und gefüere.
nû furht ich, daz sich rüere
hinder mir der phaffen haz.
der bâbst hât in geboten daz,
daz si gebieten sunder twâl
ein hof, dâ si mit rehter wal
ein vogt dem rîche kiesen.
nû möht ich lîht verliesen
an der kur allez mîn reht,
ôheim, darumbe mich niht vêht,
daz ich wider kêre.
ich mac iu iwer êre
dester baz beherten:
ob ichs in ungeverten
die bischolf vinde gegen iu,
sô mac ich dester schierer siu
beschirmen vor ir haz.
sô gehabt iuch dester baz
und vart frôlichen hin.>
kunic kuonrât sprach:< herr, ich bin,
swie ir gebietet unde welt,
und swaz iu wol an mir gevelt,
als wil ich immer varn.
sît ir mich welt bewarn
vor schaden und vor schanden
hie ze tiutschen landen
gegen den, die der wal phlegen,
sô muoz mich dester ringer wegen,
daz ich iwer sol enpern.
ôheim, geruoche mich gewern,
daz dû dir læst enpholhen sin
mîn sêle und die muoter mîn,
ob ich niht sol wider komen.
ouch gedenke, daz ich hân genomen
dienst untiwerlichen
von marcgrâf fridrichen,
dem jungen von baden.
verlust unde schaden,
ôheim, ob mîn niht sî,
des mach in sicherlichen frî,
sô hâstû mir wolgetân.>
swaz mit geschefte sol ein man
tuon, des wart dô niht vergezzen.
ich kan iu niht gemezzen
mit worten all ir schidunge,
wan daz alte unde junge
klag und trûren mêrten.
dô die herren kêrten
von einander datze berne,
kunic kuonrât vil gerne
volendete sîn reise.
durch dheiner slahte freise
liez er sich vinden verzagt.
manheit und ellen jagt
den selben jungen fursten;
er was wol in den getursten,
und alle die sîn ersehen.
si fuoren, als ich hôrte jehen,
unzaghaft dar in was gedâht.
dô er sîn her gen walhen brâht,
dô enkegent im vil drât
von rôme der senât,
der was ze bruoder genant
dem kunic von yspanilant,
und grôzer teil ûz den steten
kom dem kunic ungebeten,
die dem rîche gehôrten zuo.
waz im der karlotte tuo?
mit her sach man in legen
kunradino enkegen.
unlange si des ligens phlâgen,
daz si sich strîtes bewâgen,
unde dô der tac was komen,
ûf den der strit was genomen,
dô zogtens zuo einander her.
ahey, wie ernestlichen ger
den tiutschen an die walhen was!
daz ir dheiner dâ genas,
daz was ein grôzez wunder.
die franzoisære under
wurden an dem strît getân.
doch wil ich under wegen lân,
wie genendiclichen man dâ streit,
daz daz von mir werd ungeseit,
daz sol für übel nieman ban,
wand ich tæte ez nâch wan,
sît ich dâ was selben niht.
dô diu übele geschiht
des selben tages ergienc,
ich sag iuz, wie erz ane vienc,
der leidige karlot.
dô sin her und sîne rot
wurden überwunden,
dô er des het enphunden,
dô zogt er bald von dannen
mêr dan mit tûsent mannen
von des strîtes überleste.
wand er vil wol weste,
swenn die tiutschen siges phlægen,
daz si des niht verlægen,
si griffen sâ den roup an,
als ouch leider wart getân.
dô des karlotten ritterschaft
muoste lîden überkraft,
die tiutschen sich dô streuten,
nâch ir sit si sich freuten
roubes und gewinnes.
wand leider solhes sinnes
sint die tiutschen meisteil alle.
dâvon si dem valle
wurden al des tages geben
und verluren sô ir leben.
ich sag iu, wie daz geschach.
dô der karlot ersach,
daz si gestreut warn,
niht lenger wold erz sparn,
mit einer hurte grôzen
kom er an si gestôzen,
und ê si zuo einander kômen,
wart den tiutschen benomen
beide sige unde leben.
der kunic muost sich gevangen geben,
ob er niht wolde sterben:
er wânt dâmit erwerben
des lîbes fristunge.
mit im wart ouch der junge
marcgrâf fridrich gevangen.
ouch werte sich gar langen
von rôme der senator,
doch moht er niht des wesen vor
im selben noch den sînen,
er muost si lâzen pînen
die franzois als die ander.
den karlotten vand er
in freuden, dô er im wart brâht.
man fuort die herren bî der naht
hinz napels, dô daz was ergangen,
swaz ir niht was gevangen,
die wurden alle dâ erslagen.
nû reit, als ich hôrte sagen,
zuo dem bâbste der karlot,
er wolde selben wesen bot
der geschihte und der mære.
ob der bâbst iht frô wære?
jâ, daz sach man an im wol.
doch muost er schiere ze zol
dem tôde sîn leben lân,
daz mohte niemen understân.
xxxi. dô der bâbst erstarp,
der karlot alsô warp,
die herren er gevangen het
datze napels in der stet;
man jach, man wolde die herren
mit friuntschaft lâzen zuo im kêren:
solder dheine wîle leben,
kunic kuonrâten wold er geben
sîne tohter êlichen
unde marcgrâf friderichen
sîner swester tohter.
mit dheinen sachen moht er
den grôzen haz baz versüen;
wande in begunde müen
von ir friunden manic bot,
die wurben, daz der karlot
sich dez liez gezemen,
si wolden im benemen
sîn ungemüete mit êren,
daz ez im immer müeste mêren
guot unde friuntschaft.
der karlot gedanchaft
wart darûf, als ich ê seit.
iedoch gelobt er noch enseit,
swaz er tuon wolde:
er gedâhte und er solde
bîten, unz an rehter wal
ze rôme die cardinal
einen bâbst gewunnen,
swes si dan begunnen,
daz müest nâch einem râte sîn.
die jungen herren liten pîn
mit vencnuss unz ûf den tac,
daz der kristenheite phlac
ein banst, der was gar unguot.
ouch gap darumbe grôzez guot
kunic ottacker, der here,
daz diu herzensêre
an der edlen fruht geschach.
der frumt ez durch den gemach,
daz er dester sicherlich
wielte. stîr und ôsterrîch,
darumb frumt er den grôzen mein.
mit boten wart er enein
mit dem bâbst, der was unguot,
daz die herren in ir bluot
der karlot sold ertrenken.
daz sich der bâbst liez lenken
ze solhen untriwen
mit guot, daz muoz mich riwen
an unserm geistlichen vater,
daz er als ein vippernater
die kristen hecket alsô,
ich hôrt, er wær sin selp unfrô
der karlot, daz ez geschach.
doch sô muost im wesen gâch,
daz er derfulte mit getæte
des bâbstes willen unde ræte,
ob er sîn hulde haben wolde,
dâvon kunic kuonrât dolde
den tôt und marcgrâf friderich.
eines tages si warn frôlich,
wand si getrost wâren,
ez wolt niht sêre vâren
ires lebens der karlot.
dô kom ein leidiger bot,
der brâht in boese mære.
die herren âne swære
schâchzabel zugen,
diu leiden mære flugen
in dem hûse umbe,
der wîse und der tumbe
erschrâken vor leide,
dannoch die herren beide
darumbe niht enwesten.
iedoch erbalt zem lesten
ein ritter alt grîse,
ûz jâmer sprach der wîse:
< ir herren, daz erbarme got,
daz ich sô boeser mære bot
immer sol werden,
als sanft ich in der erden
læge! daz erkenn an mir,
der dâ weiz aller herzen gir,
ê ez geschiht und geschach.>
zuo den herren er dô sprach:
< lât iwer schâchzabel spil,
wand iu ist leider daz zil
komen iwer lesten tage.>
mit dem wort huop sich ein klage
von grôzen und von kleinen,
die begunden alle weinen
harte jæmerlichen,
wand sô tugentlichen
die herren gegen in gebarten,
daz si daz hâr ûz der swarten
vor grossem jâmer brâchen,
wider den ritter sprâchen
die fursten bermiclichen:
< nû erbarme got dem richen
unser jâmer unde nôt.
wolt got, wær wir des ersten tôt,
ê man uns gevangen sach,
wand daz dicke ê geschach,
daz an strîten sint erslagen
kunige, die man muoz verklagen,
aber ditze toeten
muoz immer jâmers noeten
allez unser kunne,
man hât uns grôze wunne
nâch ungenâden gegeben,
dô man uns armen daz loben
von dem karlotten gehiez:
swes rât uns von den freuden stiez
und den karlot hât verkêrt,
der hât sich sêr an uns entêrt.
sit daz wir müezen sterben,
möht wir die frist erwerben
drî tage umbe den karlot,
daz wir begiengen wider got
bezrung unser sunde,
die sit des toufes unde
sint ûf uns gevallen,
daz wir darumb iht wallen
in der helle müezen
und daz wir den süezen
gotes lîchnam enphâhen.>
nu begund hin für si gâhen
der her, der ir mit huote phlac:
< von hiut unz an den dritten tac
sult ir des lebens sicher sîn,>
sprach er,< und ob ich immer pîn
von mînem herren solde lîden>.
sô sêre begunde snîden
den wirt der jungen fursten tôt,
daz er sich bewac der nôt,
diu im komen moht dâvon.
den herren man zehant gewan
bîhtigære und êwart,
die si zuo der hinvart
solden mit got versüen.
nû wen solt niht müen
der jâmer und daz grôze mort!
swaz ich klage ie gehôrt
von frouwen und von mannes galm
und halt die sant willehalm
het umb vivianzes tôt,
diu klage sich gegen diser nôt
nimmer mac gelîchen.
man sol vil billichen
umb die tôten friunt weinen;
wære aber ein herz ûz steinen
gewahsen bî den tagen,
daz müest durch nôt den jâmer klagen,
der an der edlen fruht geschach,
dô man sô jæmerlichen sach
die jungen fursten beide gân,
dâ si ein unbederber man
wolde scheiden von dem leben.
diu frist, diu in wart gegeben,
dô diu ein ende het genomen,
nû was der karlot gekomen
selp ze napels in die stat.
ein scherge hôch ûf trât,
daz man in hôrte dester baz,
mit lûter stimme rief er daz:
< ir herren und ir frouwen
ir sult al gên schouwen,
dâ mîn her wil anden
an den von tiutschen landen
die frevel, der si begunden,
dô si sich underwunden
cecili sînes landes.
darumb er anders phandes
niht enwil wan ir leben.
dâ in der tôt wirt gegeben,
daz sult ir darumb an sehen,
ob iemen wolde hernâch jehen,
si lebten noch mit gesunt,
iu daz sî danne kunt,
daz si sîn erstorben.>
dô er daz het geworben,
zehant gie der scherge hin.
zwô scharlachkappen brâhte in
von der stat ein burgære,
wand im ouch von herzen swære
was der edlen fursten tôt.
die legten die zît sô grôz nôt
vor andâht an ir lîbe,
swie vil ich dâvon geschrîbe,
sô was sîn dannoch verre mêre.
iu kan die grôzen herzensêre
niemen rehte volsagen.
swaz man si kleider sach an tragen,
durch got si diu gâben,
und swaz si mohten gehaben
kleinât in ir gewalt
und swaz von guote was gezalt,
daz gâben si den armen.
von schulden muost erbarmen
den liuten, daz dâ geschach.
vor dem hûse man gesamnet sach
phaffen, lein und frouwen,
die liezen sich schouwen
in jâmer und in leide,
dô die herren beide
giengen für daz hûs.
ob in darab iht grûs,
dô si der phaffen nâmen war
und dô die kerzen und die bar
stuonden vor in al bereit,
dâ si solden in geleit
werden, sô si wæren tôt?
ir triwe und ir zuht gebot
beide jungen und alten,
die tugent kunden walten,
daz si mit den herren giengen
unz an die stat, dâ si enphiengen
iren jungisten tac.
ein scharlach gestreut lac,
daz gap der burgære dar,
dem umb ir tôt sîn herze swar.
er was der hôhste an dem namen,
er jach, man solt sich immer schamen,
ob sô rein und edel bluot
wurd vergozzen unbehuot.
ûf daz scharlach wold er gâhen
der herren bluot enphâhen,
daz ez iht unwerde
læg vergozzen ûf der erde.
dô si nû solden sterben,
marcgrâf fridrich begunde werben
an den kunic kuonrâten,
er flêgten unde bâten,
ob daz ie wære geschehen,
daz er in unmuot wær ersehen
von dheinen sînen schulden,
daz er in des ze hulden
liez vor sînem tôde komen.
< ouch sol mir werden ê benomen
daz leben>, der marcgrâve sprach,
< wand ez mîn ander ungemach
wære, sæh ich iwern tôt.
wand ez ist mîn groestiu nôt,
daz ich niht eine sterben sol,
daz. iwer lîp tugende vol
dâmit erwurbe daz leben.
her, nû sult ir mir vergeben,
als ich iuch ê gebeten hân.>
dô diu bete was ergân,
kunic kuonrât klegelichen sprach:
< mîn tôt und mîn ungemach
der ergêt wan umb mîn erbe;
umbe wiu man dich verderbe,
des kan ich leider wizzen niht,
wan mîn herze dir des giht,
daz ich schuldic bin an dir:
dû füere umb niht her mit mir,
wan von dînen triwen;
dâvon mich immer riwen
muoz in ener welt dîn tôt
und diu jæmerliche nôt,
diu dîner muoter widervert,
der freude wirt durch dich verzert.
xxxii. nû lâz daz dînen willen sîn,
daz ich sterbe vor dîn,
und geruoche mir vergeben,
daz dû hiut dîn jungez leben
durch mich verliusest alsust.>
mit grôzen jâmer er in kust,
wem solde daz niht erbarmen!
si umbeviengen sich mit armen
und dructen sich zesamme,
des grôzen jâmers klamme
lêrt jæmerlich gebâren:
alle die dâ wâren,
begunden schrîen unde wuofen,
ein franzois hiez ruofen,
si soldenz kurz machen,
schimphen unde lachen
wart dâ gar vermiten,
der marcgrâf begunde biten,
als er ê het getân,
er wolt mit nihte sehen an
sînes rehten herren tôt.
sîn grôze triw im daz gebôt,
daz er sich niderstrecte.
dô er den hals recte,
dô gie dort her der man,
der in tuon solt leider ân
des houbtes und des lebens,
er bat in vergebens,
daz er in müeste toeten;
des liez er sich niht noeten,
er vergap im guotlich,
nû prüeft ein dinc jæmerlich.
die wîle man sîn bluot verrêrte,
kunic kuonrât sich hin umbe kêrte,
unz daz der slac geschach.
her wider was im balde gâch.
er und ander liute
hôrten al bediute,
dô daz houbt hin dannen spranc
von dem hals wol ellen lanc,
daz der munt schînlichen dâ
sprach:< ave maria.>
der freuden gar beroubet
nam sîns gesellen houbet,
er druct ez sehnend an die brust,
an den munt er ez kust
und begie grôz jâmer dâmit,
er sprach:< ir reinen frouwen bitt,
daz got unser sel enphâch.>
dâmit was im balde gâch,
er legt sich nider ûf daz tuoch.
vil manic jæmerlicher fluoch
dem karlot wart gegeben,
dô man die herren von dem leben
alsô gescheiden het,
dô heten grôze bet
die franzois begangen
umb die hern, die noch gevangen
bi dem fursten wâren ûf dem wal,
der was einlif an der zal.
die bet si muosten fliesen,
ez wolde niht verkiesen
der karlot gegen in,
die herren hiez er füeren hin
und hiez si balde testen.
ein walch begunde noeten
ein hohen grâven frechen,
ob er im vor solt sprechen
der kristen gelouben.
< man sol mir erlouben,
daz ich rede mînen muot,>
er sprach,< ez dunket mich niht guot,
daz ich spreche den gelouben
nâch dem, der in kan rouben
mit boesen werken sîner êren.>
der karlot begunde kêren
sîne hoenwîse
an grâf gerharten von pîse
und het mit im einen spot.
er sprach:< dû geloubest niht an got.>
< jâ, ich,> sprach des grâven munt,
< aber dû, rehter hellehunt,
muost immer sîn des tiuvels hort
umb daz unbilliche mort,
daz dû hast mit ungenuht
begangen an der edlen fruht
umb niht wan umb ir eigen guot.
dâvon mir daz unsanfte tuot,
daz ich dich lenger sol an sehen,
ouch wil ich des fürwar jehen,
daz iu rehten mordære
ist diu helle zahtpære:
wil iu der tiuvel vinden stat,
sô muoz er suochen ein privat
unden in der helle,
dâ ir und iur geselle,
der bâbst, die zit inne vertrîbet.
und ob ir lenger hie belîbet,
iwers lasters sag ich mêre.>
der karlot tet hin dan die kêre.
als bald er von dan gereit,
der scherge niht lenger beit,
er tet im als den andern.
nû het der grâf von flandern
xxxiii. diu boesen mære vernomen,
der karlot wære überkomen,
daz er wold übel tuon den kinden.
darumbe wold er niht erwinden,
diu kint er gerne hiet bewart.
er kom gen pullen an der vart,
ob erz möhte understân,
des karlotten tohter man
der selbe grâf von flandern was.
daz der karlot genas
und des strîts wart sigehaft,
des half im mit sîner kraft
vil manic werder flæminc.
dô si bekêrten daz dinc
und daz si schieden von einandern,
dô wart dem grâven von flandern
gelobt mit triwen und mit stæte,
daz man den kinden nihtes tæte
an sînen rât und an sîn wizzen,
wand er sich darûf het geflizzen,
wie er im des erdæhte,
dâmit er ze guote bræhte
die vîntschaft und den haz.
ein boten hiez er rîten baz,
und als bald er kæm geriten,
er solde sînen sweher bitten,
daz er durch aller triwen slihte
sich enthielt mit dem gerihte.
daz enphalch er dem boten vaste,
der kom wol zweier raste
vor dem grâven gerant,
und als schier er ervant,
daz die herren wâren tôt,
die selben klage unde nôt
wold er sînem herren sagen.
der bote liez sich niht betragen,
er reit gen sînem herren,
der begunde widerkêren,
dô er im het diu mær geseit,
dem grâven ûz der mâzen leit
was, daz ditze was geschehen,
man hôrt in offenlichen jehen
wider des karlotten suon:
< swager, ez sold ungerne tuon
mîn sweher, iwer vater,
durch den bâbst sô hât er
daz rîch ze sêre griffen an.
ich furht, ez werd noch widertân
und daz sîn râche werd genomen
an im und sînen nâchkomen.
er hât sich übel bedâht.>
dâmit er von dannen gâht
in bat volrîten in die stat
der junge karl, wand in hât
sin vater dar nâch im gesant,
daz er den grâven widerwant.
daz was verloren, dann er reit,
ez wær im liep oder leit,
von dannen er was gevarn,
sîn was gelîch an den jârn
tûsent und drithalp hundert
und sehzehnen besundert
von krists geburt unz an den tac,
daz der, karlot des mordens phlac;
die herren wurden verdamt
an aller heiligen amt
datz napels in der stat,
hie mit ein ende hât
kunic kuonrâdines leben,
got geruoch im geben
genâde an der sêl,
daz si sant michêl
ûz allen wîzen wîs
in daz frône paradîs.
xxxiv. nû ist uns dicke daz geseit,
daz got daz selten vertreit,
er richt in lîbe und in guot,
swer gern unschuldige bluot
mit willen vergiuzet.
daz man des niht geniuzet,
daz wart wol schîn daran,
wand ez was dhein man,
der an ir tôde schuldic wære,
daz in gæher end verbære.
iu ist daz wol erkant,
wie der kunic ûz bêheimlant
darnâch ranc unde warp:
daz er gæhes endes starp,
wie und wanne daz geschach,
daz sag ich allez hernâch,
wie ez aber dem bâbst ergienc,
der ditze dinc ane vienc,
daz belîbet unverdagt.
mir wart fürwâr gesagt,
der bâbest hiez johannes
unde phlac ellichen des,
den hof er hinz biterne leit.
dâ het er durch gemach bereit
ein palas hôch unde wît.
in der stat ein klôster lît,
darin sint minnerbrüeder,
dâ lac ein herre müeder
in irem slâfhûs bî der naht.
der rief mit aller sîner maht
ûz dem slâfe eislich,
daz si erschrâken al gelîch
ander brüeder, die dâ lâgen
unde ouch slâfes phlâgen:
< helfet, helfet mir, ir herren!>
waz dem bruoder möhte werren,
dar was in ze loufen gâch.
der bruoder ûz dem slâfe sprach:
< ez stêt ein kolswarzer man,
der ist eislich getân,
er gereichet ûf für daz palas,
dâ hiut der bâbest inne was.
diu mûre ieze wirt entrant,
wand er hât in sîner hant
einen îsnîn slegel grôz,
dâmit hât er einen stôz
ûf daz gewelbe getân -
nû ruofet alle got an,
daz niht daz palas valle nider!>
noch lûter ruoft er wider:
< er hât getân den andern slac!>
unlang er darnâch gelac:
< sûmt iuch niht got ze bitten!
er sleht iezunt den dritten
slac ûf die kemenâten.>
und dô si got alle bâten,
dô rief aber diser dar:
< îlet bald und nemet war,
wie ez ergangen sî!
dô der slege wurden drî,
dô gie daz palas ze hûf.>
sich huoben zwêne brüeder ûf
und liefen dar mit balder île,
und reht in der selben wîle,
dô ez dort der bruoder sprach,
der palas hie darnider brach
unde het den bâbst erslagen.
den wil ich harte lutzel klagen;
ez wirt ouch von mir niht gescholten,
sît im got selber hât vergolten,
ob er iht übels hât getân.
nû lâz wir ouch den bâbest stân
und sagen von dem karlot,
waz hinz dem verhenget got,
dô er mit gîtes ungenuht
verderbet het des keisers fruht,
kunic mehtfriden den prinzen.
reht als der nezzel die minzen
gênt an süezem wâze vor,
alsô swebet er enpor
allen kunigen mit milte,
deheiner tugent in nie bevilte,
si wær im ze tuonne lint.
er het nur zwei kint,
als ich iu ê hân geseit;
kunic peter mit werdikeit
von arrogûn die einen het,
diu mit râte und mit bet
in ellichen mant,
daz cecili daz lant
ir kinden wurde niht verlorn.
wand im was von ir geborn
zwêne süne lobelich:
der eine hiez friderich,
der ander peter was genant,
die noch hiute umb daz lant
kriegent ellichen.
swie gewalticlichen
der bâbest und die cardinal
mit grôzem guote âne zal
grôziu her habent geladen
ûf der selben herren schaden,
doch ist in arges niht geschehen,
sô man der wârheit wil jehen.
doch hôret, wie ez ergienc.
ir muoter den sit gevienc,
daz si naht unde tac
mit grôzer bete ane lac
ir wirte und ir herren,
daz er geruochte mêren
die triwe an ir kinden;
er solt sich underwinden
urliuges umb ir herzenleit,
dâwider der kunic seit:
< frou, iu ist niht reht erkant,
wie ez umb urliug ist gewant:
swer niht hât varunt guot,
swie menlich er ist gemuot,
sô mac er niht betwingen>
si sprach:< mac iu gelingen
gegen dem leidigen karlot,
sô lob ich sîn unsern herren got,
daz ich des ie gedâhte,
swaz man mir ie guotes brâhte
von pullen her ze lande,
daz mir mîn vater sande,
die wîl er des lebens wielt,
daz ich daz allez samt behielt,
unz ez mir nutze worden ist.>
und darnâch in vil kurzer frist
den kunic si mit ir fuorte,
dâ in freude ruorte:
in einer kemenâten er sach,
daz im des sîn herze jach,
daz guot, daz dâ vor im lac,
des diu kuniginne phlac,
und wold erz ze rehte geben,
sold er darzuo dhein wîle leben,
er möht wol râche gewinnen,
aber sprach diu kuniginne:
< herre, nû habt guoten muot!
über allez ditze guot
weiz ich in mîner gewalt
kleinât manicvalt.
ouch tuon ich iu vollen rât
von guoter sîdîner wât,
die reht liuhtent von golde,
der ich dir ze solde
antwurten wil genuoc,
vil mêr dann ich sîn ie gewuoc.>
xxxv. der kunic wart harte wolgemuot,
dô er ersach daz grôze guot,
er kêrt zehant mit rotten
gegen dem karlotten,
mit roube und mit brant
wuost er im daz lant,
wand er gewan solhe kraft
mit dem guot an ritterschaft,
daz man sach zellen unde wegen,
daz im niht mohte widerlegen
der karlot mit strît,
doch reit er in kurzer zît
in daz lant ze francrîch.
den kunic bat er flîziclich,
daz er gedæhte daran,
daz ir beider vater was ein man
und daz si brüeder hiezen,
daz er in des geniezen
liez durch sîn selbes êre.
dô sprach der kunic here:
< bruoder, nû verneinet mich,
swaz iu wirret, daz klag ich
mînen lieben und getriwen,
unde swer sich ez læt riwen,
der wirt von mîner hant
mit gâbe des ermant,
daz gegen dir mîn will ist guot.>
dô sô vernam des kunigs muot
von provenze der marcgrâf,
daz des kunigs herze traf
sîn schade und sîn smerze,
des freute sich sîn herze.
ich mac ez allez niht gesagen,
wie und in welhen tagen
der kunic wart bereit.
mir wart fürwâr geseit,
daz der franzoisære her
wurd bereitet û daz mer
mit vier und ahtzic galîen.
si wolden gerne frîen
cecili dem karlotten.
der kunic erbeizt mit sînen rotten
in des kuniges lant von arrogûn.
swaz ze francrîch wart gebûn,
des wart kunic peter gewar,
dô die franzois mit var
in suochten in dem lande.
zehant er besande
beide mâge unde man,
und swem er ihtes het getân
ze liebe und ze minne,
die brâht er des inne,
daz er ir helfe durftic was.
ze sich gewan er unde las
sîn her mehtic unde grôz,
iedoch was ez niht genôz
an der zal der franzoisære her,
wan daz siz ûf dem breiten mer
baz kunden tîchen
denn die von francrîchen.
laz kom in ze guote.
kunic peter der fruote
ainen list im erdâhte,
dâmit er in schaden brâhte
den kunic von francrîchen.
er hiez listiclichen
sînem nâchgebûr
ein bitter gift sûr
in daz wazzer senken,
daran si solden trenken.
und swelh ros des enphant,
daz verdarp sâ zehant.
der sturben mit der zal
drîzic tûsent über al,
ê si wurden inne
der grôzen unminne,
die in kunic peter erbôt.
diu ros, diu niht lâgen tôt,
vor durste diu verdurben.
dô alsus gewurben
die von arrogûn,
daz die franzois niht getrûn
irn rossen begunden,
wand si des enphunden,
daz si kranc warn,
niht lenger si dô sparn
wolde kunic peter.
ein grôzen trôst het er,
wand er fürwar wol weste,
sîn volc wær daz beste
zaller tât ûf dem mer.
dâvon îlt er mit wer
und mit solher bereitschaft
an der franzoisære kraft,
daz er daz bezzer dâ gewan.
swie er niht het sô manigen man,
sô genôz er der kunst
und der grôzen vernunst,
daz er der sinne wielt,
sô daz er sich enthielt
mit dem urliuge,
unz daz die vînt mit der smiuge
muosten sich betragen.
wand dô in tôt gelâgen
diu ros, dô gie in ouch ab
ûf den kielen der hab.
der brâht der kunic von francrîch
berustet êrlich
zwir zehen über mer
dem karlotten ze wer.
doch wart er des unverzigen,
in liezen die vînt ligen
sô lange in ir lande,
unz er des wol enphande,
daz die kiele swære
vil nahen wâren lære.
nû moht im selben getrûn
kunic peter von arrogûn,
wand in dûht er hete zît
sich ze heben an den strit.
kurzlichen ich iu sag,
si kômen an einem tag
mit wol verdâhtem - muot
ûf des meres fluot
zeinander gevarn
mit sô getânen scharn,
die man niht lîht zebricht.
unz daz der verge spricht:
< zieht balde wider umbe>,
< ez muoz der wîse und der tumbe
bî einander belîben.
wand swelher sich læt trîben
von dem schiffe hin dan,
hât er iht harnasch an,
er mac sô tiefe sinken,
dâvon er lîht ertrinken
muoz in dem wag.
des muoz der biderb und der zag
belîben bî einander.
als nutz der salamander
ist ûzerhalp der gluot,
als gar ich wære unbehuot
ûf dem wazzer mîner êrn.
dâvon mîn immer muoz enpern
venediær an irem solt.
ich trûw ir silber noch ir golt
mit tûchen niht erwerben,
ich müest dâbî verderben>.
xxxvi. nû hôret, wie ez dort ergie.
ir beider strit sich ane vie
in einer habe ûf dem mer.
dâ het der lantliute her
die vînd ergâhet sô enzît,
daz si niht mohten ûf die wît
mit den kielen komen,
des wart verlust dâ genomen:
daz teten die von francrîch,
ûf den kieln si vesticlich
mit den lantliuten strîten,
heten die franzois geriten,
sô wær ez verre baz getân.
der strit muos alsô ergân,
daz die von francrîch verlurn
den sig und grôzen schaden kurn,
wand der kunic wart selben wunt,
dô daz den herren wart kunt,
die bewâgen sich der kiele dâ
und kêrten mit den galîen sa
ûz der habe ûf daz mer.
si liezen der arrogunær her
varn, swar si dûhte guot,
dô si behabten daz guot
ûf den kielen in ir hab,
dô teten si sich gâhes ab
nâch den vînden des jagens.
in ir habe lâgens,
unz si brâhten an ir gemach
die kiel und swaz man darûf sach,
nâch ir willen und nâch ir muote
schuofens mit dem guote,
aber die von francrîchen
fuoren trûriclichen
wider heim ze lande,
in tet daz leid und ande,
daz ir herre was wunt,
wand er darnâch in kurzer stunt
von den wunden erstarp.
dô dem karlot verdarp
sîn bruoder der kunic von francrîchen,
dannoch er niht entwîchen
dem urliuge, wolde,
swie grôze flust er dolde,
doch liez er niht dâvon,
vil dick er tet gedon
dem kunic von arrogûn, dem rîchen,
der werte sich menlichen.
sus gie ez under in entwer,
hiute diser, morgen der
dem andern in dem lande
mit roube und mit brande
des urliuges ob lac,
unz sich ieglicher des bewac,
er wær des andern geziuge,
daz si mit dem urliuge
anders niht erwurben,
wan daz dâvon verdurben
diu lant an liute und an guote.
in wart des beiden ze muote,
daz siz selbes ûz væhten
und des alsô gedæhten,
daz daz kemphlich geschæhe
und daz man bî ir dheinen sæhe
niht mêr wan hundert ritter,
swer an dem strîte bitter
des tages underlæge,
daz danne fürbaz phlæge
dehein des andern nâchkomen -
daz wart alles ûz genomen -
krieges umb daz selbe lant,
daz cecili ist genant.
xxxvii. sus wart der kamph gesprochen
über sehs wochen
und wart diu stat darzuo benant
ûf des kunigs guot von engellant:
der het in nutze und gewer
ein insel, lit in dem mer;
diu ist sô wol erbûwen,
daz man ir des moht getrûwen,
umb swiu si sich næmen an,
daz wurde wol alsus getân,
daz si daran wæren sleht,
daz dâ niht anders wan daz reht
geschæh ietwederm sicherlich,
einen hohen grâven rîch
het der kunic von engellant
ze houbtman dar gesant,
der het sô hôhez lop bejeit
an triwen und an manheit,
daz si sich des liezen an in,
swar daz reht zuge hin,
daz er dem gestüende bî
und den andern machte fri
gewaltes unde unrehtes.
ouch gelobte in daz slehtes
der grâve, des ich ê gewuoc.
hie mit der rede sî genuoc.
xxxviii. der karlot reit kurzlich
in daz lant ze francrîch.
in provenz und arel er besant
die besten, die man darin vant,
brabant unde pikardî
beleip niht sîner boten fri,
wand die komen durch suochen dar
und namen guoter ritter war,
die brahtens zuo einandern,
hanegeu und flandern,
lutringen und navarn,
swaz dâ ritter warn,
die man zalt zden besten,
dâ las er ûz den gesten
drî hundert wîgant,
mit den fuor er zehant
gegen pullen schiere.
dâ vant er ritter ziere
wol vier hundert oder mêr,
die im der bâbest her
ze helfe het gesant.
mit den kom er zehant,
dâ er belîben wolde,
unz daz der kamph wesen solde.
unde dô diu zît was komen,
ûf die der strit was genomen,
dô sûmte sich niht mêre
kunic peter der hêre.
durch die kunftigen geschiht,
als mir diu âventiure giht,
brâht er ze sîner arbeit
tûsent ritter wol bereit.
wîslichen kund er gebâren.
die ritter, die dâ wâren,
hiez er in huote machen
in greben und in schachen;
an den lîp er in gebôt,
daz si durch dheiner slahte nôt
kæmen ûz der huote.
die tûsent ritter fruote
teilten sich ze vier schocken;
er fuort in sînen kocken
nur hundert ritter in den wert,
der zuo dem kamphe was beschert,
und dô er erbeizte ûf daz lant,
nâch dem grâven wart gesant,
der des selben landes phlac,
der kom vil schiere, dâ er lac
under einem gezelt hêrlichen.
dâ enphienc er minniclichen
den kunic von arrogûn.
der sprach:< ich wil getrûn
iu biderben wîgant
und dem kunic, von engellant,
daz iwer pris werd gemêret
und ditze lant dâmit gêret.
ich wæn ir habt des niht vergezzen,
wes wir uns haben vermezzen
der karlot und ouch ich,
daz unser einer sol gerich
an dem andern bejagen,
daz sol in disen zwein tagen
an dirre stat geschehen,
nû soltû darzuo sehen,
daz du bî warnung sist,
ob unser dheinen wîst
untriu ab dem rehten wege,
daz dû dann in dîner phlege
habest den, der dâ reht hât,
daz dheiner slahte missetât
werd an im begangen,
ich hânz mînhalben an gevangen
reht als ez gelobet ist,
des bitt ich dich an diser frist
unser geziuge sîn,
daz diser ritter und ouch mîn
ist wan hundert mit der zal.
ich lig ouch hie ûf dem wal
reht als ich gelobet hân.>
dô der witzige man
des kunigs rede verhôrt,
er sprach:< verneint mîn wort:
von engellant des kunigs ger
stêt darnâch, daz man sîn êr
vesticlich daran bewar,
daz iu dhein unreht widervar
alhie in sînem lande.
sît iuch got her sande,
sô volget mînem rât,
ligt still an diser stat,
sô wil ich in den zîten
zuo dem karlotten rîten
und wil ab im ervarn,
wie ich sul bewarn
des kunigs êr von engellant,
ob daz wirt unerwant,
daz ir kemphen welt,
und ob iur einer velt
des geluckes under,
daz der doch besunder
belîbe vor gewalte frî,
der dâ sigeshalp sî.
wand ich hân furwâr vernomen,
er sî mit grôzem her komen.
nû lât iuch niht betragen,
ich wil iu schiere sagen,
waz ich dâ ervinde.>
hin fuor er geswinde,
dâ der karlot lac,
ze sîner red er phlac
schôner site und gebâr;
ûf hôher nam er sonderbar
den karlot unde sînen rât.
er sprach:< sît sich gefuoget hât
ditze dinc alsô her,
daz iwer und des kunigs ger
von arrogûn sich sô stellet,
daz ir kemphen wellet
in mînes herren lant,
sô sult ir daran sîn gemant,
daz ir mir râtet darzuo,
wie man dem dinge alsô tuo,
daz dâ iht anders ergê,
wan als ir habt gelobet ê
zwischen iu beiden.
ir sît wol sô bescheiden,
daz ir daz selbe wol verstêt,
ob mir der rede nôt gêt.
sît ich in disem lant
für houbtman bin erkant,
so füeget mir ouch dester mêre,
daz ich bewar des landes êre,
als verr ich mac oder kan.>
< wir suln iuch gerne wizzen lân,>
sprach wider in der karlot,
< ich wil iu sagen sunder spot,
wie der kamph gesprochen ist,
ez sol ân allen argen list
unser dheiner haben mêr
wan hundert ritter, dâmit er
mit dem andern vehte>.
< ir saget mir vil rehte,>
sprach der witzige man,
< als ich ez ê vernomen hân.
darzuo sult ir mir rât geben,
sît ich eins hôhen kuniges leben,
als iwer ietweder ist,
bewaren sul an diser frist,
daz mir darzuo werd sicherheit
von iu beiden unverseit.>
dô sprach der karlot kluoc:
< ir habet sicherheit genuoc,
daz ich iu mînen eit tuo;
seht ot enhalp darzuo,
daz ir der sicherheit waltet,
dâmit ir mich behaltet.>
dô sprach der grâve wîs:
< ich erkenn an iu den prîs,
daz iwers eides mich genüeget;
seht, ob ez iu beiden füeget,
wand ener tuot anders niht,
wan als man iuch hie tuon siht.
sô wizzet ir daz, herre, wol,
sît sich daran bewaren sol
mîn êr und iwer beider leben,
der eit, der hie wurd gegeben,
wurd der niht behalten,
des müest ich immer walten
lasters und unêre,
ouch getorst ich nimmermêre
gevaren gegen engellant.>
daz rett er, wand im was bekant
des karlotten sin und muot,
daz ez den bâbest dûhte guot,
ob er mit einem boesen eide
möhte bringen dâ ze leide
kunic petern und sîne man,
der bâbst zeslüege im den ban
darumbe senfticlichen.
dâvon rett er wîslichen
wider den karlot alsô:
< jener man wær des lîhte frô:
sît im der bâbest und ir tuot
leit, sô diuht in lîhte guot,
ob ein eit hie wurd zebrochen,
darumb daz er an iu gerochen
wurd an disen stunden.
ich hân daz wol erfunden:
welt ir vehten morgen,
und sol ich danne besorgen
wer êr und iwer leben,
sô müezt ir mir gîsel geben.>
darzuo der karlot sprach:
< daz ich an im dhein ander râch
nem, wan als gelobet ist,
daz wil ich dir an diser frist
verburgen mit solhen herren,
die an iren êren
immer kranc wæren,
ob si des iht verbæren,
swaz si dir lobent unde ich.>
< herre, nû verneinet mich,>
sprach der grâve,< wie ich wil:
mînem hern ist des niht ze vil,
sît ir iuch lâzen welt an in,
und ich sîn verweser bin,
dâ ir dâ kemphen sult,
daz sîn wille werd erfult,
die gîsel, die ich hie enphâch,
daz ich die füer an mîn gemach,
swar sô mich dunket guot.>
dâvon des karlots muot
ein teil betruobet wart,
daz sîn sô sêre vârt
der grâve mit der gewisheit.
ouch wart der grâve bereit
und wolt von dannen kêren.
der karlot sprach zden herren,
die dâ wâren zuo der zît:
< ich bin dâ her ûf einen strît
gewislichen komen,
den ich alsô hân genomen:
ez werde senfte oder bitter,
niht mêr wan hundert ritter
sol unser ietweder hân,
ouch sol der strît ergân
morgen an dem tage,
sô setz ich ûf die wâge
mich gegen dem kunic von arrogûn.
wol wil ich des getrûn
disen herren allen,
daz si mir iht enphallen,
si sîn des mîn geziuge,
daz ich daran niemen liuge,
ich sî durch leisten her komen.>
dô daz der grâve het vernomen,
zuhticlichen er dô sprach:
< ich ding, daz iu iht ungemach
sî, daz ich reden muoz.
iu enpôt deheinen gruoz
iwer kamphgenôz,
wan daz in sêr verdrôz,
daz er iwer solde bîten
sô lange mit dem strîten.
ouch bat er mich geziuc wesen,
die er zuo im hât gelesen,
daz der niht mêr wan hundert ist.
er lac ouch an der selben frist,
dô er mich dâher rîten bat,
an der rehten walstat.>
als er daz wol het geseit,
< sô sullen wir ouch sîn bereit,>
sprach der karlot dô,
< ich wil doch nimmer werden frô,
ich müez in alsô schouwen,
daz wirs ûz houwen.
nû wol ûf, al die mînen,
und lât an iu schînen
manheit unde frumikeit!>
und dô sich zuo der vart bereit,
swaz dâ der grâve heres sach,
zuo dem karlot er sprach:
< herre, wes habt ir gedâht,
oder war welt ir mit diser maht?
daz sult ir mich wizzen lân.
ir füeret sô manigen man
mit iu zuo dem kamphe niht;
ob man mich bî dem leben siht,
sô sol ichz wol undervarn,
daz ir mit solhen scharn
iht vart in mînes herren lant,
ich habe die gîsel in der hant,
der mich wol genüeget
und mînem herren flieget.>
xxxix. dô daz der karlot ersach,
daz ez dem grâven ungemach
was, daz er wolt mit scharn
in sînes herren lant varn
âne gîsel, der er gerte,
der in dâ nieman gewerte,
dem grâven er dô seit,
er wær des strîts bereit;
sît er in des irren wolde,
daz er doch wesen solde
sîn geziuc, daz erz niht sûmte,
ê daz er imz dâ rûmte.
dô sagt im der grâve daz,
daz er durch liebe noch durch haz
der wârheit niht verkêrte,
weder minnerte noch mêrte,
er sagt die rehten wârheit.
mit urloub er dannen reit
und kom dâ kunic peter lac,
der sich berihte und bewac
des tages ze vehten,
er bat got dem rehten
vaste bî gestân.
den grâven sach er zuo gân.
der sagt im dô diu mære,
wiez dort ergangen wære,
xl. dô daz kunic peter vernam,
der sprach reht als im gezam:
< herr, ich bin iu bereit,
daz ich durch rehte sicherheit
wil solhe gîsel bieten,
der mir die werlt ze mieten
gæbe, daz ich ir enpære,
ez diuhte mich dennoch ze swære:
niht mêr denn zwêne sün ich hân,
die werden nimmer des erlân,
ich gebe si iu gevangen.>
< sît des kamphes ist ab gangen
der karlot, sô volget mir,>
sprach der grâve zier,
< und kêret alsô von hinne,
daz er iu iht an gewinne
beide lîp und êre.>
< vil gerne,> sprach er,< herre,
ich wil iu daran volgen.
daz er mir erbolgen
ist, daz weiz ich lange wol.
wie ich darzuo gebâren sol,
des muoz ich mich warn
und balt von hinnen varn.>
mit urloup schiet er dannen
und kom ze sînen mannen,
die freuten sich des sêre,
daz in gesunt ir herre
was von dem kamphe komen.
und dô si heten vernomen,
daz daz wænlich wære,
daz si der karlot niht verbære,
er begund in nâch rîten,
unde daz si müesten strîten,
darzuo wurden si bereit.
ein wartman kom ûf si gejeit,
< wol ûf,> der sprach,
< uns zogt karlot nâch
und wænt, wir sîn entrunnen in.
si habent her unde hin
sich manigen end gestreut.
ir wert an im gefreut!>
die helde wolgemuot
randen ûz der huot
die vînde vîntlichen an.
wie ez dâ wurd von in getân,
daz belîbet unverdeit.
mir wart alsô geseit,
dâvon daz si gestreut warn,
si muosten übel gevarn,
der karlot und die sînen.
kunic peter liez dâ schînen,
daz er was unverzagt,
karlotten er verjagt.
mit drîn hundert mannen
kom er kum von dannen;
vier hundert man, hôrt ich sagen,
wurden im gevangen und erslagen,
die wâren ûz den gesten
die wægist und die besten,
die er von fremden landen brâht.
dar kunic petern was gedâht,
dâ fuor er mit freuden hin.
er het erworben den gewin,
daz er hôhe wart getrôst.
die gevangen wurden erlôst
wol umb sehzehen tûsent marc.
von dem guot wart er sô starc,
daz im wigt, swes er gert.
die kuniginn er des gewert,
swaz karlotten gesinde was,
der deheiner des genas,
er müest daz houbt verliesen;
hinz den gesten er verkiesen
wolde durch daz grôze guot.
alsô erkuolt er sînen muot
im und der kuniginne.
die duht in irem sinne,
diu burd ir leides und ir schaden
wær ein wênic entladen.
darnâch gestuont ez unlanc,
daz der kunic wart sô kranc,
daz im der tôt daz leben stal.
unlange sich daz verhal,
daz sîn der bâbst wart inne.
der zalt ze grôzem gewinne
im selben und dem karlot
von arrogûn kunic peters tôt.
swaz dâ was verlorn,
daz wart allez verkorn,
in den zwein strîten.
niht lenger si bîten
wolden, wand er dô sant
in cecili daz lant
und hiez sichs underwinden.
an kunic peters kinden
si wolden wesen stæte,
durch drô noch durch ræte
sô tætens nimmer anders niht,
si sanden boten algeriht
der kunigin von arrogûn,
wes si ir mohten getrûn
von cecili die herren:
si wolden nimmer kêren
von ir sünen und von ir.
< genâde,> sprach si,< daz si mir
erbietent solich, êre.
darumb sol immermêre
peter unde friderich,
von arrogûn die fursten rîch,
furdern, swâ ir des geruochet,
unde dienen, swâ irz suochet.>
wand dô in der vater starp,
diu muoter flîziclichen warp
an die süne beide,
daz si ir herzenleide
sich liezen riun und anden,
daz si von irn landen
wolde scheiden der karlot
und daz darumb ir vater tôt
læg und der ir ene was.
den sünen si dicke vor las,
wie der karlot ir verchmâgen
hiet diu houbet ab geslagen,
als verre si den sun mant,
unz daz er sich underwant
des urliuges umb daz lant,
daz cecili ist genant,
gegen des bâbsts helfæren.
swie die genant wæren,
die dem karlot legten zuo,
die trîben spâte unde fruo
die von arrogûn ze seige,
vil maniger wart dâ veige,
der noch lange wær genesen,
wær fride oder suon gewesen
zwischen dem karlot unde in.
hiute het diser gewin,
sô holt in aber morgen der,
sus gie ez under in entwer.
nôt und angst wart dâ wol veil.
doch hete den bezzern teil
der karlot an dem lande.
daz tet den herren ande,
die darzuo erben wâren.
menlich si gebâren
zuo ir schaden begunden.
daz erz im het überwunden,
des was dem karlot gedâht.
daz er kæm mit sîner maht,
daz enpôt im der bâbest sâ,
in daz lant campania
hiez er in balde varn
gegen den, die dâ wârn
dem stuole ungehorsam,
mit urliug sold er machen zam,
swaz dem stuole wider wære.
ze houbtman und ze phlegære
in cecili er liez
sînen sun, der ouch karl hiez.
der besaz dô gewalticlich
cecili daz kunicrîch,
vil gewaltes het er.
von arrogûn peter
und sîn bruoder fridrich
die muoten in ellich
und er si her wider,
doch kom ez alsô sider,
daz die herren beide
wârn gevarn ze leide
dem karl einhalp in daz lant,
daz si roup unde brant
uobten stætlich.
nû het ouch heimlich
des karlotten barn
hin wider gevarn
ze schaden den von arrogûn.
er wolde des niht getrûn,
dô die herren wâren heime niht,
daz im von dheiner geschiht
möhte misselingen.
waz si von dannen bringen
wolden, des wart vil geret:
von heime er gefuoret het
wol vierzehen galîen,
mit geuden und mit schrîen
trîbens al ze grôzen brâht.
si kômen bî tac und bî naht
in daz lant gestrichen
und wuosten freislichen.
wes nû diu kuniginne
ze dirre tât beginne,
dô si der süne niht heime het?
dô gebôt si an der stet
über al in daz lant,
swaz man dâ dennoch liute vant,
in swelher aht die wâren,
die werlich gebâren
mohten oder kunden,
daz die in kurzen stunden
kæmen zuo einander.
einen sin ervand er
ein alt witziger man;
er sprach:< frou, ir sult hân
ein tûsent kleiner hefenlîn,
daz si sinwel und dunne sîn.>
in kurzer zît diu wurden brâht.
dô tet er, des im was gedâht:
der hefenlîn er dheinez liez,
mit durrem kalc er ez an stiez.
er sprach:< frou, nû lât mich sîn
meister einer galîn.>
der wîse und der kluoc
sîn geziuc an ein galîen truoc.
mit werlicher maht
si zuo einander brâht
funf und zweinzic galîen,
dâmit si wolden frîen
ir kint und ir eigen lant.
iren hofmeister si dô sant
mit den liuten ûf daz mer
gegen den vînden ze wer.
die nâmen dâvon schaden,
daz si sich heten überladen
mit roub und mit gevangen.
unlange was ergangen,
daz si die vînde kômen an.
der karl wolt gewis hân,
er næm in lîp und êre.
si entwalten niht mêre,
wand als balde si sich sâhen,
dô was dâ niht wan gâhen
balde zuo einander dar.
der alte man der nam war,
wie er geschüefe sînen frum.
swie schiere er kom an daz drum,
dâ der karl selbe vaht
mit aller sîner maht,
huobens an ze werfen dar
und erblenten si sô gar,
daz si nihtes gesâhen,
swenne zin begunden nâhen
die vînt, unz daz si zuo in vielen:
von dem kalke in diu ougen wielen,
daz si der vînde sâhen niht.
von der selben geschiht
des karls schef wart überwunden
und die herren al gebunden,
die darûf mit im fuoren her.
die wîl der strît gie entwer,
dô sant man die galîen hin
mit dem hôhen gewin,
den si dâ heten bejagt.
ein ritter unverzagt
in einem snellen renneholz
fuor als balde als ein bolz
vert von einem starken bogen,
der kunigin wold er unbetrogen
sagen diu guoten mære.
nû was diu seldenbære
gevaren an der stet
ûf einem terret
ûf des meres fluot,
ouch was si behuot
wol mit funf galîen.
nu begunde vaste schrîen,
der oben in der keibe saz:
< seht ûf, waz bediutet daz!
ich sich dort balde fliezen her
ein renneholz, im ist ger,
der darûf wil her komen.>
dô daz diu kunigin het vernomen,
dô viel si nider ûf ir knie,
si sprach:< got herre, dû wær ie
der witiben und der weisen vogt!
der bote, der dort her zogt,
daz mir der bringe guote mære,
des bitt ich dich, schephære
aller creatiur!>
nû kom der bote tiur
her zuo der kunigin gevarn.
diu enweste, wie si solt gebârn,
und daz diu mære wærn sô guot,
des enhet si dheinen muot.
nû fuor der bote zuo ir her,
er sprach:< frou, wer ist des gewer,
daz ir mir gebt guot botenbrôt>
si sprach:< ich gib dir goldes rôt
noch hiute mêr denn zehen phunt,
ob dû mir an diser stunt
iht bringest guoter mære.>
< so sît freudenbære!
got hât begangen sîn reht:
ûf der galîn, die ir dort seht,
darûf bringt man gebunden
den karlen überwunden.>
si sprach:< unde ist ez wâr,
so hât mich got ergetzet gar
alles, des mir ie geschach.>
zuo dem marnær si sprach:
< nû zieht, ir zieren helt,
ob ir sîn geniezen welt,
und phleget balder île!>
in einer kurzen wîle
die gevangen si zuo füeren sach,
zeinem ritter si dô sprach,
der was einer der besten:
< ich wil wider mit den gesten,
sô var dû ze diser zît
balde wider in den strît
mit den funf galîn,
die mit mir komen sîn.>
wand man hete ir gesagt,
daz noch wæren unverzagt
der vînt wol funf galîen.
die komenden hôrt man schrîen:
< zuo in, herre! zuo in, her!>
die geste sprachen:< wer ist der,
der dâ vert sô unstetlich?>
< daz ist der junge kunic fridrich!>
< sô sî wir alle verlorn!>
die vînde des wol heten gesworn,
die herren wæren heim komen.
daz von in wart vernomen
sicherheit für den tôt,
daz erwurben si mit grôzer nôt.
an den von arrogoun
liez unser herre schoun,
als ich ê hân gesprochen,
daz niht belîbet ungerochen,
der gerne menschen bluot verrêrt;
wand si got râche het gewert,
diu ir herzen wol geviel,
ûz den galîn ûf zwêne kiel
teilte man dô die gevangen,
dô der strît sô was ergangen
nâch des karlotten schaden,
mit freuden und mit guot geladen
daz lantvolc heim kêrt.
der kunigin was gemêrt
freude unde hôher muot;
daz got sô tugentlichen tuot,
des müez er gelobet sîn.
wol mit drîzic galîn
fuor diu kunigin zehant
gegen pullen in daz lant,
ouch seite man furwâr mir
daz si fuorte mit ir
den karl iren gevangen dan
und wol hundert sîner man,
versmit harte sêre.
hin fuor diu hêre
geriht für die veste,
dâ si gevangen weste
ir swester, die klâren,
si kunde niht gebâren,
unz si für die burc kam.
eine sprâche dô nam,
der ûf der burc was herre,
diu kuniginn îlte sêre,
si sagt im selber für den munt,
antwurt man ir in kurzer stunt
niht des prinzen tohter wider,
beidiu houbet unde lider
hiez si dem karl slahen ab.
urloup diu kuniginne gap
den karl ze sehen an,
dâ er lac und sîne man.
der burcgrâf zuo dem karl sprach:
< ach, daz ich ie gesach
iuch in sô getâner aht!
sagt mir, wie habt ir gedâht
mit disem schaden ze varn?>
er sprach:< dâ soltû bewarn
beide mîn leben und mînen lîp.
si ist sô griulich ein wîp,
daz si mich heizet toeten
balt, soltû si noeten.
dû tuo, swaz ir liep sî,
daz ich belîb des tôdes frî.>
der burcgrâve in dem kiel
der kunigin ze füezen viel;
er sprach:< frou, mac iht des wesen,
darumb mîn herre mac genesen,
dâ lât uns balde werben nâch.>
si sprach:< sô lât iu wesen gâch,
daz ich mîn swester iezunt hab,
oder ich heiz im zehant ab
daz houbet von dem halse tuon.>
der burcgrâf sprach:< mac iht suon
durch iwer swester hie geschehen,
alsô daz ich mug gesehen
ledic mînen hern,
sô gib ich iu si gern.>
diu kunigin sprach in zorn:
< daz ûf in verkorn
zestet wurde mîn haz,
ich riet, daz ir darumbe baz
bespræchet hern und mâc.
fürwâr ich iu sag,
swie liep mir mîn swester ist,
ich lob im deheine genist
wan dise zwo wochen.
habt ir iuch des besprochen,
swaz ir welt tuon oder lan,
dâ ensûmet iuch niht an,
wand mich der rede hie genüeget.>
< mînem herren daz niht füeget,>
sprach der burcgrâve sâ,
< daz er belîb gevangen dâ
und daz er iwer swester lâz.>
der kunigin versmâhte daz
und hiez in varn an sîn gemach.
< nû zuo balde!> si dô sprach,
< füert einen nâch dem andern her,
ez ist wol nâch mîner ger,
daz in der tôt wone bî.
nû zuo, des der neve sî!
waz ist mir hôrant gewesen!
mac mîn swester niht genesen,
sô lîde, swaz si gelîden mug,
ich bring ez wol in ander zuc!>
si phlac grôzer île:
in einer kurzen wîle
wâren mêr denn zweinzic man
der houbet schiere ân getân.
daz wâren ouch die besten
under den gevangen gesten,
die nâch dem karl wâren.
den sach man gebâren
harte jæmerlichen,
er schrei freislichen
in die burc nâch trôste,
daz man in von dem tôde lôste.
dô rief der burcgrâf her nider:
< frouwe, kêret wider
von solhem unmuote.
ich gib ze schoener huote
die burc und iwer swester,
daz iwer muot vester
solhem zorn entwîch.>
diu magt wart kurzlich
gebadet durch den ram,
wand sît man si gevangen nam,
sît het man si âne zart.
daz gerou si nû vil hart.
man legt ir guote kleider an,
diu besten, diu man moht gehân.
schôn und êrlichen
wîst man die minniclichen
von der burc herab,
wie si sich darzuo gehab?
daz sult ir vernemen,
sie liez sich des gezemen,
daz ir was zuo der swester gâch,
si enruochte, waz man darzuo sprach,
swer nâch ieglichem trit
gemezzen het den schrit
und swer ir îlen het gesehen,
der müeste des fürwâr jehen,
daz nie von kuniges kinde
wart gesehen alsô swinde
über velt gegangen,
dâ si wurd enphangen
von arrogûn diu kunigin.
aller kummer unde pîn
was von ir verkorn,
si het des wol gesworn,
si wurde nie gevangen,
si kom sô balt gegangen,
daz ir kûm gevolgt ir wîser -
die frouwen hie vil lîser
hinz dem opher slîchen;
darzuo sich niht gelîchen
wolt diu klâre junge,
man seit noch von dem sprunge,
den si zuo der swester tet
an daz wazzer in daz terret.
diu kunigin den sprunc sach,
zuo der swester si sprach:
< dir werre denne anders iht,
ich sihe wol, dû bist niht
erlamt an den füezen.>
si kuste die vil süezen
und dructe si nâhent ze ir.
si sprach:< daz dû sô lange mir
bist gewesen verre,
ich wæn daz noch gewerre
vil manigem franzois.>
ez schuof diu curtois,
die niht ertôtet wârn,
daz man die solde sparn.
wand daz sûmen, daz man tet,
daz man die magt niht an der stet
antwurt für die parte,
daz beswârt si harte
von arrogûn die kuniginne:
ê daz si kom ze guotem sinne,
dô het man funf und zweinzic man
der houbt vor zorne ân getân.
die andern liez si genesen,
si muosten aber dennoch wesen
gevangen als si wâren vor.
ê man diu schef zôch enpor,
die burc si wol besazte,
dâ si got ergazte.
nû fuor si hôhes muotes -
freuden unde guotes,
si dûht, des het si nie sô vil -
xli. si fuor, als ich iu sagen wil,
wider heim in ir lant,
darin man über al vant
grôzen brâht unde schal,
die jungen herren zuo dem mâl
wârn ouch wider heim komen,
unde dô si heten vernomen,
wie diu muoter het geworben,
daz an sige was verdorben
karl, karlotten suon,
waz solden si dô mêre tuon?
der muoter si immer mêre
sagten lop unde êre
umb die selben geschiht,
ouch verswigen si sîn niht,
wie vil si an ir reisen
witiben unde weisen
dem karlotten heten gemacht
und wie die wæren geswacht,
die den prinzen verrieten:
verwuost si den hieten
beide burge unde lant,
dô daz diu kuniginn ervant,
den sünen seite si des danc.
nû gestuont ez unlanc,
hinz pullen kom der karlot.
dô er daz laster und den spot
und ouch den grôzen schaden kôs,
daz er von einem wîp verlôs
sîn sun und sîn êre,
daz klaget er sô sêre,
daz er dâvon nâhen was verzagt,
doch klagt er allermeist die magt,
des prinzen tohter, die gevangen,
er sprach:< daran ist ergangen
mîn allergroeste verlust!
mir swirt daz herze in der brust
und seit mir fürwâr,
daz ich noch übel gevar.
wand ob daz wirt getân,
ob si nimt ein man,
der traht ouch immer mêre,
wie er mir prüef herzensêre.
wer solde des getrûn
an der tiuvelin von arrogûn,
daz si nâch ires mannes tôt
mir solde prüeven solhe nôt!>
sus saz er verborgen
in leide und in sorgen,
er enweste wie gebârn.
xlii. nû kom zim gevarn
von dem bâbst ein bot,
der sagte dem karlot,
daz er phlæge guoter sit,
der bâbest wold im teilen mit
beide helfe unde rât:
< min herre iu enpoten hât,
daz ir niht lenger spart
und daz ir ervart,
ob diu kunigin hab des muot,
daz si umb dheiner slahte guot
well ledic lâzen iwern suon.>
< daz wil ich vil gerne tuon,>
sprach der karlot zehant.
ein êrbær bote wart gesant
hinz arrogûn zden herren;
wie er möht fürkêren
wîslich sîne botschaft,
darûf wart er gedanchaft.
dô der bote ze hove kam,
urloup er ze reden nam;
daz wart im erloubet:
< sîner sælden ist beroubet
karl und der karlot
und iu die hât gegeben got.
daz sult ir bedenken
und iwern haz lenken
ze guot und zuo barmunge,
sô daz karl der junge
ledic werde von der nôt.
waz hilft daz, ob er læge tôt?
ich bin darumbe her gesant,
daz mir von iu werd erkant,
wes iu mit im sî gedâht.
ist daz an mînes herren maht,
sô wirt ez gerne getân.>
< ich wil iuz gerne wizzen lân,>
sprach diu kuniginne;
< wir bedürfen guoter sinne,
daz wirz mit red iht übergeben.
læt uns got den tac geleben,
sô lâz ich iu hôren,
mit wiu man mac zestôren
diu bant unser gevangen.>
dô diu naht was ergangen,
der bote ze hove wart geladen.
diu kunigin zalt iren schaden
an guote und an liuten:
< dennoch mac ich niht bediuten,
waz jâmers mir in kurzen tagen
ist von dem karlot an getragen,
in dûht des schaden niht genuoc,
daz er mir mînen vater sluoc,
er tet mir dannoch mêre
grôze herzensêre.
wie moht er daz ie getuon,
daz er mir mînes vetern suon
so gar umb sust tôte,
dâmit er jâmers nôte
sîne muoter und ouch mich,
sol ich darumbe niht gerich
an sînem sun nemen,
weiz got sô muoz gezemen
dem bâbst und sînem vater,
daz si dester drâter
mîniu kint und mich gestillen.>
< des sult ir iwern willen,>
sprach der bote,< sagen mir;
warnâch stêt iwer gir?>
xliii, dô sprach diu kuniginne:
< wil der karlot mit minne
mich scheiden von unmuot,
sô lâze mir mîn guot,
cecili daz lant,
daz mir zerbe ist benant,
daz er sich an ziuhet.
die wîl er des niht schiuhet
sich sîn zunderwinden,
sô mac ich mînen kinden
gerâten zuo deheiner suon,
si müezen wider mich tuon,
ob si iht anders tæten.
ouch sol er uns daz bestæten
mit des bâbstes hantvesten,
darnâch mit den besten,
die ich darzuo nenne,
vil mêr ich noch erkenne,
daz er mir tuot gewalt;
ob ich daz ieze allez zalt,
daz ist als mêr vermiten.
vint man in in den siten,
daz im der suone ernest ist,
sô vinde wirz in kurzer frist,
dâmit wir werden verriht.>
< nû wie, ob des niht geschiht?>
sprach der bote aber dô,
< der bâbest sprichet lîht alsô,
cecili sî sîn eigen:
mac man denne geneigen
iwern unmuot
mit dheiner slahte guot?>
diu kuniginne aber sprach:
< min leit und mîn ungemach
ist darzuo ze grôz,
daz sich dhein guot genôz
mit widerwâg dâgegen.
ich weiz wol, daz si phlegen
hort und guotes ungezalt
und daz der bâbst hât den gewalt,
daz im des niemen stecket zil,
er nem als vil als er wil
des ophers, daz dâ wirt getân
ze rôme und ze lateran,
und swaz diu phafheit hât;
durch guot noch durch sîn rât,
wil ich des immer enpern,
man müeze mich durch reht gewern,
daz man mir lâz geruochlich,
swaz wir haben von dem rîch,
daz ist cecili daz lant.
man muoz mir wærlich dise phant
anders an gewinnen
denn mit verborgen sinnen.>
dem boten man dô urloup gap.
der fuor, und dô er in die hab
ze marsili zuo stiez,
niht lenger er daz verliez,
sînem herren tet er kunt,
swaz der kuniginne munt
het geret wider in.
dô er vernomen het iren sin,
zehant der karlot sprach:
< owê, oimy und ach!
ich furht, ich hân den sun verlorn!
dem bâbest wirt diu rede zorn;
si wil volfüeren iren haz.
wand sô der bâbst erhôret daz,
dem tuot niht sô andes,
sô daz si gewehent des landes
ze lêhen von dem rîch.
ich muoz sicherlich
verliesen mîn arbeit.>
iedoch wart er bereit
und fuor enwec zehant,
dâ er den bâbest vant,
und klagt im sine swære.
do der bâbst vernam diu mære,
er half im vaste ze klagen
und sprach:< ich wil niht vertragen,
swaz dir geschehen ist.>
darnâch in vil kurzer frist
sagt dem bâbste der karlot,
waz erworben het sîn bot.
des antwurt er im drâte
nâch der cardinale râte,
er sprach:< sun, dû weist daz wol,
daz dehein bâbest sol
sant peters guot minnern,
ich wil dich des wol geinnern,
daz ich lâz zuo gên al die suon,
diu mir mugelich ist ze tuon;
wan fürbaz soltû muoten niht.
ez wær ein grôze geschiht,
sold ich dem stuol verliesen
solch êr, daz ich verkiesen
müest cecili daz lant,
sô wære übel gewant,
daz ich al der werlde vater bin.
ervint sust etelichen sin,
der dînem sun nutze sî.
wiltu, ich mach si frî
aller geistlichen dinge.>
< möht ich dâmit bringen
mîn sun ûz den banden,
darumb ich mir enplanden
wolt, daz ich immer arm wære.>
< nû lâ dir niht wesen swære,>
der bâbest aber zuo im sprach,
< ich rîche dînen ungemach,
dû solt dich rihten ze wer,
ich wil berâten dîn her
kreftigez unde grôz,
dâmit dû machest blôz
von arrogûn die alten hût
und ir süne vil trût
êren unde guotes.
traz, daz si des muotes
immer werd und der geturst,
daz si lesche iren durst
mit der gevangen bluot.>
der karlot sprach:< si was sô guot
und an ir zorn sô snel,
daz si für mîn kastel
der besten, die ich moht gehân
mîner mag und mîner man
funf und zweinzic beroubt
des lebens und der houbt.
karlen het si sam getân,
wær ez niht balde understân
mit ir swester unde mit dem hûs.
si het darab deheinen grûs,
si tet, des si gelust,
ich furht, her, mîn verlust
wahs nur dester mêre.>
der bâbest zürnte sêre,
unz daz der karlot sprach:
< lîp, guotes und gemach,
des alles ich mich durch iuch
dô ich her komens phlac
durch iuch und durch got.
iwern willen und gebot
sol ich erfullen, swâ ich mac.>
der bâbest an dem dritten tac
hiez daz kriuz predigen:
dâmit wold er ledigen
datz arrogûn die gevangen.
unlange was ergangen,
daz daz her was bereit,
mit swelhen freuden daz seit
des gevangen vater,
den bâbest dicke bat er,
daz er in sîn erlieze
und etwen andern hieze
mit sînen grôzen scharn
gegen arrogûn varn,
doch wolt der bâbst sîn niht enpern,
er muoste in des gewern,
daz er selbe fuor dâhin,
swie grôz doch sîn ungewin
wære, der dâvon kam.
wand dô diu kunigin vernam
und ir süne beide,
daz si alsô ze leide
bringen wolde der karlot,
si sprach:< nu walt es alles got!
der mac uns wol ernern,
iedoch sul wir uns wern,
die wîl uns ist daz leben bî.
dô wir vor im niht sîn frî
und doch solhe gîsel hân,
waz tæt er danne, wær wir ân
sînes suns und der gevangen!
ez sol umb si ergangen
sîn umbe solhe drô.>
in seit ein bot, des si niht frô
wurden in der presûn:
< diu kunigin von arrogûn,>
sprach der bote,< læt iuch wizzen,
daz iwer tege sint verslizzen,
die ir fürbaz soldet leben.
si hât iu nur frist geben
unz morgen zuo dem tag.>
dô huop sich jâmer unde klag,
wande dô der tac ûf brach,
zehant diu kuniginne rach
irn vater unde kunic kuonrâten.
zwêne schergen ûf trâten,
als man ze napels het getân,
si riefen:< ir frouwen unde man,
iu ist daz allen wol erkant,
daz mîner frouwen in ir lant
fuor des karlotten suon.
dâ tet er unde hiez ir tuon
daz wirsist, daz er moht,
unz in übervaht
und betwanc ûf dem mer
mîner frouwen kleinez her.
des hât mîn frouwe sich besprochen,
daz hiute sol werden gerochen,
swaz mîner frouwen ist getân
beid an mâgen und an man,
der ir vil ertôtet ist.
nû sult ir all an diser frist
balde gên ûf den plan:
dâ sult ir alle sehen an,
swaz dâ geschehen mac.>
nû was ez hôch ûf den tac.
wir sullenz kurz machen.
freude unde lachen
wart dô gar vermiten,
dô die herren bêde rîten,
peter und fridrich,
die fursten lobelich,
an die leidigen stat,
dâ man muot hât
die gevangen ze toeten.
dô begund sich jâmers noeten
vil manic getriwez herze,
daz dâ muot der smerze,
der an den ellenden geschach.
ob ez diu kuniginn an sach?
swen dunket daz ungefüege,
ich wæn si dennoch niht genüege
umbe iren vater der râch,
den man sô jæmerlichen sach
sterben und bestaten.
darumb sich muosten saten
sterbens die gevangen.
wie ez wurd an gevangen,
des ist undurft ze sagen:
diu houbet wurden ab geslagen
mit des karlotten suon
vier und vierzic, daz hiez tuon
fridrich unde peter.
ein kamerære het er,
karl, der dâ nû was tôt,
den liez man lebendic von der nôt,
swie gar er het verzagt,
daz er hin heim sagt
dem karlot diu mære,
daz noch unverzaget wære
von arrogûn diu kunigin.
daz moht daran wol wesen schîn,
daz si niemen widersaz.
wand dô si gehôrte daz,
und ir fürwar wart bekant,
sprach der bote zehant,
daz der karlot füer daher,
si sprach:< daz sol enkelten der,
der im ze sune ist benant>:
diu vâlantin hiez sâ zehant
mînen herren den karl
und swaz von francrîch und von arl
sînes gesindes was,
der deheiner genas,
si muosten lîden den tôt.
den walhen si alsô gebôt,
ir wær des worden ze muot,
daz si ir lantliut umbe guot
wolde ze lôsen geben,
und swelhe wolden gerne leben,
daz sich die balde lôsten
und sich durch niht trôsten
dheiner andern lôsunge.
ê man iriu kint betwunge,
die frechen curtoisen,
ê wurden den franzoisen
verrucket lîht diu gugelîn.
in terreten und in galîn
ist ir volc sô wol geriten,
daz si von menlichen siten
niemen gâhes bringen mac.
der karlot sêr erschrac,
dô er vernam sîns herzen nôt,
daz sîn lieber sun wær tôt
und von francrîch sîne mâc.
dô huop er jâmer unde klag,
als ein getriwer man noch tæte,
der nur einen sun hæte,
und daz der wol gerâten wære.
ich wil iu kurzen daz mære.
ez enhal sich an im niht,
dô der leiden geschiht
der karlot wart gewar,
dô gebrast im sô gar,
daz er niht verrer mohte.
sô gar er niht entohte
fürbaz ze dheiner arbeit,
vor siechtum er sich nider leit.
daz her wider kêrt.
dô der houbtman was versêrt
vor leide und vor siechtum,
dô trûten si deheinen frum
an in geschaffen in dem lande.
die der bâbest ûz sande,
die kêrten alle wider dan.
den karlotten brâhte man
hin heim, dâ er zehant verdarp.
der bâbst ouch kurzlichen starp.
xliv. dô der alte karlot
und sîn sun wâren tôt,
karl einen sun liez,
der nâch dem vater karl hiez,
wie ez dem ergienc
und wiez mit im an vienc,
der bâbst, der darnâch wart,
daz belîbet niht gespart.
wand bâbst gregori hernâch,
wol der funfte, dem wart gâch,
wie daz kint wurd ergezt
der freuden, der ez wart gelezt
an dem vater und an dem enen,
nâch den er sich muost immer senen,
des liez ouch in der bâbst geniezen.
nû griffen an, dâ wirz ê liezen,
ir lebte dannoch genuoc,
die den grôzen unfuoc
an dem kunic kuonrât tâten,
daz si den ertôtet hâten.
daz was ein teil nû gerochen,
wie gar aber wurd zebrochen
sîner muoter freud und trôst
unde wie gar unerlôst
wær diu herzogin gedrût
von fridrich, ires herzen trût -
ir beider leit und ungehab
prüef, swer herzenliep gehab
und dem herzenleit dran geschiht,
sunderlichen mac ich niht
kunden und gesagen
ir weinen und ir klagen,
des was ot mêre denne ze vil.
her wider ich nû kêren wil
xlv. mit dem mær her zôsterrîch.
von bêheim der kunic rîch
daz lant besezzen het.
nû lac im an mit grôzer bot
herzog bernhartes barn -
von bêheim dem kunic warn
sô nahen gesippe
herzog uolrich und her philippe
stætlich wurben daz,
daz si machten gerne haz
zwischen im und kunic wêlân,
darumb daz er niht wolde lân
daz enstal und ander guot,
des sich durch sîn übermuot
her philippe underwant,
die wîle hie ze stîr daz lant
stuont âne herren.
wie her philip zden êren
kom, daz wil ich iu sagen.
nâch bischolf eberhartes tagen
dô west der bâbest niht der mære,
daz die salzpurgære
mit gemeinem rât
des kôres und der stat
des über ein wâren komen,
daz ze bischolf wart genomen
her philipp, an dem man spurt
beide witze und geburt,
doch ê sîn der bâbst wurd gewar,
dô gap er ze bischolf dar
einen herren wîs erkant,
der was her burchart genant
unde was von zigenhagen.
der bâbest liez sich niht betragen,
er wîht in mit sîn selbes hant.
und ê er her wurd gesant
her ze salzpurg ûf sîn kôr,
der tôt vergie im daz tor
und wîst in einen andern wec:
dem weg ist nieman ze quec,
er müez dem tôt dar volgen,
swenn er im wirt erbolgen.
nû liez der bâbest zuo gân
die bete, diu im was getân
umb hern philippen den erwelten.
vor dem bâbste si in zelten,
wie vil er witze phlæge
und êren an im læge.
der bâbest sich erbitten liez,
daz er verkôs den geniez,
den der hof dâvon nam,
swan der erzpischolf quam,
und liez in belîben hie,
daz er datz salzpurg enphie
beide êre und gewalt.
nâch sînem muote er bestalt
stete unde veste.
sîn sin dûht in der beste
vor leien und vor phaffen.
swaz er het ze schaffen,
nâch sîn eines sinn er daz tet.
dâmit er den kôr het
vil dicke beswârt.
eins tages im geseit wart,
dô er gie zuo dem ezzen,
grîfenberc wær besezzen
von dem grâven von tyrol.
dô wart er zornes vol.
er besamte sich zehant.
ze beiern und in kernden lant
êrbære liute er gewan
mêr denn driu hundert man,
mit den er dannen reit;
wand er was gar unverzeit
lîbes unde guotes.
daz er unverzagtes muotes
wær, daz moht man daran spurn,
swaz im kom in daz gehurn,
des vermeit er selten iht.
mit sîner maht fuor er geriht
und lôste die besezzen.
si wâren ouch vermezzen,
die vor der veste lâgen.
ich hôrte fürwâr sagen,
dô man sîn kunft ervant,
die tyrolær im sâ zehant
ûf daz velt enkegen rîten.
menlichen wart dâ gestriten
ein strît alsô herte,
ietweder teil sich werte,
daz mans von schulden lobte.
doch überobte
den strît der salzpurgære.
armuot si wurden lære,
die dâ wârn an des siges teil.
den von tyrol entweich daz heil,
wand si wurden gevangen.
dô der strît was ergangen,
geteilet wart diu hab,
die man den vinden brach ab.
die gevangen trûren ruorte,
gegen werven man si fuorte,
die grâven, und versmit si dâ.
daz geschach nâch krists geburt sâ
über zwelf hundert jâr
und zwei und funfzic, nû nam war
der kôr von salzpurc der unbesiht,
daz er sich liez wîhen niht.
den tet daz vil ande.
dem bâbst si boten sanden,
daz er darzuo tæt sîn reht.
ich hôr, man mach datz rôme sleht,
daz lange krump gewesen ist;
ouch kumt dicke diu frist,
daz man daz reht machet krump.
swie gar her philippe tump
wære, doch het er den sin,
daz er sich niht gegen in
sazt, die im dâ schaden wolten.
mit guote wart vergolten
hinz rôme, swaz er übels tet.
der bâbst der salzpurgære bet
überhôrte sô lange,
unz daz gotshûs wart bevangen
mit kriege und mit arbeit.
daz er sô sêr die wîhe meit,
daz beswârt den kôr sô sêre,
daz si trahten ûf sîn êre
und brâhten doch den bâbst daran,
daz er gebôt, si solden hân
ze bischolf einen phaffen.
man jach, er hiet geschaffen,
daz si balde âne twâl
griffen zuo mit der wal
und dem goteshûs besæhen
mit einem manne, des si jæhen,
daz er sîn wirdic wære
und solhe fuor verbære,
der her philippe het gephlegen.
si heten schiere sich bewegen
sîn und sîner friunde hulde;
umbe sîn verdiente schulde
griffen si in an.
der kôr und die dienstman
gehullen alle gelîch
un den bischolf uolrich,
der datz seckou was herre.
der werte sich sô verre
ze sliefen in der êren ric,
er dûhte sich unwirdic
der hôhen êre burde,
er vorht, daz mit im wurde
daz goteshûs verirret.
als lange er sich virret
von den êrn, als ich iu seit,
unz man im bôt vil manigen eit,
des goteshûses dienstman,
daz si getriulich undertân
im wolden immer wesen;
sterben und genesen
gerne wolden si mit im.
ouch kom der von agrim,
wand bî des zîten ez geschach,
die botschaft man in werben sach
von dem kunic von ungern
zdem brobst und sînen jungern,
si solden daz gewis hân,
si möhten hern philippen ân
niht baz werden sicherlich,
denn daz sich bischolf uolrich
des goteshûses underwunde,
wand er an dem kunic funde,
swes er an in gerte.
ze jungist dô gewerte
bischolf uolrich den kôr
und alle, die im wâren vor
mit bete an gelegen.
schier het er sich bewegen
gegen rôm der vart,
mit im ouch bereit wart
von salzpurc tuombrobst otte.
dô kom ez ûz dem spotte
hern philippen gar;
wand dô er sîn wart gewar,
daz si hinz rôme wâren,
dô begund er vâren
des tuombrobstes guot,
daran erkuolt er sînen muot
datz beiern und im lungou.
harte sêr in daz gerou,
daz er niht het geschaffen,
daz dem brobst und den andern phaffen
daz leben wære benomen,
ê si ze rôme wæren komen.
xlvi. doch hôret, wie ez im ergie.
der bâbest si vil wol enphie
und antwurt in genædiclich.
sô ist ot gewonlich,
daz der bâbest und sîn rât
solher gæhe niht enhât,
dâmit er iht verîle.
alsô nam er im der wîle.
zwâr ich enzîhe in sîn niht,
aber diu meiste menige giht,
her philippe geschüefe daz
mit guot, daz im des bâbstes haz
wære gestillet fürwâr
volliclichen zwei jâr.
die wîsen ez daran kurn,
wand si all ir arbeit flurn
von salzpurc die herren:
der bâbest sich niht kêren
twederthalben wolde,
dâvon daz gotshûs dolde
smæh und kreftigen schaden,
her philippe het geladen,
von stîre und von ôsterrîch
swer gerne wolde werden rîch,
daz die kæmen zim gevarn,
vil wênic sach man in sparn
dishalp der berge und dervor,
swaz der tuombrobst und der kôr
guotes heten in dem lande,
dem bâbest man boten sande
und enputen im disen ungelimph,
alrêrst kom ez ûz dem schimph,
wande dô der bâbst erhôrt
sîn ungevert unz an ein ort,
dô gebôt er vesticlichen
von kiemsê bischolf heinrichen,
daz er sich daran niht vergæze
und sînen zorn iht widersæze,
er solde hern philippen laden
umb des goteshûses schaden,
den er tet und het getân,
dâ wolt der bâbest umbe hân
antwurt unde bezzerunge.
und daz er west, im misselunge,
swâ er inder übertræte
des bâbstes gebot und ræte,
der bâbst im ouch die wîl bezalt
ze haben allen den gewalt
an werltlichen dingen;
er solde ouch volbringen
geistliche sach von sînen wegen;
er sold ouch haben in sînen phlegen
al die burg und stet,
die daz goteshûs het.
wær aber daz her philippe
sich trôste dheiner sippe
des kunigs oder ander fursten,
sô daz er wær in den getursten,
daz er ân êhafte nôt
die sach, die im der bâbst gebôt,
zehant niht volfuorte,
daz er in danne ruorte
mit dem bann und mit der gotesê
und aller kristenlicher ê,
sold er in machen lære,
und al sîn nâchvolgære,
die dâ heten phaffen nam,
die sold er der gehorsam
zeledigen und enpinden.
und swelch lei sich liez vinden,
der durch dheiner slahte guot
im trüege helfelichen muot
und sich vor einvalt kêrte dran,
daz er wær des gotshûses man,
dem sold ouch bischolf heinrich sagen,
daz si nâch den selben tagen,
dô sich daz dinc begunde niwen,
ledic wæren irer triwen,
und daz die eide wærn verkorn,
die nâch lêhensrehte wærn gesworn
hern philippen, die wîl er herre was.
dô man imz allez vor las,
daz der bâbest het geschaffen,
dô gesâht ir einen phaffen
nie sîn als ungehiur:
mit roube und mit fiur
tet er ach unde wê
dem goteshûse von kiemsê,
bischolf heinrichen ze leit,
darumbe daz er niht vermeit
noch durch sîn drô niht enliez,
swaz in der bâbest tuon hiez,
daz er des nihtes niht versaz.
darumb her philipp wart gehaz
im und den salzpurgæren.
man seit, die dienstman wæren
an im durch die vorhte,
daz er si niht entworhte
als von kiemsê den bischolf,
si vorhten in als einen wolf.
daz man den selben wüeterich
sach sô gar unwîslich
und sô übellich gebâren,
des was gelîch an den jâren
nâch krists geburt zwelf hundert jâr
und sehs und funfzic, nû kom dar
hern philippen daz mære,
daz sîn vater tôt wære,
von kernden herzog bernhart,
des jâres ouch geteilet wart
zwischen den beierherren fruot
beidiu liut unde guot,
daz in ir vater beiden lie:
herzog heinrich enphie
daz herzogtum in beierlant,
herzog ludwic sich underwant
der phallenz bî dem rîn.
die rede lâz ich nû sîn
und grîfen wider an,
dâ wir daz mære haben lân.
xlvii, der bâbst erhôrt des kôres bet
und bestætigt an der stet
den uolrich, der dâ was erwelt;
und dô man im het für gezelt
die grôzen ungehôrsam,
die her philipp an sich nam,
sît daz in der bâbest luot,
daz er der goteshiuser guot
het beroubet und verbrant,
dô wîht er mit sîn selbes hant
bischolf uolrichen
und vertigte guotlichen
her heim die salzpurgære.
dô her philipp gefriesch diu mære,
daz er niht lenger möht belîben,
ie baz begund er trîben
aller hande unfuoc,
in dûht des schaden niht genuoc,
den er dem goteshûs het getân,
allererste huop er an
daz goteshûs ze wuosten.
die kôrherren muosten
entwîchen vor armuot;
sus stuont der kôr unbehuot,
ouch nam der bischolf von kiemsê
datz salzpurc die gotesê
und leit in des bâbstes ban
hern philippen und sîne man.
daz wert alsô fürwâr
mêr denn ein ganzez jâr,
daz ez ân gotesdienst beleip.
ab dem tuom er vertreip
die kôrherren schiere;
der belîben nur viere,
die andern muosten dannen varn.
die munich von sant peter wârn
an irem guot sô sêr entworht,
daz si sungen durch die vorht;
des selben ouch begunnen
von nunnenberc die nunnen.
mit solhem ungemach si biten,
unz daz von rôme kom geriten,
der nû rehter bischolf was.
dô man des herren brief gelas,
an den tet der bâbest kunt,
daz für die selben stunt
meniclich wizzen solde,
daz der bâbst ze bischolf wolde
haben ze salzpurc sicherlich
niemen denne den uolrich,
den er nû dar het gesant,
als balde man daz ervant,
nû gehullen daran
alle des goteshûses man:
< swaz dem bâbste flieget,
vil wol uns des genüeget.>
xlviii. dô si in enphiengen
und sîn reht im begiengen,
nâch der herren râte
fuor er alsô drâte,
dâ er den kunic von ungern vant.
wie der was komen in daz lant
zuo der zît, daz wil ich sagen,
lât iuch sîn niht betrâgen.
ir habt ez ê wol vernomen,
wie ez darzuo was komen,
daz der merenbergære
mit manigem lugemære
was dem von agrim für brâht,
unz daz er fuor mit sîner maht
für sîn hûs ze merenberc.
er wânt, daz er dâ heldes werc
solde volfüeren.
dô begund zuo rüeren
von merenberc her sîfrit;
dem volgten an die unger mit,
swaz herren was über al
bî der trâ hin zetal,
die kômen her enouwe,
dô fuor der von pettouwe
mit sîner maht gegen in.
in riet ir menlicher sin,
daz si wurden drâte
under in ze râte
und begunden sich an einander manen,
daz man von agrim herzog. stephanen
rand in die herberge,
mit sô getâner kerge
vertrîben si die naht,
und dô der tac mit sîner maht
her für begunde glesten,
dô hazzet man die lesten
und wurden die die hêrsten,
die des allerêrsten
an die vînde sluogen,
niht lenger si vertruogen
die hôchvart und den übermuot,
den mit der lantliute guot
die unger heten hie getriben.
niht lenger si belîben,
si spilten iruele,
fusto mingele.
der von agrim lûte rief
sîn meidem, der sô drâte lief,
daz er in vâhens dâ erwant.
ob er den ahte umb ein lant,
daz belîbt im unverwizzen:
er müeste lîhte haben verslizzen
die zît in einem kerkære,
ob der meidem enwære
gewesen niht sô snel;
der ernert im daz vel,
daz ez im niht zetrennet wart.
der unger an der selben vart
vil wart erslagen und gevangen
unlange was ergangen,
daz si wurden entworht.
der von agrim des vorht,
ditze dinc wære mêre
getân ûf des kuniges êre
denne durch sîn eines haz.
darumbe îlt er dester baz:
er frâgte niht vil mære,
wiez dort ergangen wære,
oder swem dâ iht gewar,
des bewac er sich gar.
doch nam der von agrim
solch gedinge zim,
daz in sô verre niemen jagt.
unde dô der unverzagt
kom ze marchpurc in die stat,
er gie zehant in ein bat,
wand er dâ nieman entsaz.
sîn guote friunt im sagten daz,
daz er füer an sîn gemach,
und niht ze guote daz geschach:
dô kom der pettouwær gerant
und suocht umbe sâ zehant,
wâ der von agrim wære.
als balde der daz mære
gefriesch, dô entwalte er
in dem lande niht mêr,
ûf sînem meidem er sâ
swemmet über die trâ
ze sîner vînde angesiht,
wand die mohten im niht
mit swemmen gevolgen.
si wâren im erbolgen:
ouch vorht er sich niht kleine.
unz für ankensteine
kom er geflohen vor in.
algeriht kêrt er hin,
dâ er kunic stephanen vant.
dem kunic sâ zehant
von êrste her er vor las,
wie im und andern ungern was
hie ze stîre gelungen.
mit alten und mit jungen
kunic stephan besamte sich
unde swuor, er müest gerich
an den von stîre nemen,
er wolt sich anders immer schemen
ûf sînem houbte krôn ze tragen.
kunic stephan begunde klagen
daz laster und den ungemach,
daz dem von agrim geschach.
er zêch arm und rîch,
si heten wærlich
an im übel getân.
dô sprach der herzog stephan:
< herre, daz lât underwegen:
die dâ bî mir sint gelegen
in iwerm dienst an dem besez,
den ist in daz selbe mez
gemezzen, herre, geloubet daz,
dâ manz den ungern in maz,
wan daz si niht sint erslagen.
des mugt ir halt wol frâgen
von gretze hern volcmâren
und ander lantliut, die dâ wâren,
die mitsamt mir liten pîn.
swaz des pettouwær friunde sîn,
die habent sich iwer verzigen.>
sîn laster wolde niht verligen
der junge kunic stephan,
wand im der kunic wêlân
daz lant ze stîre het gegeben
kunic wêlân sprach:< ich wolt niht leben,
wær mir geschehen solich laster.>
dô muot er sich dester vaster,
wie er kæm ze râch,
des im vor merenberc geschach
an herzog stephanen.
der begunde manen
den kunic tac unde naht,
sô daz er mit sîner maht
her ze stîre kæme
und dâ râche næme
an etelichen herren.
dô man in sach kêren,
urloup er von dem vater nam.
vil manigen hôhen uram
brâht er und manigen zolgat
hinz pettouwe für die stat.
diu wart von im besezzen.
des er sich het vermezzen,
daz liez er dâ werden schîn.
swaz schad und übel moht gesîn
der burc und ouch der stat,
die sînen er des bat,
daz si daz volfüerten
und den pettouwær rüerten.
der wolde nie verzagen,
swie sêr si im ob lâgen
mit bete und mit drô.
etlich im rieten sô,
daz er dem kunic daz hûs gæbe;
der pettouwær sprach:< mîn gelæbe
ist, iu sî sîn niht ernest;
ouch hôr ich aller gernest,
die mir niht mugen entwîchen:
ich frâg iur iegelichen,
waz er tæte, stüend ez im
als mir. swaz ich nû râtes nim,
der muoz vil eben mezzen dar,
daz ich mîn êre bewar.
ich müest hin für mit laster leben,
sold ich mîns herren hûs geben
dem, der nie reht darzuo gewan;
des goteshûses dienstman
widerteilten mir umb die schulde
mîns herren lêhen unde hulde.
des goteshûs und mîn êr
nû ret darûf niht mêr.
ob mich der kunic noch vertrib,
daz hûs ich wærlich niemen gib
durch sîn gewalt noch durch sîn kunst
wan dem, der mit rehter gunst
des bâbstes und der cardinal
und mit der salzpurgære wal
ze bischolf wirt gezeiget.
ich bin noch ungeveiget,
swaz des næhsten jâres ist!>
xlix. nû kom ouch in der selben frist
von salzpurc bischolf uolrich.
kunic wêlân het ernstlich
in darzuo gestiwert,
daz er wurd getiwert.
sêr genât er im des guotes
und des genædigen muotes,
kunic stephan und sînen vater
inniclichen bat er,
daz er genâden an im mêrte
und daz goteshûs an im êrte
und doch ze vordrist got.
wand ez stüend ze sîm gebot,
swaz daz goteshûs het,
beide burg und stet
die solden im offen wesen,
ouch hiez er im die brieve lesen,
die im der bâbest het gesant,
an den er den kunic mant,
daz in durch got des gezæme,
daz er in sînen scherm næme
daz goteshûs und den bischolf,
und philippen, der als ein wolf
gotes schâf het in æhte,
daz er den darzuo bræhte
mit werblichem gewalt,
daz er nimmer wurd sô balt
wider die gehôrsam,
dô er die botschaft vernam,
kunic stephan zuhticlichen
sprach ze bischolf uolrichen:
< uns sol des nimmer sîn ze vil,
swaz unser geistlicher vater wil,
daz sol erfullet werden,
wand er uns ûf der erden
gebieten mac an gotes stat.>
der bischolf sprach:< herre, sô lât
daz sîn in iwern gnâden,
daz ir vart ab mînem schaden
und entwîchet iwerm zorn,
swaz hie ze pettou wirt verlorn,
her, geloubet mir daz slehtes,
daz ist sant ruoprehtes
und des gotshûses eigen,
daran sult ir erzeigen,
daz ir mir genædic sît.>
der kunic sprach:< des ist noch niht zît,
herre von salzpurc.
daz ich fûl und murc
und gar werlôs wære,
des wânt der pettouwære,
sold im daz werden vertragen,
daz er mir hât mîn liut erslagen.
zwâre des geschihet niht.
vor diser burc man mich siht,
die wîle er darinne ist.
mac ich ervinden niht den list,
dâmit ich râche an im nim
umb den herzogen von agrim,
an dem ich bin übersehen,
sô sol ez billich geschehen
an mir aber morgen.
doch wil ich in den sorgen
mit mînem willen niht mêr sîn.
von salzpurc lieber herre mîn,
iur gewerschaft ich niht weste,
dô ich ûf diser veste
mînen rehten vînt besaz.
ouch sult ir mir gelouben daz,
liez ichz durch iwern willen niht,
der burc belîb ein stein niht
bî einander noch der stat
umb des pettouwæres tât,
die er gegen mir hât getân.>
nû was anders niht daran,
die herren giengen an ein sprâch.
dô ranc der kunic sêr darnâch,
daz er die burc wolde hân.
dem bischolf rieten sîne man,
daz niht bezzers wære
im und dem pettouwære,
denn ob man möhte zuo der stunt
ervinden etelichen funt,
dâmit daz urliuc wurde sleht,
und daz der bischolf sîn reht
an pettouwe niht verkür
und ouch den kunic niht verlür.
darûf vil geredet wart:
der bischolf gerne hiet bewart
des goteshûses êre.
darunder vorht er sêre
der unger unstæte.
waz er dâmit tæte,
daz bat er sich got lêren
dem goteshûse zêren.
kunic. stephan selp daz ervant:
er jach, er wær dâmit geschant
und sîn vater kunic wêlân,
ob er alsô von dan
daz besez rûmte:
dâmit er sich sûmte,
wand man fürbaz niht entsæze,
gegen swem er übels sich vermæze:
daz wurd im fürbaz schedelich,
eines dings beriet er sich:
des hûses möht er niht enpern;
wolt des der bischolf an in gern
und enphâhen mit semften muot,
er wold im lîhen varunt guot
nâch ir beider manne râte.
der bischolf sich des drâte
mit den sînen besprach,
under in ein wîser jach:
< herr, ir sult ûf sehen!
iu ist ze spiln geschehen
ein harte gâch geteiltez spil,
swer ez reht verstên wil,
als ich hin vor vernomen hab,
sô ist bezzer kamph denn hals ab.
sît der kunic ze diser frist
in dem fürsatze ist,
daz er wil pettou niht enpern
und iuch darumbe wil gewern
lêhens ûf die selben veste,
dâ muoz er iu doch hantveste
und iwerm goteshûs über geben,
ob iuch daz got læt geleben,
daz ir der lôsung sît bereit,
daz er ân alle gunterfeit
iu wider gebe iwer guot.
ouch furht ich, ob ir sîn niht entuot,
der kunic tuo doch, swaz er wil.
ouch ist iu komen daz zil,
daz ir guot haben müezet:
sît er iuch sîn denn begrüezet,
sô lât die rede zuo gan.>
< an dem râte wil ich stân,>
der bischolf zuo den sînen sprach.
kunic stephan liez im wesen gâch
grôz gir er ze pettou het.
er lêch dem bischolf an der stet
silbers driu tûsent marc.
mit guoten hantvesten starc
wart der gewerf verslihtet.
ouch wart der pettouwær verrihtet
mit dem kunic stephan,
den kunic sach man sich nider lân
mit hûse datze pettouwe,
ouch kom diu kunigin sîn frouwe
zuo im dar gevarn.
wie lange si dâ wârn,
daz lâz ich iezunt underwegen.
man sach in selp des landes phlegen.
die hern erwurben daz ab im,
daz er den von agrim
liez heim varn in sîn lant.
des bischolfs er sich underwant
mit triwen unde mit genâden,
sîn frum und hern philippen schaden
lobte der kunic ze mêren,
ouch gebôt er den herren
von stîre, daz si niht verbæren
unde im gehulfic wæren.
mit triwen si gelobten daz.
der bischolf sich dô vermaz
hinz salzpurc ze rîten,
niht lenger wold er bîten,
dem kunig und im zêren
sach man mit im kêren,
die ich iu wil nennen,
als vil ich ir erkenne.
l. ez fuor mit im zuo der zît
von pettou her hertnît
und von stubenberc her wulfinc.
der selben zweier herren dinc
gehal vil wol über ein.
her uolrich von liehtenstein
fuor und her otte, sîn suon.
die sach man wîslichen tuon
beidiu wort unde werc.
dô fuor ouch von offenberc
her gundacker und her dietmâr.
durch den bischolf kom ouch dar
her hertnît von orte,
von des tugent man sagen hôrte
über al ditze lant.
von wildon hern herant
sach man ouch der verte phlegen,
doch wart er under wegen
ein teil vor siechtum sô kranc,
daz er under sînen danc
muoste widerkêren.
wîsen unde lêren
hiez er die liute sîn
einen ritter vîn,
der im ze dienste was gereht:
von hornecke her albreht
fuor mit den liuten dan.
sus gewan wol funf hundert man
der salzpurgære herre.
nû hôret, wâ er kêre.
die herren underwîsten in,
daz er füer gerihtes hin
hinz lungou über den obern tûren,
dâ gewan man vil gebûren
und bûte dem kernær ze grûs
von holzwerk ein vestez hûs,
daz wart gar werlich.
hin zogt bischolf uolrich
für rastat den rehten wec.
die sînen dûhten sich sô kec,
daz si wolden mit im sterben.
und dô si kômen gegen werben,
dem herren sagte man dô daz,
er möhte niht komen fürbaz,
wand der luoc wær im verspart.
vil schier er dô ze râte wart,
dô er gefriesch diu mære,
waz im ze tuon wære.
swaz man im riet, daz geschach.
ein veste man in bûwen sach
enhalp werven an der salzach.
vil still er mit den sînen lac,
die wîl er des bûwes phlac.
des goteshûses dienstman
sâhen zwên ir triwe an
und kômen zuo im an der vart,
von velben her gebhart
und der alt goldeckære.
die verrihten in der mære,
wes her philippe phlæge
und wie ez umb in læge.
die wîl si trîben disen brâht,
dô kom ein bote bî der naht
dem liehtensteinær gestrichen,
der sagte gewislichen,
man hiet im enpoten dar,
daz er næme rehte war,
daz er sich rihte des besten:
sich hiet mit kunden und mit gesten
besamnet vesticlich
von kernden herzog uolrich.
ouch sold er wizzen unbetrogen,
daz er in wolde nâch zogen.
li. der von liehtenstein zehant
gie, dâ er den bischolf vant,
und sagt im, daz er drâte
sich bedæht mit sînem râte,
waz im fuogte hie her an,
ez wæren wol funf hundert man
durch daz lungou gevarn.
der bischolf sprach:< mich sol bewarn
iwer helf und iwer rât.
einer sach mich wunder hât,
daz uns von solher geschiht
niemen hât enpoten niht:
dâ sî wir sêr versûmet an.>
manic rât wart dô getân,
der in frumte kleine.
her uolrich von liehtensteine
sprach:< her, verneinet mînen muot,
mich dunket daz wærlichen guot,
sît mîn her mit sînen scharn
niht gen salzpurc mac gevarn,
daz wir gen rastat wider kêren
und hüeten dâ sîner êren,
daz diu werde bewart.>
geloubet, daz diu widervart
umb niht anders geschach,
wan daz in darzuo was gâch,
daz si an der wîle
kæmen mit balder île
ûf den tûren zuo der veste,
sô müesten die geste
ir reis herüber hân vermiten:
dannoch dô si her rîten
durch die fritze, dâ man rastat siht,
ir dheiner west der mære niht,
daz diu veste was gewunnen
und daz der herzog versunnen
mitalle über den tûren wære.
unde dô die salzpurgære
zuo der ense wâren komen,
von den vordern wart vernomen,
daz bereite liute rîten gen in.
< uns triege denne unser sin,
dâ zoget der herzog uolrich!>
dô erschrâken sumelich,
die aber menlich wâren,
die sach man dem gelîch gebâren.
doch frâgtens algemeine
den von liehtensteine,
waz er ervinden möhte,
daz in ze tuon töhte.
der sprach:< niht bezzers ich kan,
wan daz wir si rennen an.
uns geschiht, daz uns geschehen sol,
und anders niht, daz weiz ich wol.>
meniclich sich sînem friund enphalch,
herzog uolrichs marschalch
was der, mit dem si wolden strîten,
unde wolde füetern rîten
mit den knehten; darumb het er
die banier gefüeret her.
die von stîre sich versâhen,
die si gegen in zogen sâhen,
der herzog wære selben dâ:
< zuo im, herre, slahâ slâ!>
wart dâ von in geschrît.
die stîrær in kurzer zît
die kernær erriten -
wand si niht lenger biten,
si fluhen unz ûf den herzogen,
der het sich nû ab gezogen
unde wolt gemaches phlegen,
wand er die naht wolt sîn gelegen
in dem markte datz rastat,
swer sich von dem schalle hât
gewâfent, der kom geriten
ûf den markt, dâ si strîten,
dô wart der libentzær erslagen,
und den dresnikær, den muoz ich klagen,
der wart dâ gar verchwunt,
daz wart mir von in getân kunt,
die stîrær begunden jagen
manigen edlen zagen
von kernden, wand si flohen hin,
gegen dem tûren stuont ir sin.
und dô si alle kômen für,
dem herzogen man ein tür
entslôz, dâ reit er hinden ûz.
die stîrære waren knûz:
dô si die kernær valten nider,
in den markt rîten si wider,
und dô si wider zogten her,
dô lâgen schilt unde sper,
platten und îsenhüete
sô vil, daz ez si müete.
lii. dô si ze rastat wider kômen,
ich hân alsô von in vernomen,
die sich dâ liezen an gemach,
an den übel geschach.
...
die dâ heten hinden nâch
gehuotet der kernære,
dô die gefrieschen diu mære,
daz die hern nû lâgen
in dem markt und phlâgen
gemaches nâch der arbeit,
zehant wurden si bereit.
si heten, als ich hôrte sagen,
âne die, die an dem jagen
ûf si kômen gestôzen,
einen schoc grôzen,
dâ wâren besunder
wol funfzic ros under.
ich sag iu, wer si wâren,
die in den schaden bâren:
her liupolt von scharfenberc,
der an worten und an werc
witze hete, der was dâ
und von lebenberc her niclâ.
von den wart sâ zehant
in die herberge gerant
den herren, die dâ lâgen
und ê des siges phlâgen,
die wurden nû sigelôs.
bischolf uolrich den schaden kôs,
den er niht mêr überwant,
wand man in dâ ungewarnet vant.
die muosten übel gevarn:
die aber in den witzen wârn,
daz si phlâgen huot,
der dinc was sô guot,
daz si ze wer kômen.
ich hân fürwâr vernomen,
daz ir lutzel dâ wâren,
die den gemach verbâren,
wan die von liehtensteine:
die ahten harte kleine
ûf den roup noch ûf den gemach.
dâvon man die herren sach
menlich ze wer komen dâ.
die kernær riefen:< vâhâ, va!>
des wertens sich under iren danc.
doch dô si überkraft betwanc,
dô muosten ouch die herren
bî der ens ze tal kêren,
dâ in dô niemen zogte nâch.
ich sag iu, von wiu daz geschach:
si schuofen dort ir dinc sô wol,
daz al ir secke wurden vol,
wand ez geschach bî der naht.
dô bischolf uolriches maht
alsô zestreut wart,
dô kêrt er an der selben vart
her ze stîre dem gebirge nâch.
hinz piber man in komen sach,
mit herzenleid er dâ beleip.
dannoch her philippe treip
nôt und angest datz salzpurc.
er dûht sich frôlich unde kurc
und geudet harte frevellich,
daz sîn bruoder herzog uolrich
sîn frum het sô geschaffen.
leien unde phaffen
begund er drôn vaste,
in übel er sich maste,
grôzen ungelimph het er.
daz vorht der abt von sant peter
und von nunberc die nunnen;
den was aber zerunnen
witze unde sinne.
hern philippen ze minne
die gotesê si wider nâmen
unde wolden sich nicht schamen,
daz si daz teten wider got
und wider des bâbstes gebot
und wider alle phafheit.
der kôr grôzen kummer leit;
doch kund si nie dhein man
bringen mit drô daran,
daz si des iht entsæzen,
daz si sich vergæzen,
daz si sungen wider daz reht:
si wolden daran immer sleht
wesen unde ernsthaft,
die wîl dâ wære wonhaft
philippe, der pênic man,
daz si der gotesê wæren ân.
daran man ir witze spurt.
sîn was reht nâch krists geburt
zwelf hundert unde funfzic jâr
und niune, daz der kunic dar
zdem dritten mâle liute sant
philippen, dâmit er daz lant
dem goteshûse wüesten solde.
bischolf uolrich der wolde
hinze salzpurc sîn gevarn.
die rehten strâzen wold er sparn
durch bezzer gewarheit,
gegen admund er reit.
und dô er von dannen schiet,
ob in iemen dâ verriet,
daz wil ich ûf niemen sagen.
man begund dem herren nâch jagen.
daz tet unzuhticlich
von rôtenman her heinrich.
wê den, die daz verlîhten,
daz er den gewîhten
von des bâbstes handen
getorste ie gebanden
oder an gerüeren.
er hiez den herren füeren
gevangen hinze wolkenstein.
daran vil wol schein,
daz er niht het erkantnus.
wie lang er in der vancnus
wær, daz wil ich nû verdagen.
ich wil iu aber mêre sagen,
wie der kunic von bêheimlant
ôsterrîch nâch sîner hant
riht und nâch sînem willen,
er lie sich nihts bevillen,
wand swes im wart ze muot,
daz dûht in allez guot.
wes ouch im selp getrouwe
der kunic, der datz pettouwe
gesezzen was mit hûse?
daz den herren ab im grûse,
daz was wol von schulden:
niemen was in sînen hulden
genzlich und sô stæte,
der daz gewis hæte,
daz er von im wær unbeswârt.
daz muote die herren hart.
als dick er nâch in sant,
sô warnt man si zehant,
daz si kæmen mit gewarheit,
der kunic het heimlich bereit
beien unde armîsen,
darinne man si solde wîsen
gegen blintenburc die stîrherren.
daz muost im von schulden mêren
der herren und der armen haz.
datz pettou er mit hûse saz
mêr denn anderthalp jâr.
darnâch sazt er mit hûse dar
einen grâven an der stet.
swaz er burge innen het,
mit ungern wâren die besezt.
die heten sich alsô gelezt
mit allen iren nâchgebûren,
daz si begunden trûren
und wurden leidiclich gestalt,
daz der unger gewalt
hie ze stîr sô lange wert,
nû het ouch sich daz dinc verkêrt
datz ôsterrîch umb diu gemerke,
ob die kunig iemen sterke
gegen einander durch gewin?
mich triege denne mîn sin,
sô wæn ich, daz man nindert vinde
deheinen kunic, er hab gesinde,
daz im niht gemaches gan.
alsô was ouch hie getân,
daz dinc getriben was sô verre,
unz daz ein grôzer werre
zwischen in wart an getragen,
die wîsen liezen sich niht betrâgen,
daz si ez sazten in frid,
si enruochten, wer ez nid.
diu friuntschaft sich gar entrant
umb ôsterrîch und stîrlant
zwischen den kunigen beiden,
wie ez wart gescheiden
liii. datz heinburc, daz wizt ir wol.
unlange heten si für vol
ir ietweder den andern.
zwischen in begunde wandern,
die gerne frides enparen.
wand in den selben jâren,
dô die unger stîre wielten,
sô gar unzîtlich sich hielten
gegen armen unde rîchen,
daz in von schulden muost entwîchen.
gemeiniclich der liute gunst.
die trahten sêr, wâ si die kunst
næmen, daz si wurden âne
der ungerischen spâne.
es ist unnôt, daz ichz sag,
wie gar si nâch ir behac
in dem lande lebten.
in hôchvart si strebten
wide unser lantherren,
ouch wolden si kêren
daz dinc allez nâch irm muot.
die herren dûhte daz niht guot.
die wurden des ze râte
und wurben alsô drâte
von bêheim an den kunic,
ob er wær sô frumic,
sît er hiet ôsterrîch,
daz si sich sicherlich
an in gelâzen mohten,
wand in niht fürbaz tohten
die unger ze herren.
si müesten fürbaz kêren
ze hêrschaft, diu der triwe wielte,
daz er in des landes reht behielte.
wand ê si sich des verzigen,
ê woldens darumb tôt geligen.
diuht er sich nû sô veste,
daz er die stæte an im weste,
daz er in moht behalten
diu reht, diu in die alten
fursten hieten gegeben,
und solden si danne leben,
so wolden si im gerne dienen,
die boten funden in datz wienen,
und dô si gewurben sô,
der kunic wart der rede frô.
der boten einer zuo im sprach:
< her, tuot niht, als uns ê geschach,
dô ir uns den ungern gabt,
dâmit ir uns, herre, habt
kreftigen schaden getân,
muge wir daz gewis hân,
daz uns daz fürbaz nicht geschech,
so daz man uns behalten sech
unsers landes reht,
sô well wir immer wesen sleht
an iu mit ganzen triwen.>
< ez muoz mich immer riwen>,
sprach der kunic an der stunt,
< daz mir ie wart kunt
solich wankelheit.
daz ist mir hiute leit.>
warumbe sold ich lange sagen?
ez wart alsô an getragen,
daz ez verswigen belîb,
unz daz man die unger vertrîb.
daz wart alsô getragen an.
von agrim herzog stephan,
der was houbtman in dem lant.
sît kunic wêlân daz ervant -
an der herren kur sach manz in tuon -
daz er kunic stephan sînem suon
daz lant ze stîr antwurte,
an dem geben man wol spurte,
daz er etewaz entsaz.
die herren ouch volfuorten daz,
des in ê was gedâht.
kurzlich wart daz volbrâht,
daz der unger niht beleip.
in einlif tagen man vertreip
al die unger, die man vant
über al stîrlant.
des freuten sich gelîch
beide arm und rîch
gâben an einander trôst,
daz man der unger was erlôst.
darnâch in kurzen tagen
hôrt man michel eise sagen,
wie sich die unger wolden rechen.
si wolden slahen unde stechen,
reht als ob si wæren blint,
beide wîp unde kint.
dâ solde man sich gegen
beide rihten unde wegen
unde trahten nâch wer
gegen dem kreftigen her,
daz der kunic stephan
hiet her ze füeren wân.
dagegen si ze râte
wurden des vil drâte
und sanden kurzlich
gegen ôsterrîch
zuo dem kunig ûz bêheimlant,
daz der helfe wurd ermant.
liv. nû het sich vor in kurzen tagen
diu friuntschaft sô gar zeslagen
zwischen den kunigen beiden;
doch wart ez sâ gescheiden
ûf einen fride zwischen in.
dô der bote kom dâhin,
den die stirær sanden dar,
der sprach:< herre, nû nemt war,
daz ir den stîrærn komet ze trôst,
die habent sich und iuch erlôst
der leiden zolgaten.
nu sult ir in râten,
wie si sich erwern:
kunic stephan wil behern
mit sînes vater helf daz lant.
er hât sich wîten besant
und hât ein her grôz,
dem sî wir niht genôz
an der zal noch an der maht.
wes iu nû sî gedâht,
dâmit sendet mich hin wider.>
der kunic sach ein wîle nider,
er sprach:< dû solt den herren sagen,
daz si sich lâzen niht betragen;
ich hilf in niht an diser zît,
wand ez in einem fride lît
zwischen mir und kunic wêlân,
nâch des ende heb ich an
und hilf in naht unde tac,
ich erzeig in, swâ ich mac,
daz ich si von herzen mein.>
der bote sprach:< neinâ, herre, nein,
wurd iwer helf gen uns verborn,
sô wær wir endelich verlorn.
wand dô ich zhartperg ûz reit,
dô wart mir fürwâr geseit,
der unger her wær sô nâhen,
ob si halt niht wolden gâhen,
si kæmen doch in zwein tagen.
welt ir uns nû helf versagen,
sô habe wir übel gevarn.>
er sprach:< ich muoz mich bewarn
vor itwîz und vor arcwân.
ich bewar si, swâ ich kan,
vor schedlicher geschiht,
ich brich aber mînes frides niht.>
ûf stuont dô der kecke
grâf kuonrât von hardecke,
er sprach:< herre, nû hôrt an,
ich bin ein rehte frîer man
von allen mînen vier anen,
ich wil mich des durch niemen ânen,
ich welle dienen, swem ich wil,
ouch sol mir nieman dhein zil
mit gebote stecken.
wand ich wil volrecken
mînen muot daran,
daz ich mit helfe wil gestân
von stîre den herren.
die mit mir wellen kêren,
die sîn iezunt bereit.
ez sî iu liep oder leit,
her kunic, sô muoz ez doch geschehen.>
ich hôrte aber sît jehen,
sîn wær vor alsô gedâht,
daz der kunic mit disem brâht
sold erzeigen daz,
daz er den herren gunde baz,
daz siz durch den fride vermiten,
denn daz si ze helfe rîten
den herren ûz stîrlant.
her wider man den boten sant,
daz er diu mære solde sagen,
daz in den selben zwein, tagen
in solch helfe kæme,
der si wol gezæme,
als ouch benamen geschach.
dem boten nie wart sô gâch,
er kêrte rehte ûf sîn phat.
von hardecke grâf kuonrât
wol mit tûsent mannen
huop sich der helt von dannen.
in zorne was der kunic ze wienen,
daz man sîn hofgesint sach dienen
grâf kuonrâten under sîn danc -
doch was der zorn niht ze lanc -
wand ez was sô geschicket,
der fride, der dâ verstricket
was zwischen im und kunic wêlân,
an dheiner stat wold er den hân
mit werken übertreten,
daz etlich herren heten
gegen strît gevarn.
nû was kunic stephan mit scharn
wol ein raste ûf daz tiutsche komen,
unde dô er het vernomen,
daz ein her gewalticlich
füer dâher ûz ôsterrîch
ze helfe den stîræren,
daz begund beswæren
die unger und ir herren,
zehant si widerkêren
begunden heim in ir lant,
und dô diu zît hin verswant,
daz der frid ein ende het,
dô underwant sich an der stet
der biderb und der wacker
von bêheim kunic ottacker
hie ze stîr des landes,
swaz zornes unde andes
kunic wêlâ darumbe lit,
darumbe liez er sîn niht.
lv. dô im daz lant wart undertân,
dô macht er ze houbtman
von olmunz bischolf brûn,
dem muost er wol getrûn,
wand er sich nie gen im vergaz,
datz gretze er mit hûse saz.
sus het der kunic gewalticlich
stîre unde ôsterrîch.
ouch phlac er in der jugent
mêr zuht unde tugent,
denn er hernâch tæte.
ob er sich arge ræte
der witze liez behern,
der sich selten mac erwern
dhein herre, des enweiz ich niht.
ich weiz wol, welher geschiht
im kurzlich ze muote wart,
daz er herzenlich beswârt
die edlen und die trûten
herzogin gedrûten.
daran im witze was zerunnen.
hiet er sich baz versunnen,
er solt si leides hân erlâzen,
wand si beswæret âne mâzen
wart von ir kindes tôt.
klagt si daz sêr, daz gie ir nôt
sîn eines tôt si tet ân
kindes, vater unde man;
der aller drîer tet si rîch
ir lieber sun friderich.
die wîl si noch den jâmer truoc
des dûhte dennoch niht genuoc
ûz bêheimlant den fursten;
der liez sich sêre dursten
nâch dem wazzer irer ougen.
ich bin des âne lougen,
ich habez noch hiute dafür,
daz ungelucke, daz ich spür,
daz im sît ie geschach
ze leide unde zungemach,
er habez verdienet an der frouwen.
wer solde des getrouwen,
daz er wurd immer sô unguot?
durch sînen grôzen ubermuot
nam er der frouwen swaz si het,
beide burge unde stet,
die ir wurden bescheiden
von den kunigen beiden,
dô si wurden verriht;
des genôz si gegen im niht.
dô ers von judenburc verstiez,
datze fiustritz er ir liez
kûme hundert marc gult.
dô sîn wille wart erfult,
unlange si dâ beleip,
daz er si ouch von dannen treip.
der untugent ich im niht gan:
er schuof darzuo einen man,
der hiez der brobst von brunne.
sîn triwe diu was dunne
und sîn tugent diu was smal.
er gebôt der frouwen âne twâl,
daz si sich niht ensûmte
und daz lant balt rûmte.
kûme man in des erbat,
daz er si liez in der stat
unz an den dritten tac.
dô der kom, dô bewac
diu frouwe sich der reise.
nû kom ein widerfreise
von doner und von regen:
den man mit knutelslegen
hiete ûz getriben,
er solde sîn belîben.
lvi. nû kund in niemen des erbitten,
daz er die frouwen hiet geliten
in der stat die einen naht,
daz si vor dem regen wær bedaht.
dô jach der brobst von brunne sô,
er gæb darumbe niht ein strô,
swie sô ir geschæhe;
fürbaz si niemen sæhe
in der stat dhein wîle.
sus muost mit balder île
der frouwen darzuo wesen gâch,
daz si fuor in ungemach.
ir reinez gemüete
überkom sîn ungüete,
wand si muoste varen dannen.
von wîben und von mannen
was umbe si grôzez klagen.
dô si kom ûf den wagen,
swie sêr daz weter nider gienc,
darzuo si nie gevienc
dehein ungedultikeit.
wem solde daz niht wesen leit?
die mit der frouwen dannen fuoren,
ûf ir triwe si des swuoren,
daz in wære gar unkunt,
wâ si die boesen stunt
vor dem weter vertrîben
und die naht belîben.
diu herzogin sprach klegelichen:
< herre got von himelrîchen,
nû lob ich dich sêre,
daz dû sô grôze êre
nû hast getân gegen mir,
daz dû gelîchet hâst ze dir
mich armez wîp ellende.
ich weiz wol, daz in dîner hende
stêt himels und ertrîches kraft,
wand dû bist urhab irer geschaft
und woldest doch niht überwerden
solher armuot hie ûf erden,
daz dir alles des zeran,
daz dir solt wesen undertân.
des was dir niht erloubet
sô breit, dâ dû dîn houbet
möhtest haben an geleinet:
die juden sô vereinet
wârn ûf dînen ungemach,
swâhin man dich, her, neigen sach
an dem kriuz dîn süezez houbet,
dâ wart ez sâ zehant betoubet
von den dornen, die dâ giengen in.
sich, herre, disen ungewin
lit dû durch unser sunde.
diu zung in dînem munde
beleip niht ungemaches frî,
die juden, die dir stuonden bî,
die labten si mit gallen.
ir lôz si liezen vallen
ûf dînen mantel unde roc,
si machten blôz als einen stoc
vor armuot dînen zarten lîp.
dâvon sol ich armez wîp
durch dînen willen wesen arm.
doch lâ dich, herre got, erbarm
die armuot, die mîn lîp dolt!
mîn ene, herzog liupolt,
der was gewaltic diser lant;
der im ze sune was genant,
der was mîn rehter vater.
an sînem tôde bat er
mîn vetern herzog friderich,
daz er mir tæt getriulich
mit diu und ich solde hân.
daz er ouch wærlich hiet getân,
wær er niht erstorben.
nû muoz ich leider darben,
swaz mîne vordern liezen.
wolt mich iht lân geniezen
von bêheim der kunic rîch,
daz er hât stîr und ôsterrîch,
mîner vordern rehtez erbe,
und wær er doch sô bederbe,
daz ich genuzze wider in,
daz ich ê gewesen bin
sînes rehten bruoder kon!
daz mich der tôt schiet dâvon,
daz klage ich vil sêr.
ouch sold ich wol geniezen der,
diu im zder ê ist gegeben -
solt mîn vater hiute leben,
ir bruoder der wære -
und wær im niht unmære
mîn base, diu kunigin margret,
ich wæn, daz er sich nimmer het
sô gar an mir entêret.
dâ si got mit geêret,
daz ich hiute niht enweiz,
wâ ich ellendiu erbeiz
vor disem regen grôz.
dîn güete nie verdrôz,
diu geruoch mich sîn ergetzen,
daz ich mit solhen letzen
von mînem erbe scheide.>
mit solhem herzenleide
fuor diu frouwe zehant
hinze mîhsen in daz lant
von êren und von guote,
die tugentlich gemuote
in einem klôster si beleip,
unz si darinne vertreip
disiu kurzen jârzît.
wol im, swem diu sælde gît,
daz er hie verdienet daz,
daz in vermîdet dort gots haz:
swer umbe dise kurze zît
die êwigen freude gît,
der hât sich selben betrogen
und bûwet ûf den regenbogen.
lvii. dô diu frouwe ir nôt
überwant mit dem tôt,
den kunic von bêheim man sach
der lande phlegen mit gemach,
an daz er ein teil entsaz
der ungerischen kunige haz;
die trahten sêre nâch râch
umb daz leit, daz in geschach,
daz si stîrlant entwert
wurden, umb daz ungevert
wart sît vil gestriten.
doch wart dâmit gebiten
unz ûf den næhsten summer,
daz der bêheimkunic sô tummer
ie was, daz was im leit,
daz er die übele niht vermeit,
daz man die froun vertriben sach:
dem kunic von ungern daz geschach
ze smæhe und ze widerdriez,
darumb daz si des niht enliez,
daz si ein teil geheime phlac
mit dem kunic, dô er lac
ûf sînen schaden zôsterrîch,
daz si dô nam êlich
einen riuzen durch sîn bet.
diu tohter, die si bî dem het,
mit der sô phlihte si sich zim,
wand si si gap hinz agrim
herzog stephanes suon.
lviii. nû hôret, waz die unger tuon,
si gerten sêre phandes,
daz si stîr des landes
ze unreht wæren entwert.
darumb wart beidenthalp verzert
manic hundert tûsent marc.
ein her kreftigez unde starc
gewan der kunic wêlân,
ûf zwir hundert tûsent man
wurden si gereit,
nâch der leng und nâch der breit
langez wol zwô raste.
ouch besamt sich vaste
von bêheim der kunic,
vil manigen helt frumic
die brâht er ze velde,
dô im geseit diu melde,
daz der kunic wêlân
gerne râche wolde hân
umb daz, daz im was geschehen,
man müest in vor prâge sehen -
doch wæn ich, daz sîn niht geschach -
von bêheim der kunic sprach:
< ich getrûwes mînen handen,
ez werde understanden
hinz prâge sîn rîten,
wil er mit uns strîten.
datze lâ vor der stat
sîne samnung er hât.
ein grôzez her brâht er
der pôlânischen fursten her,
von sahsen und von brandenburc
brâht im manigen ritter kurc
und manige grôze rotte
sîn ôheim marcgrâf otte.
ouch flizzen sich die stîrære,
daz man von in sagt daz mære,
si wæren komen prîslich.
sam teten die von ôsterrîch.
im brâht ouch manigen wîgant
herzog uolrich von kerndenlant.
dô genôz er der sippe.
im brâht ouch her philippe
der salzpurgær ein michel teil:
er liez imz wesen wol veil,
wand si kosten in des sînen niht.
was ê ein tor und unverriht,
daz liez der kunic hin gân,
die wîl er sô manigen man
im ze helfe brâht.>
der kunic het gedâht,
er wolt von lâ her nider varn,
daz die herren mit ir scharn
zuo im solden komen.
die zal ir iezunt habt vernomen.
lix. dô der ander tac wart
und man sich rihte zuo der vart
mit koste für den hunger,
nû kom der valben und der unger
wol vierzic tûsent gestrichen,
die lâgen heimelichen
in einer huote âne schal
bi stætze in dem âmeiztal,
dâ wolden si des heres vâren,
die aller besten, die dâ wâren
und mit dem bogen wâren knûz,
der lâsen die unger ûz
wol hundert oder baz.
den gebuten si daz,
daz si randen für die stat,
dô diu naht ein ende hât
und der tac ûf brach,
an die füeterær man sach
ierwoliern die valben.
si muotens allenthalben
und valten dâ ir manigen tôt.
dô der füeterære tôt
in die stat wart geseit
ze lâ, dô wart schier bereit
der besten, die man moht gehân,
mêr denn funf hundert man.
darunder wâren herren kecke,
grâve otte von hardecke
und grâf kuonrât von pleien.
under tûsent leien
hiet man niht funden ir gelîch,
êren unde guotes rîch
und menlich in freisen.
da rîten ouch die weisen,
her kâdolt und sîn bruoder.
ei, wie des jâmers fuoder
geschubert mit ir tôde wart.
dô si begriffen die vart
und si die valben sâhen
die füeterære slahen,
dô si der nôt nâmen war,
< an si, herre! zuo in dar!>
riefens algelîch.
die valben listiclich
vor in alles fluhen hin,
unz si si brâhten zin,
die dâ in der huote lâgen.
widerwerfens si dô phlâgen.
ir wart mêre unde mêr,
dô die ûz der huote her
mit geschreie brâchen.
zôkel und walachen
verfluocht mitsamt den valben sîn!
âwê, daz unser trehtîn
ie geruochte solher dinge!
si umbegâbens zeinem ringe.
sô gar ertôten si die,
daz ir lebentic an zehen nie
wart gefüeret ab dem wal.
diser jæmerlicher schal
kom geflogen in die stat.
nû was der kunic in einem bat,
und die wîl er darinne saz,
dô wart im gesaget daz,
die herren wæren erslagen.
dô huop sich weinen unde klagen
und sô jæmerlicher schal
von dem gesinde über al.
ouch tet der kunic dem wol gelîch,
daz er was grôzes leides rîch.
den kunic niemen des erwant,
mit al den sînen er rant
unde wolde selber sehen,
wie den sînen war geschehen.
und dô er kom an die stat,
dâ man si ertôtet hât,
dô er si blôze ligen sach,
daz sîn herze dô niht brach
vor jâmer, des wundert mich,
ez was genuoc jæmerlich.
er wolde von dem rosse dar
und zart im selben daz hâr
ûz dem houbt mit beiden henden.
des getorst in niemen wenden
wan von brandenburg der marcgrâf:
swie doch sîner ougen saf
über die wange nider gie,
dem kunig er die hende vie,
vil kûm er in des erwant,
daz er niht viel ûf den sant,
dâ die tôten herren lâgen blôz.
sîn klage wart unmâzen grôz.
der kunic klegelichen sprach:
< ôheim, disen ungemach
überwind ich nimmermêre.
ob zehen kunig êre
an als vil liuten solde ligen,
des wæren die niht verzigen,
die man hie tôte ligen siht.
ich furht, ich überwinde niht,
die wîl ich lebe, ditze leit!>
dô lang er hie gekleit
und al die mit im wâren,
dô hiez ers ûf bâren
der herren siben mit der zal.
die fuort man mit im ab dem wal
in die stat hinze lâ.
wirdiclichen man si dâ
mit bivild zder erden brâht.
dar dem kunic was gedâht,
dahin kêrt er zehant.
ouch kom zim gerant
die herren, die dâ wâren komen,
als ir ê habt vernomen,
von stîre und die kernære.
dem kunig entweich ein teil sîn swære
diu im von schulden gewar,
dô er die êrbæren schar
sô frôlich zuo im komen sach,
er klagt in sînen ungemach
und die flust, diu sînenthalben
was geschehen von den valben.
dô trôste in getriulich
von kernden herzog uolrich
und die von stîre alle,
hin fuor daz her mit schalle
ze tal bî der marche.
an sînes herzen arche
het der kunic grôzen zorn
umb die, die er het verlorn,
des wær er gerne komen ze râch,
sin her man nider legen sach,
dâ nû marcheck diu stat lît,
diu was dennoch zuo der zît
gebûwen niht, hôrt ich sagen,
enhalp der marche lâgen
von ungern kunic wêlân
und sîn sun kunic stephan
mit irem her manicvalt,
doch hân ich si vor gezalt,
wie vil ieglicher kunic het.
diu her beidenthalp enstet
ietwederhalp der marche lac
mêr denn vierzehen tac.
daz tet den tiutschen ant.
dem kunic sagten si zehant,
ir ligen wær alsô enwiht;
die unger gerten anders niht,
< wan daz ir phert haben gras;
und sô der kunic ein vederâs
hât, ein hüenel oder ein tûben,
darab siht man klûben
den alten kunic und sînen suon,
herre, des wir niht getuon;
die tiutschen sint des niht gewent,
die unger selten erblent
von ir kuchen der rouch:
ein wagen voller knobelouch,
dâ hât lenger zezzen an
von ungern kunic wêlân
denn ir an tûsent bachen.
mit deheinen sachen
ir daz gefüegen mugt,
daz ir ze dheinem strîte tugt,
wir haben denn den rossen fuoter.>
ez wære ein site guoter,
daz man tiutsch liut sô biderbe siht,
wæren si sô kostlich niht.
lx. von bêheim der kunic sprach:
< allez daz ich ie gesach,
wær daz allez mîn eigen,
dâmit wold ich erzeigen,
daz ich den tiutschen bin holt,
und soldens alle ezzen golt,
dzwâr, des wæren si wol wert,
mîn herze niht anders gert,
denn daz ich mit ir tûsent man
driu tûsent unger solt bestân;
daz gerou mich nimmer,
dâvon sol ich krimmer
nimmer gegen iu werden gesehen.
nû sult ir mir verjehen,
wie ir mir darzuo rât,
daz wir volfüeren mit getât,
darumbe wir sîn komen her:
daz uns der kunic strîtes gewer,
der dâ gegen uns lît,
swer mir darzuo rât gît,
dem wil ich gerne volgen.
billich bin ich erbolgen
den ungern allenthalben
umb diu leit, diu mir die valben
habent getân vor lâ.>
antwurt gap im sâ
her ott der alte haslouwære.
der sprach:< herr, ez ist iu swære,
daz wir hie ligen ungestriten:
den kunic von ungern sol man bitten,
daz er sicherlich
hinder sich entwîch
mit sînem her starch,
unz daz wir über die march
mugen mit fride gerîten.
well er dann unser bîten,
sô sul wir mit im strîten
...
wil aber er des niht entuon,
sô stê in frides suon,
unz ir entwîchet hin dan,
als verr, daz er und sîne man
über daz wazzer mugen komen,
daz nieman daz leben werd benomen.>
dem kunig ez beheit.
ze boten wart bereit
von mîssou der alt,
der was ein ritter balt,
zuhtic unde grîs.
er dûht den kunic sô wîs,
daz ez verrihte wol sîn sin.
ein boten sand er vor hin,
der im geleite brâht;
dâ im hin was gedâht,
dar kêrt er zehant.
kunic wêlân er vant
vor sîm gezelte ûf einem gras.
er warp, als im enpholhen was.
dô er sîn botschaft het getân,
dô sprach der kunic wêlân:
< ich kum im wol, ich kum im wol,
ich weiz wol, waz ich. tuon sol.>
anders antwurt er im niht.
der mîssouwære kêrte geriht,
dâ er den kunic von bêheim vant.
dem sagt er zehant
kunic wêlâns antwurt,
an der man niht enspurt
weder übel noch guot.
< nû seht, her, waz ir tuot!>,
sprach man zuo dem kunic dâ,
< die unger wolden aber sâ
mit irn listen uns undervarn,
dâvor sul wir uns bewarn
mit schiltwach und mit guoter warte.
die unger widersitzent harte,
daz si mit iu strîten,
si wellen nur bîten,
ob si iuch möhten überligen.>
< zwâre, des sîn si verzigen,>
sprach der kunic ûz bêheimlant,
< daz ich dâmit werd geschant,
daz ich den vînden kêr den nac.
ich læg ê hie sô manigen tac,
daz iuch sîn wundern müeste.
ez ist noch niht sô wüeste
daz lant hie zôsterrîch,
ez muoz uns volliclich
berâten alle wîle.>
der kunic enpôt mit île
hern paltram hinze wienen,
er wold ez immer umb in dienen,
daz er an im niht verzagt.
im wære fürwâr gesagt,
in wolt der kunic von ungern
ab dem veld erhungern.
gæb er im darzuo trôst,
daz er der sorgen wurd erlôst,
daz er ez hiet ze sînen triwen,
ez sold in nimmer geriwen,
ob er in mit kost verlæte.
nû hôret, waz her paltram tæte.
unlang er sich darumb besprach,
er hiez dem boten wesen gâch,
er solde dem kunic sagen,
daz er sich niht liez betrâgen,
er solt des ungesorget sîn,
fleisch, brôt unde wîn
und swes er fürbaz bæte,
des wold er im geræte
tuon von sîn selbes guot.
< sît er sô tugentlich gemuot
ist, daz er des geruocht,
daz er ez an mich suocht,
zwei môneit, sol ich leben,
wil ich im darumbe geben,
swaz ich vor hân genant.
daz mugen dann ander sîne lant
volenden mit kost:
die wîl in der frost
ab dem velde niht entrîbet,
zadelshalp er wol belîbet>.
lxi. dô die botschaft vernam
der kunic von hern paltram,
daz begund im freuden mêren,
die brieve er den herren
zeigte, die sprâchen al gelîch:
< ez schînet wol, daz ôsterrîch
ist êren unde guotes vol;
diser man immer sol
von dem kunic haben danc.>
nû kom darnâch vil unlanc
ein unger an die march gerant,
der rief her über sâ zehant,
wâ der mîssouwær wære,
und bat, daz er niht verbære,
er kæm ze kunic wêlân.
mit des kuniges urloup rand er dan,
dâ der unger her lac.
vil kluoger rede der kunic phlac
gegen dem mîssouwære,
< daz uns ist harte swære
ditze ligen beidenthalben.
ich bin mit mînen valben
worden des ze rât:
swaz dîn her heres hât,
als dû rette wider mich,
wil er dâmit hinder sich
als verre heizen entwîchen,
daz ich sicherlichen
über daz wazzer komen mac,
sô sî unz an den vierden tac
stæter fride zwischen uns beiden
und lâzen uns dann niemen scheiden,
wir tuon, des uns ist gedâht>.
als schier die botschaft widerbrâht
der missouwær dem kunic het,
dô îlt der kunic an der stet,
daz man dervon niht enlieze
und ez bestætigen hieze.
die wîsen hern daz tâten.
dô siz volendet hâten
mit guoter bestætikeit,
der bêheimkunic hiez sîn bereit
sîn her und fruo ûf brechen;
si soldenz alsô zechen,
daz von kernden herzog uolrich
und die stîrær algelîch
der nâchhuote phlægen
und daz für rite mit den wegen
iegliches herren marschalch.
der kunic ernstlich enphalch,
daz man die herberg verre næme
und daz ûz dem harnasch niemen kæme,
swaz si des tages hin rîten,
nû wart lenger niht gebiten,
des morgens, dô ez tagte,
daz her sich ûf wagte
unde wolt von dannen varn,
der kunic kêrt mit sînen scharn
gegen stuotpherrich,
dâ wold er nider legen sich.
lxii. hie wirt daz mære niwe
von ungerischer triwe
hân ich dicke vernomen
und kunde sîn nie zende komen,
unz ichz des selben tages sach,
dô daz tiutsche her ûf brach
und sich liezen an den frid,
seht, dô wolde si dâmit
vil gerne versniten hân
von ungern kunic wêlân,
wand ez was alsô geret,
daz er stille an der stet
zwêne tage solde ligen,
des was man von im verzigen,
die unger sich des freuten,
daz sich die schocke streuten,
den si wâren gehaz,
kunic wêlâ vil gar vergaz,
swaz er gelobt des vordern tags.
die unger kômen slage slags
über die march geswumen,
ir zal deheine sumen
niemen kund ervinden,
mit geschrei si kômen hinden
an die, die dâ huoten nâch,
der wartman einer kom und sprach:
< ir herren, seht, waz man tuo!
ich wæn, der kunic sî ze fruo
hiut von hinnen gevarn,
welt ir den lîp bewarn,
sô bindet balde wider ûf.
wir komen iezunt ze hûf,
die unger varent an uns her.>
< rossâ ros! sperâ sper!>
einer wider den andern rief;
swes meidem zallersnellist lief,
die wurden nâch dem kunic gesant,
daz er îlte sa zehant
und mit dem her her wider rit,
wand man mit den ungern strit,
der kunic sprach und erschrac:
< oy, wie ist der vierde tac
sô schiere hin vergangen!
der unger kunic hât hiut begangen,
des er immer ist geschant.>
her wider kêrt er zehant
und schicte an der zît
sîn schock ûf einen strît
ordenlich und eben,
nû heten umbegeben
die tiutschen allenthalben
die unger und die valben
und striten mit in vast,
vil schiere dort her brast
diu schar von ôsterrîch,
die kômen hurticlich
gevaren an die unger,
ein frecher helt junger
der selben banier fuorte,
in die dick er ruorte
ze helfe den stîræren:
von valkenberc den mæren
sach man des tags gebâren,
daz alle, die dâ wâren,
prîsten in von schulden:
< daz in der kunic in hulden
hin für immer haben sol,
zwâr, daz dient er hiute wol.>
die wîl die schar riten zuo,
nû hôrt, waz kunic wêlâ tuo.
er was noch enhalp der march,
vor dem strît er sich barch,
er wolt niht selben vehten.
kûm mit zehen knehten
reit er ûf einen lêwære,
dâ verrihte in der mære
der priuzel her heinrich.
er sprach:< her, die sint von ôstrîch,
die ir dort seht mit scharn
zuo den stîræren varn.>
kunic wêlân sprach:< wer ist der?>
do er dort sach varen her
von brandenburg den marcgrâven.
der priuzel sprach:< die dort her draven,
herre, daz sint die sahsen snel,
von den wirt hiut noch manic vel
in dem strît entrennet.
swer si reht erkennet,
der mac si wol schiehen,
wand si siht niemen fliehen
ûz deheiner hert.>
< nu wer ist, der dort her vert?>
sprach aber kunic wêlân.
< herre, daz sint die pôlân,>
sprach aber der priuze,
< ir kleine ros sint sô hiuze
und sô gar verdræt,
daz man si erlæt
hin ziehens ûf dem acker.
in getrût der kunic ottacker,
daz siz hiute schaffen wol.
ein banier swarz als ein kol
mit einem wîzen adelar
swebt ob der pôlânischen schar.>
nû woy, welich ein pumpern
man hôrte von hersumpern,
dâ man des kunigs schar sach,
diu durch die molten her brach.
si was nû diu leste.
gegen der sunnen gleste
die decke und die helm,
man sach durch den melm
brechen maniger hande blic,
reht als ob der semernic
wær ein durchsihtigez îs,
und daz vier sunnen iren wîs
darinne solden brechen -
solich blic wart gesehen,
dô man die sehsten schar kôs.
daz der bêheimkunic ungern verlôs,
daz mohte dâ wol schînen.
er îlte zuo den sînen
und tet in helfe unde rât.
kunic wêlâ den priuzel bat,
daz er in ûz den mæren
verrihte, wer die wæren,
die er dort her sach draben.
er sprach:< her, die gehaben:
und mugen niht gewîchen.
ir seht den kunic rîchen
selben daher zogen.
diu verdacten ros brogen
sich ich under sînem vanen.>
hern dietrich spatzmanen
sach man die banier leiten:
in einem rôten samît breiten
was geworht ein lewe wîz.
ouch heten ir baniere flîz,
die von merhæren wârn:
ein geschâchzabelten arn
von rôter und von wîzer varbe
sach man ob in begarbe
wæjen von dem winde.
der kunic gâhte swinde,
er kom ze rehter vehtezît.
nû het sich beidenthalp der strît
in einander gemenget.
ob ich daz mære gerne lenget
und seit der unger zuo zogen,
dâ wær ich selbe mit betrogen.
si en westen selp, wâ oder wie
si komen an die tiutschen hie:
wand als bald si komen über wazzer,
ir deheiner was sô lazzer,
er gâhte für den andern hin.
daz tetens alle ûf den sin,
daz si fürwâr wânden,
ê die von tiutschen landen
ze warnunge kæmen,
daz si in ê benæmen
beide lîp und guot.
dô wâren si sô fruot,
daz si ze wer komen.
swer reht hiet war genomen,
wie dâ striten die von stîr,
reht als der schûr marbe zwîr
sleht ab dem dürren boum,
also tranten si den soum,
dâ botich und hals an einander stôzet.
manic hals wart dâ geblôzet
des houbtes, daz ê darûf was.
ein banier grüene als ein gras,
darinn ein pantel swebte
blanc, als ob ez lebte,
die fuort der degen mære,
der alt wildoniære.
lxiii. swer gerne frumiclîchen tuot,
der dem lônet, daz ist guot,
in lust der arbeit dester baz.
die stîrær wol verdienten daz
des tages - si teten frumiclich -
daz si der kunic solt machen rîch
umb ir frumiclich gebârd.
wand dô der strît erhaben wart,
des wart gen in begunnen.
die herren wol versunnen
von dem ersten hinz dem lesten
wâren dâ die besten.
ouch schuofz der kernær herre
sô wol, daz man sîn êre
noch hiut darumbe prîsen sol.
si namen ungefüegen zol
von kunic wêlâns gesinde.
herzog uolrich vaht swinde
und her philip sin bruoder.
der unger manic fuoder
von in beiden wart erslagen.
ich hôrt ouch fürwar sagen,
daz die von ôsterrîch
des tages algelîch
die unger triben hinder sich.
der banier mit dem wîzen strich
sach man si vaste volgen,
daz si den valben warn erbolgen,
vil wol si daz bewærten:
si nâmens bî den berten
unde würgten si ze tôt.
maniger drizic hengest bot
ze schoener huote ze geben,
daz man in lieze bî dem leben.
daz hieten etliche getân,
möhten si vernomen hân
die valbischen sprâch.
die sahsen man des tages sach
begên manic frumikeit,
wand dem marcgrâven leit
was umb den schaden vor lâ,
den rach er frumiclichen dâ.
die pôlânischen herren
den ungern sach man mêren
beidiu ach unde wê.
daz gras und der grüene klê
wurden begozzen mit bluote,
daz man darinne wuote
wol unz an die sporn.
swie hoch si sint beschorn,
si sint ze strîte nutze.
manigen valben daz gebutze
ûf die erden wart gelâzen.
die bî dem kunic sâzen
ûf den verdacten ravîten,
die sach man so striten,
swaz in enkegen reit,
daz wart vor in nider geleit
als der hanf vor der eiden,
ez was niht guot ze scheiden.
dô der kunic selben dructe
mit sîner schar, dô verructe
sich der strît sô vaste,
mit hurt er zuo braste
unde hiete gern gestriten.
die unger des niht enbiten,
ûzen umb man si rennen sach.
aber dem diu tôrheit geschach,
daz er zuo in nâhen kom,
dem wart zehant benom
beidiu lîp unde guot.
ir schade den valben wê tuot.
man sach si sêre zannen
und gegen den ôren spannen
ir hurnîne bogen.
ez wart manic senib ab gezogen,
daz si alle zefuor.
man möht sô manic bogensnuor,
als man dô sach zekrachen
hin wider niht gemachen
ûz tûsent zigenhiuten.
ich kan iu niht bediuten,
wie dick her zuo dem mâle
flugen gêr und strâle
gegen den tiutschen schocken,
reht als die snêflocken
winderzîten vallent nider.
kunic wêlân vor noch sider
nie gewan sô grôze mâht,
in sînem dienst er dar brâht
liut von manigen sprâchen:
zôkel und walachen
die komen allenthalben
gesamnet mit den valben,
sirven unde niugære,
turken unde tâtrære,
râzen, pozzen und krawâten,
ir hêrschaft die herren hâten
zungern von dem kunic rîch,
darumb si muosten dienstlich
kunic wêlân wesen undertân.
lxiv. nû hôret, wie ez wart getân
an dem strîte bî der march,
die unger wurben starch,
ob in möht sîn gelungen
von bêheim an dem jungen,
dô phlâgen si sô starker wer
der furste unde sîn her,
daz die unger ungezalt
wurden von in dâ gevalt,
und dô si sâhen den val,
seht, dô rûmten si daz wal.
die unger gâben versengelt,
an die marche über velt
in was ze fliehen gâch.
kunic wêlâ zuo dem priuzel sprâch:
< nû sag mir, lieber heinrich,
ze wiu sich daz gelîch:
über velt und über loup
sich ich ungefüegen stoup
gên ûf als ein wolk.>
< her, daz ist iur volc,
si habent den sig verlorn>,
nû het kunic wêlâ ûz erkorn
zwêne meidem sô guot,
daz in des dûht, er wær behuot,
swenn er ûf ir einen kæme,
ob er iemens war næme,
dô er fliehen wolt von dan?
jâ, sînen sun stephan
er hiez unde bat,
daz er mit im fluhe drât.
er verdâhte sich des besten,
< got gehaz den lesten!>
sprâchen, die dâ fluhen hin.
kunic wêlân stuont al sîn sin
gegen dem plattensê zetal,
wer dâ belibe zuo dem mâl
oder dannen komen wære,
des enfrâgt er niemen mære.
ich gehôrt bî allen mînen tagen
von solhem stoube nie mêr sagen.
diu molte was als dicke,
daz der sunnen blicke
niemen dâ durch kôs.
dâvon manic unger verlôs
an dem wazzer den furt.
an wiu man daz spurt,
daz wil ich iu kunden,
in des wâges unden
vierzehen tûsent man versunken
der unger und ertrunken,
ân die ûf dem wal beliben,
die tiutschen vor hin triben
ir vinde vor in verre,
dô wart ein tæterischer herre
begriffen an der fluht,
an dem der kunic die zuht
tete, der im was ze vil.
ein tulmetsch sprâch:< herr, er wil,
darumb daz dû in lâzest leben,
als manigen guoten meidem geben,
als hâr ûf sînem houbte ist.>
dô gedâht der kunic an der frist
an die flust, die er nam vor lâ:
den taterære hiez er sâ
an einen boum henken,
er sprach:< ez sol niht lenken
deheiner slahte guot
eins sô rîchen. kuniges muot,
als man mich hât und ouch bin.>
dô die unger alle hin
entwichen und ertrunken wârn,
der kunic hiez hin wider varn
und ligen ûf der walstat,
unz daz er wurde ze rât
umb sîn geverte fürbaz.
kunic ottacker niht vergaz,
er dancte flîziclich
den herren al gelîch
und gelobt ze tuon mit stæte,
swes man in immer mêr gebæte,
unde swenn er wurde gemant,
wie er êre, guot und lant
des tages behabte von ir schulden,
sô solden si mit sînen hulden,
swes si geluste, an in gern,
und daz er si des wolt gewern,
bî sînem eid er in des jach,
wann aber ditz allez geschach,
daz tuon ich iu ze wizzen:
dô sît krists burt wart verslizzen
zwelf hundert jâr der zît
und sehzic gelîch, dô was der strît,
des ich ze sagen bin gebeten,
an dem tage sant margreten.
die dâ mit sigebærer maht
wâren, den was kurz diu naht.
lxv. des morgens, dô ez tac wart,
dem kunic riet man zuo der vart,
sît er die unger het verjeit,
daz er sich in daz lant leit,
des râtes wold er volgen,
wand er was erbolgen
den ungern, umb daz im gewar.
daz her hiez er allez dar,
die noch dishalp wârn,
über die marche varn
gegen prespurc zetal.
daz lant hiez er über al
an grîfen mit brant.
nû wurden boten gesant
von den ungern drâte
ze kunic ottackers râte,
die bat man flîziclich
von den besten in dem kunicrîch,
daz si durch got des gezæme,
daz man den kunic von bêheim næme
von solhem unmuot.
ez wær beidenthalp niht guot,
daz diu lant also verdurben:
daz si ez enhalp wurben,
sô daz ez wurd understanden,
sô wolden si inz enplanden
gegen dem kunic wêlân,
daz ez wurde hin getân.
ouch hôrt ich hernâch jehen,
ez wær etlich miet geschehen
etlichen râtgeben,
den darumb daz leben
hernâch gekurzet wart,
daz si dem kunic sîn vart
widerrieten durch die miete.
ob manz den boten wol erbiete?
jâ, daz muget ir wol wizzen.
die herren sich des flizzen,
die dâ wâren geheim
kunic ottackern von beheim,
si triben darzuo
beidiu spât und fruo,
unz daz der kunic erbeten wart,
daz er gestüende ab der vart.
dem biderben und dem wackern
von bêheim kunic ottackern
als lange si an lâgen,
unz siz brâhten ze tagen.
von kernden herzog uolrich
der unger boten êrlich
vertigt und von brandenburc
der marcgrâf biderb unde kurc.
kunic wêlân si enputen daz,
daz zwischen in der grôze haz
in rede gesazt wære,
ouch enputens im diu mære,
er solde senden sînen rât
zuo in an eine stat
niderthalp prespurc einer mîle:
an der selben wîle
wurde lîht etwaz erdâht,
damit si wurden brâht
ze friuntschaft und ze suon.
swaz man die boten hiez tuon,
des vermiten si niht.
si kêrten für sich geriht,
dâ si kunic wêlân funden.
dem sagtens an den stunden,
waz si heten erworben.
si sprâchen:< herr, ez wær verdorben
ungern, daz guote lant,
wær diu reise niht erwant,
der der kunic von bêheim hiete muot.
nû seht, herre, waz ir tuot:
als ez dort ist geret,
sô sult ir an der stet
den besten iwern râtgeben
vollen gewalt gegeben,
die selben sache zenden.
ouch sult ir si senden
niderhalp prespurc an ein stat,
dar kumet ouch enes rât,
von kernden herzog uolrich
und von branburc der furste rîch,
ân ander hôhe herren.
darzuo sult ir kêren
alle iwer sinne,
wie man der red beginne,
daz man witze an uns spür.>
der kunic sande wider und für,
swâ si wîse liute westen;
darûz lâsen si di besten,
kunic wêlân zuo den sînen sprach:
< nû lât iu wesen niht ze gâch
und seht, daz irz also zechet,
daz ir iuch iht versprechet,
drôlich rede sult ir schiehen
und die suone niht ze hôhe ziehen,
überhebet uns fürbaz arbeit
und doch nâch der gerehtikeit;
swâ ir muget, sult ir ez legen.
wand die dâ koment her enkegen
von dem kunic von bêheim,
gegen den ist ringe als ein veim
iwer witz und iwer sin.>
dâmit vertigt er si hin.
ouch kômen ent herab gedrabt,
von den ir ê gehôrt habt,
und dô si kômen ûf daz velt,
dô sluoc man ûf zwei gezelt,
dâ giengen si under,
ieglich teil besunder.
der rede si begunden,
sô si beste kunden.
wîsiu rede was dâ wol veile,
si lâsen ûz ieglichem teile,
den man der rede möht getrûn:
von olmunz bischolf brûn
und der bischolf von golischâ
der undersprâche phlâgen dâ.
eines tages fruo
griffen si darzuo,
daz si anders phlâgen niht,
und wart doch kûme verriht
in vier ganzen tagen,
die ebenung wil ich iu sagen:
ez wart alsô verrihtet dâ,
daz der junc kunic wêlâ
sich des liez gezemen,
daz er zder ê solt nemen
des marcgrâven tohter
von brandenburc. daz moht er
tuon mit grôzen êren,
wand man zalt den herren
ze rehtem ôheim
kunic ottackern von bêheim.
mit der hîrât
sold al vîntliche tât,
diu beidenthalben was getân,
zwischen in ein ende hân
und aller dinge sîn verkorn.
beidenthalben wart gesworn
diu hîrât und diu suon.
der kunic von bêheim wolde tuon
die koste, diu darzuo gehôrt;
aller ding unz ûf ein ort
wart diu hîrât geret.
diu solt geschehen an der stet,
daz dâ heizet in der vizze.
swer sîn niht enwizze,
wie diu selb hôchzît ergie,
der sol darumbe fragen die,
die dâ wâren zuo der stunt.
doch wil ich iu sîn machen kunt,
als mir dâvon ist geseit.
der kunic von bêheim dannen reit,
sîns hers er sich zeliez -
daz wart sîn ungeniez,
daz in betrouc sîn sin.
dô zogt er gegen wienen hin,
dâ wart er wol enphangen.
wie ez dort was ergangen,
daz sagt er sînen kunden.
darnâch in kurzen stunden
dô begund er den sagen,
die des jârs des amtes phlâgen,
daz was her kuone und her gôz,
den sagt er daz blôz,
daz si im sunder strît,
gewunnen zder hôchzît
vollen rât an allen dingen:
< swaz ôsterrîch niht möht volbringen,
daz nemt in stîr und in merhæren.
ich wil erzeigen und bewæren,
daz ich bin des guotes
bewegen und des muotes
und daz wir kost niht entsitzen.
nû sît in den witzen,
daz ir betrahtet eigenlich,
waz nû zwêne kunic rîch
zeiner hôchzît sullen hân,
daz dhein mangel daran
iemen widervar.
bringet vieriu dar,
der man kûm einez bedarf.>
diu gesidel er entwarf,
als er si haben wolde;
ûz silber und ûz golde
hiez er albereit
wurken zæme und gereit;
scharlach und brunât,
paltikîn und siglât,
grâ, hermîn unde bunt
mêr dann umb zweinzic tûsent phunt
muost man zder hôchzît koufen.
mit brieven hiez er loufen
sîn boten unde rîten
nâhen unde wîten
über al zuo den herren,
swer in wolde êren,
daz sich der dâmit für næme
und êrlich zuo der hôchzît kæme.
flîziclich er si des bat.
wanne und an welher stat
man in an der hôchzît fund,
daz hiez er in machen kunt
mit brieven und mit sag
und reit er dâmit gegen prâg.
vil boten er dô sande
umbe in dem lande
und diu dâ stôzent her an,
brezlâ unde pôlân,
sahsen, mîhsen und duringen.
der kunic begunde darnâch ringen,
wie erz volfüert nâch sînen êren.
er luot der selben lantherren
und aller, den er getrûte.
nû erhal und erlûte
diu hôchzît sô verren,
daz vil fremder herren
ir heimlich boten sanden dar,
daz die solden nemen war,
wie diu hôchzît ergienc.
nû hôret, wie manz ane vienc.
lxvi. dô diu zît hin verswant,
ûf die der kunic ûz bêheimlant
die hôchzît kundet unde seit,
dô wart ein brücke alsô breit
über die tuonou geworht,
daz darüber âne vorht
zehen neben einander riten,
nû wart lenger niht gebiten,
her gôz und her kuon,
die manz het heizen tuon,
die brâhten sô vil dar,
swer sîn reht nam war,
der muoste fürwâr jehen,
daz er nie mêr het gesehen
an hôchzît noch an dheiner stat
an allen dingen sô vollen rât.
dâ was nur von wîn,
swaz liut in zwein landen sîn,
heten die trinkens begunnen,
in wære wînes niht zerunnen,
die wîl diu hôchzît het gewert.
als sîn der kunic von bêheim gert,
rehte alsô vand er.
ez was geschubert über einander
funf hûfen von fuoter.
nieman ist sô unguoter,
der ez dort hete gesehen,
er müeste sîn mitsamt mir jehen,
wær ich im halt unmære,
daz ieglich hûfe groezer wære
denn diu kirch ze salhenouwe.
dâ was diu heide und diu ouwe
veister rinder vol
und swaz darzuo gehôren sol
von swînen und von kleinem vich.
mit der wârheit ich gich,
wand ich hân ez wol ervarn,
daz von allen, die dâ wârn,
wær in vier wochen niht verzert,
swaz vihes dâ stuont in dem wert
und daz man zuo sach triben.
ungerechent muost beliben,
swaz koste an dem brôte lac.
mir sagte sît, der sîn phlac,
daz er sîn zuo der stunde
nie zal erfunde,
wie vil des brôtes wære,
unz daz des kunigs schribære
zuo der reitung sâzen:
daz brôt, daz si dâ gâzen,
und mit dem, daz über wart,
der selben reitunge wart
weizes tûsent mutte,
an daz man hin schutte,
daz niemen nemen wolde.
swer daz reiten solde,
der mutte wære wol vier hundert.
eines dinges mich wundert,
wâ man nam daz geræte
an hüenern und an wiltpræte.
des fuorte man dar sô vil,
daz ich wol sprechen wil,
als ich ez dâ hôrte merken,
ob al die meisen unde sperken
in ôstrîch und merhæren
hüener gewesen wæren,
der genuhte wær genuoc.
diu tuonouwe kûm getruoc
in den scheffen der spîse last.
in dem gedrenge manigez brast.
lxvii. nû was ouch diu zît komen,
als ir wol habt vernomen:
dem kunig enpôt man unde seit,
ez wær allez bereit,
daz man zder hôchzît haben solde,
niht lenger er sich dô wolde
mit dem geverte sûmen.
bî den wegen hiez er rûmen,
dâ er her zogt,
ôstrîch des landes vogt,
mit sîner muomen, der brût,
diu was im wol sô trût,
daz in dheiner milte
gegen ir bevilte,
er tet ez allez gern.
er wolde niht enpern,
dâ die frouwen fuoren her,
inder ritter und ouch er
muosten dâ ritterschaft geben
vor den wegen und enneben.
ich kan ez allez niht erzellen,
swes mit koste und mit ellen
ie dem herren was gedâht,
wie daz allez wurd volbrâht,
als des kuniges will und bet ouch was.
ez wart der klê und daz gras
zuo der selben wîle
bî der strâze wol ein mîle
vertreten mitsamt den bluomen,
dâ der kunic mit sîner muomen
gezoget in die vizze kom.
ich hân alsô vernom,
daz manic hundert tûsent man
kom geriten ûf den plân
niht wan durch schouwen,
dâ der kunic mit den frouwen
sô erheben zuo fuor.
manic alt varender man des swuor,
er müest des fürwâr jehen,
daz er nie hete gesehen
bî allen sînen zîten
an kunigs noch keisers hôchzîten
sô êrlichen anevanc.
michel wart daz gedranc,
dâ die froun sich nider liezen.
des kunigs amtliute hiezen
der herren schaffær nemen,
swes sich der man liez gezemen;
des stiez in nieman dhein zil,
er næm sîn lutzel oder vil,
wand man het sîn volle stat.
darnâch wart der kunic ze rât,
wie man des morgens solde varn.
er hiez flîziclich bewarn
und jach, daz er niht enwolde,
daz iemen buhurdieren solde,
ân der darzuo wurd benant.
der ieglichem wart gesant
ein überzogen huot
von zendal, der was guot,
gehalbieret wîz und rôt.
bî lîb und guote er gebôt,
und swie des niht geschehen wære,
sô manic ritter mære,
als dâ was zesammen komen,
den moht daz niemen hân benomen,
si heten al gebuhurdieret.
darumbe wurden ir gezieret
mit den hüeten wan funf hundert,
die wurden ûz gesundert
zuo dem buhurte.
dô man den andern tac spurte;
und diu naht ein ende het,
dô began man an der stet
diu gesidel ze bereiten,
manigen samît breiten,
paltikîn und pliat,
dâmit der kunic diu sidel bat
über al verdecken,
wem solde daz niht wecken
hôchgemüete und hôch vart?
des marcgrâven tohter wart
gekleidet alsô wol,
als ein brût ze rehte sol
von sô hôher geburt,
als man an ir geslehte spurt.
armuot was dâ tiwer,
wand diu süez und diu gehiwer
waz si znæhest. an irm lîbe truoc,
wær ich mit worten sô kluoc,
daz ich wol prüeven kunde,
des wold ich danken mînem munde,
nû mac des von mir niht geschehen,
wand man lie mich es niht sehen,
swie gern ich kamerære
dâ gewesen wære,
dâ man die minniclichen
kleidert heimelichen
in die næhsten wât,
dô was dâ mîn wol rât,
wand die der süezen wâren bî,
die wâren werder dann ich sî.
der roc, den man an ir vant,
der was ein phelle von tryant,
sô tiwer und sô guoter,
daz ich sîn mîner muoter
dicke wünschte her heim.
manic tierlîn kleine als ein gleim
ûf dem phelle was gebolt
von arâbischem golt,
daz begund den ougen gegen brechen,
daz niemen lange moht gesehen
an der marcgrâvinne roc.
vil manigen valben, reiden loc
bedaht ein schapel schône:
von engellant des kuniges krône
ist niht sô tiwer geaht.
ir brust ein fürspan bedaht,
daz phlac solher rîcheit:
wær sîn hie gewonheit,
als man datze ungern tuot,
dâ man kleinât und meidem guot
gegen landen kan ebentiwern
sô mohte man der gehiwern
fürspan wol genôzen
zwein landen grôzen -
und diu doch niht wærn gelîch
stîre unde ôsterrîch:
wand diu sint ein solher hort,
swelich furste ir bekort,
der gert ir dheinen wandel.
der minniclichen mandel
was geworht ze nâsitz.
sîn schîn gap solhen glitz,
sô sêr daz golt darûz glaste,
daz ez diu ougen muote vaste.
manic bilde was daran geweben,
rehte als ez solde leben,
diu gâben kostpernden schîn.
ein veder blanc hermîn
was darunder gefurrieret;
mit berlîn gewieret
gie ein liste hin zetal,
diu was lanc und niht smal,
ouch lac daran manic edel stein.
ein swarz brûner zobel schein
bî ir halses blenke.
si was an der krenke
mit einem gurtel umbevangen;
maniger guldînen spangen
was der selbe gurtel rîch.
dô diu minniclich
alsus gekleidet wart,
diu frouwe an der selben vart
in ein munster wart gewîst.
der meister dicke wart geprîst,
daz er ez alsô het geschict:
ûz tuoche wart nie geflict
dehein sô kostlich werc.
ez stuont von verren als ein berc
ûf vesten zeltstangen.
die kirchen het umbvangen
ein kirchknopf von tuoche.
mesgewand und buoche
was diu kirche wol berâten.
den kunic die herren bâten
an den selben zîten
mit in ze velde rîten,
dâ her zogten die von ungern.
daz schouwen liez dâ niemen hungern,
swie lanc der man het gevast.
wol einer tiutschen rast
was daz gezoge lanc.
michel wart daz. gedranc,
dô die unger zogten zuo.
ez was ze guoter mâze fruo,
dô si kômen geriten.
die unger heten an gesniten
manic hundert scharlach,
darunder man gezogen sach
hermin bunt unde grâ:
ez het der kunic selben dâ
mit êren an getragen.
manigen gie umb den kragen,
als si noch dunkt genæme,
ein mederîn gebræme
ûf einem hôhen golliere.
mit maniger hant geziere
riten zuo dem mâle
geschoct umb ir crâle
die mit den langen berten.
ir hôchvart si bewærten
und ir rîcheit dâmit
nâch dem tæterischen sit,
darab uns tiutschen eiset.
si heten gesneiset
an ir berte mit flîz
manic edel berle wîz
und manigen edlen stein.
in wâren diu kinbein
gezogen ûz mitsamt dem barte.
hieten si sich alsô harte
mit dem gesteine beflohten,
dô an der marche wart gevohten!
dô hiezen si ez wol behüeten.
ûf ir ungerischen hüeten
dâ sach man gestecket în
maniger hande vederlîn
von phâwen, diu vil schône glizzen.
die hôhen heten sich geflizzen
ûf irn hüeten silberknophe.
ir hâres strenen und ir zophe
die gâben von spæhe glîz,
ir schiter hemde wâren wîz
und giengen für die engen rocke,
si wurden als die rêchbocke
gekaphet von den tiutschen an,
der alte kunic wêlân
und sîne süne wacker
von dem kunig ottacker
wurden wol enphangen,
dô daz was ergangen,
dô wart ein michel gedranc
hin, dâ man die messe sanc.
dar wîste man die herren,
kunic wêlâ hiez lêren
wêlân den jungen, sînen suon,
wie er gebâren unde tuon
solde zuo der hîrât.
einen rinc stellet man drât.
an witzen und an kunste kluoc
vant man dâ bischolf genuoc,
die tâten in die ê bekant,
kunic wêlân sich underwant
als balde sîner snüer.
swer dâ wider oder füer
rîten oder gen wolde,
von gedrange der dolde
michel nôt und arbeit,
kunic wêlâ mit den sînen reit
hêrlich in diu gesidel.
ich wil gedagen umb ein videl,
solt man gehôrt haben irn dôn:
swie grôz unde swie schôn
diu niwensteter glocke ist,
man het si zuo der selben frist
niht gehôrt über al,
sô grôz was der tambûre schal,
von pûken und pusûnen.
swer dâ iht het ze rûnen,
der mohte daz wol sparn.
sô hôchvertlich kom gevarn
der unger kunic an sîn gemach,
dâ man in erbeizen sach,
dô er gesaz ze tische,
maniger hande vische,
von zam und von wiltpræte
was dâ solch geræte,
daz ich iu erlouben wil,
daz ir sîn lutzel oder vil
nemt in iwern gedanc,
und wizzet dennoch sunder wanc,
daz sîn wære verre mêr.
wêlân der kunic hêr
harte frôlichen az,
wand er selp sehster kunic saz:
sîner süne wârn zwêne dâ,
stephan unde wêlâ,
die dâ gekrônet sâzen,
und der kunic von râzen
und der kunic von matschouwe -
des selben husfrouwe
was an underwint
kunic wêlâns kint -
und der kunic von sirvîe.
wizzet, daz die drîe
durch reht daz niht versmâhent,
daz si ir krôn enphâhent
von der unger herren,
dannoch waltet er der êren,
daz im dienent unbetrogen
funf mehtic herzogen,
die ir hêrschaft hant von im:
daz ist der herzog von agrim
und der herzog über walt,
des rîchtum ist manicvalt,
und der von krawâten,
poznær ouch einen hâten,
des si ze herren jâhen.
den fünften lât iu niht versmâhen,
der ist herzog der turken.
mit geriht volwurken
mac ich nimmer die zal,
swaz hôher grâven über al
under im der kunic von ungern hât,
die man hât an fursten stat
durch ir gewalt und rîchtum,
des ich zende noch ze drum
mac iezunt komen niht.
maniger hand geriht
man für die unger holt:
von emerberc hern perhtolt
der kunic von bêheim gebôt,
daz er schüef, daz âne nôt
die varenden liute solden lâzen
die unger, al die wîl si âzen.
swie ez doch hêrlichen stê,
daz man für fursten tische gê
umb si mit gedrange,
den ungern tuot ez ange.
lxviii. nû lâ wir si ezzen.
des sich het vermezzen
von bêheim der kunic rîch,
daz hiet er gerne êrlich
an gevangen und volbrâht,
als er sîn vor het gedâht.
dô er in diu gesidel kam,
grôzen schal man vernam,
wand die da nû kômen gevarn
mit den geflôrierten scharn,
die wolden ritters amt enphâhen.
ein bischolf begunde gâben
und gap in den segen.
die selben swertdegen
mac ich iu sunder niht genennen,
wand ich ir namen niht erkenne,
wan mîn her ott von liehtensteine,
den ich mit dienste meine
und mit triwen bin holt.
swelch herre daz umb mich versolt,
als er mit güete hât getân,
des mües ich immer frum hân
an guote und an êren.
dâvon ich sîn als mînes herren
gewehen sol ze rehte.
mit manigen hôhgebornen knehte
ritters amt er enphienc.
alzehant dô daz ergienc
und sich der buhurt solde heben,
den man die hüete het gegeben
mit zendal gehalbieret,
die kômen geleisieret
mit sô grôzem gebrech,
daz manic ritter frech
wart alsô gemundert,
daz mich sîn immer wundert,
dô der buhurt ergie,
daz darunder zehen knie
wâren iht ganz beliben,
sô nâhen si zeinander triben
diu ros mit den sporn.
an dem antlutze vorn
enphie dô manic ritter mâl.
ungefüege wart der schal
und der buhurt wart sô herte,
daz die unger ir geverte
zuo den tiutschen het gerouwen:
si wânden, daz ûf si gebrouwen
ein ungefüege wære.
und mit dem selben mære
kom ein unger gerant,
als im der zagel wær verbrant;
ein wartman in kûm vernam,
als unstetelich er kam
für kunic wêlân gevarn,
er sprach:< herr, ir mugt wol sparn
fürbaz iwer ezzen:
disiu wirtschaft ist gemezzen
als krîmhilten hôchzît!
die beier habent einen strît
an gevangen under in,
ich wæn aber der ungewin
uns ungern sî vil nâhen.>
dô wart ein michel gâhen:
< luot her! schier her luot!>
daz wort dûht si sô guot,
si riefen immer mêr daran.
wêlân dem kunig und stephan
und des marcgrâven eidem
drî snelle meidem
wurden dar gezogen,
darûf kômen si geflogen
und entwichen dem gestrûz,
unz man in brâht her ûz
sînes sunes konen,
diu muoste nû gewonen
der ungerischen reise,
die unger ûz der freise
wolden sîn entwichen,
si îlten unde strichen,
swaz si mohten, heim,
dô man dem kunic von bêheim
sagte, waz dâ was geschehen,
den hôrte man fürwâr jehen,
für daz laster starc
gæb er zehen tûsent marc,
in dûht, er wær dâmit geschant,
daz die unger heten gerant
von der hôchzît ân urloup,
er warf sô trûric und sô toup
umb die selben geschiht,
daz man in fürbaz sach niht
deheiner kurzewîle phlegen,
des er sich vor het bewegen
gegen sînes ôheims kint,
daz hiez er ir ân underwint
hin nâch allez senden,
die varunden ellenden
vertigt er sô guotlich,
daz si alle wurden rîch,
der zuht an im niht gebrast,
ez wart der kunde und der gast,
swer dar durch sînen willen kêrt,
die wurden alle sô geêrt
mit guot und mit geheiz,
daz ich fürwâr wol weiz,
daz er sîn beleip ungescholten,
guotlich wart dô vergolten,
swaz dô was geborget,
der kunic wênic sorget,
wie daz übrige wurd behalten:
swer des wolde walten,
daz wart erloubet maniclich.
dâmit zogt der kunic rîch
mit den gesten gegen merhæren.
den von stîr und kernæren
wart erloubet heim ze rîten.
ditz geschach zuo den zîten,
dô man von krists geburt fürwâr
zalt tûsent und zwei hundert jâr
und einz und sehzic mêre,
dâmit ich dannen kêre
aber mit den mæren
zuo den salzpurgæren.
lxix. ez ist iu ê wol geseit,
wie gar sîner hubscheit
von dem turn her heinrich vergaz,
sô daz er niht entsaz
gegen got die vorhte,
daz er alsô entworhte,
den der bâbst mit sîner hant
wîhte unde her sant.
daz was bischolf uolrich,
den er sô frevellich
vie. dô daz ergie,
vil übellich im daz vervie
ûz bêheimlant der furste,
daz er in der geturste
ie getorste gewesen.
dô der bischolf was genesen
und ûz der vancnus lâzen,
zehant fuor er sîn strâzen.
und ê er hinze salzpurc kom,
dô wart fürwâr vernom
hern philippen swære,
daz in die salzpurgære
vertriben heten ûz der stat.
bischolf uolrich îlte drât,
daz er hinz salzpurc kam.
dô man sîn kunft vernam,
dô enphie man den herren
mit allen den êren,
als man ein bischolf tuon sol.
dô erbôt imz niemen alsô wol
als die tuomherren.
die begunden sâ mêren
von tage zuo tag
vor dem bischolf ir klag
ûf die munich und ûf den abt,
als ir ê vernomen habt,
und ûf dem berge gegen den nunnen,
die der frevel begunnen,
daz mans in der geturst vernam
ze singen wider die gehorsam
durch hern philippen vorhte,
dâmit man dem tuome worhte
an dem guote grôzen schaden.
darumbe wurden si geladen
umb die sache für reht.
dô wart ez gemachet sleht
alsô, daz man dem tuome galt
den schaden, der dâ wart gezalt.
mit ebenunge daz geschach.
nû stuont ez unlanc darnâch,
daz boten kômen gestrichen
ze bischolf uolrichen
von rôm mit boesen mæren,
daz im erbolgen wæren
der bâbest und die cardinal,
darumb daz er sô lange twal
hete, daz er niht engalt
die gulte, diu im was bezalt
datz rôme, dô er schiet von dan
der bâbst gebet im bî dem ban
unde bî sînem amt,
daz er des iht wurd verdamt,
er gulte, swaz er in gehieze,
und daz er des niht enlieze,
den, die im heten geborget.
die botschaft er besorget,
wand dô er die brieve las,
swaz darin geschriben was,
daz widersaz er harte.
niht lenger er dô sparte,
er bewac sich der arbeit,
sô daz er hinz rôme reit
mit den boten algerihte.
den bâbst er selben berihte
sîner sach und sînes frums,
daz er des bistums
sît sîner ersten invart
noch nie sô gewaltic wart
unz ûf daz selbe zil,
daz er dâvon sô vil
mohte gehân,
daz er sich lôste von dem ban
umbe vier tûsent marc.
nû sint die cardinal sô karc,
daz si ungerne fliesen.
die begunden suochen unde kiesen,
mit wiu si wurden gewert.
der bischolf einer friste gert,
in der wurd in sô gar vergolten,
daz er sîn belibe ungescholten.
der bâbest sich do beriet,
und ê er dô von dannen schiet,
der bâbest mit im sant
ein bischolf her in tiutsche lant,
der hiez squillacensis.
der bâbst gebôt im gewis,
ob der bischolf sich vergæze,
ûf den tac, den er im mæze,
sô daz er niht engult
die vor genanten schuld,
des vier tûsent marc was an der zal,
daz er in dann an alle twâl
in den ban solde tuon,
sô daz fürbaz deheine suon
zwischen im und dem bâbste wære.
ouch sold er in machen lære
aller geistlichen êren,
sô daz sich fürbaz kêren
mit gehorsam niemen sold an in.
sus vertigt in der bâbest hin.
ouch bat der bâbest flîziclichen
ûz bêheimlant den kunic rîchen,
daz er durch sînen willen
sich lieze niht bevillen,
sô daz er von sînen wegen
daz goteshûs het in sînen phlegen
und den bischolf schermte vor gewalt.
darumbe er im bezalt
sîne gunst und antlâz.
mit brieven er sîn niht vergaz,
swaz er der haben wolt:
wand swaz man silber unde golt
in des bâbstes hof bringet,
daz wird niht hôher gedinget
denn umb kalpvel und umb blî.
wie lanc der bischolf ûzen sî,
des enkan ich niht fürwâr sagen,
er kom iedoch in kurzen tagen
hinz salzpurg ûf sînen kôr.
dem kunic von bêheim hiez er vor
des bâbstes bete zellen,
daz er durch got und durch sîn ellen
daz goteshûs hiet in sînen phlegen.
nu begund der kunic darzuo legen
gedanke und die sinne,
wie mit dem goteshûs kæm ze minne
sîn ôheim her philippe -
daran genuzz er der sippe -
sô daz gegen im wurd verkorn,
swaz daz goteshûs het verlorn
von herzog bernhartes gedigen,
des bâbstes reht unverzigen.
der kunic darab het dhein grûs,
er beschirmt daz goteshûs
als verre, als er mohte.
herzog heinrichen daz versmâhte,
dem fursten ûz beierlant,
daz sich der kunic underwant
in beiern dheiner vogtei.
darumbe huop er ein geschrei,
den sînen gap er urloup
ûf daz goteshûs, mit roup
an dem bischolf er sich rach:
er nam im ab unde brach
sîner veste aht,
zuo deheiner maht
den bischolf er nie komen liez.
von wispach ein geslehte hiez,
die des goteshûs wâren.
die brâhten bî den jâren
darzuo herzog heinrichen,
daz er sich legt gewalticlichen
datz salzpurc für die minnern stat.
darzuo im helfe unde rât
teten etlich dienstman,
der ich ein teil genennen kan:
von velben her gebhart,
dem von dem kôr enpholhen wart
diu burc ze werven und diu klûs,
und die gîsel, die daz goteshûs
het an dem grâven von tyrol;
der getrût man im sô wol,
daz er mit in und mit der veste
tæt daz wægist und daz beste
nâch des kôres rât.
dô tet er, des in niemen bat,
unde ein unzuht starc:
umb silbers aht hundert marc
die herren er ze lôsen gap.
daran verlôs ir leitstap
sîn êre, daz er alsô tobt,
daz er dem kôre het gelobt,
daz er in daz niht behielt:
des guotes er aleine wielt
und schuof dâmit sînen frum.
swie grôzen schaden daz bistum
sît der mâl enphie dâvon,
daz liez er alsô hin gân.
des goteshûs dienstman schuofen daz,
daz herzog heinrich besaz
die kleinen stat zuo der zît,
diu gegen dem tuome über lît
enhalp der salzach,
daz ez der bischolf an sach
und der bischolf von walhen,
dem die cardinal enphalhen,
daz er der salzpurgære herren
volhulfe sîner êren
von des bâbstes wegen.
die vînde sach man phlegen
niht wan brandes unde wuostens.
die bischolf beide an muostens
sehen daz laster, daz in widerfuor.
der welhisch bischolf tiwer swuor,
er verswig ez dem bâbste niht,
unde swenn ers den verriht,
der wurd darumbe zornes vol.
daz weste herzog heinrich wol,
daz im der bâbest wurde gehaz,
darumbe dient er den zorn baz:
dem goteshûs er schaden mêrte,
für daz hellîn er kêrte
und machte darob ûf dem berc
ein vestez hus von holzwerc,
daz wart harte guot.
vesticlich er ez behuot.
er gebôt den liuten, die dâ wârn,
si solden tegelichen varn
ze burgen, dorfern unde stet,
daz goteshûs dâ umbe het,
daz si den tæten leit.
dâmit er von dannen reit.
lxx. nû was ouch diu zît komen,
als ir ê wol habt vernomen,
ûf die gewisheit,
daz bî sînem eit
bischolf uolrich solde wern,
als der bâbst niht wold enpern
und der bischolf von squillacia.
bischolf uolrichen gebôt er sâ
sîns amtes darben und der gotsê,
darumbe daz er niht het ê
des bâbstes willen erfult
und in verrihtet sîner gult.
dâmit was im hinz rôme gâch,
wand er wol hôrte unde sach,
swie lang er belibe hie -
als uneben ez dem bischolf gie -
er wær der gult versûmet,
darumbe er ez rûmet.
unde darnâch kurzlich
hiez bischolf uolrich
den tuombrobst besenden
die dienstman allen enden,
die dem goteshûs wârn getriu.
er sprach:< her tuombrobst, warnet iu
der, die uns nutze sint darzuo.
got weiz, daz ich ez tuo:
an mir selben ich wol versach,
daz ich ze kranc und ze swach
zuo sô hôhen êren wære,
wande die salzpurgære
bedurfen eines herren,
an den man sich mac kêren
beide durch witz und durch gewalt.
nû ist leider manicvalt
an mir der gebreste,
den ich selp wol weste,
dô ir mich von iwern genâden
mit bete begundet laden
ze diser hôhen wirde.
got weiz wol, mîn begirde
nie darnâch geranc.
nû muoz ich ab der banc
ûf den schamel sitzen.
wær ich nû in den witzen
und in al den wirden, die ich möhte
erwunschen, dennoch töhte
ich envollen niht,
daz ich dem goteshûs ab geriht
mit dienste al die sache,
diu dem goteshûs zungemache
von mîner sûmung ist geschehen.
des wil ich hin für immer jehen,
swaz daran ist getân,
daz wil ich als ein schuldic man
büezen gote und dem kôr.>
sus seit er dem brobste vor,
daz er endelichen
nâch irm rât wold entwîchen
den êren und der burde.
wie daz volendet wurde,
daz wart dô betraht.
der tuombrobst des macht
für daz capitel einen tac.
dô der kom, dô bewac
bischolf uolrich sich der êren,
nâch râte sîner herren
von salzpurg er mit urloup schiet.
darnâch der kôr sich beriet
mit den dienstman, die dâ wârn,
er solde ûf die marke varn
und solt dâ haben sîn gemach,
unz man gedæhte darnâch,
wen man nutzen darzuo funde,
der sich der reise underwunde
hinz rôme mit der botschaft.
mit witzen und mit meisterschaft
dem bâbste man die brieve schreip.
bischolf uolrich niht lenger beleip,
er kêrte für sich ûf die marke.
die salzpurgære starke
an den kunic begunden werben,
daz er niht lieze verderben
daz goteshûs sô lesterlich,
daz der herzog heinrich
âne schulde bræht ze leide.
der gelobte dô bî sînem eide,
ez belib niht ungerochen,
ein hervart wart gesprochen,
diu wart ouch schiere getân.
bischolf brun was der houbtman,
der ensûmte sich dô niht,
er fuor dâhin algeriht
und die herren alle
für die stat ze halle,
die gewan er über houbt,
dô wart meniclich erloubt,
daz er næm, swaz er dâ vant;
die stat man ûz der erden brant
und tet, swaz man dâ moht getuon.
sus beleip ez âne suon
unz uf den næhsten summer.
den beiern aber kummer
wolt der kunic mêren.
er gebôt den herren
hie ze stîr und ôsterrîch,
daz si sich alle gelîch
zeiner hervart bereiten,
er wolt niht lenger beiten,
unz zuo dem næhsten gras.
als schier daz komen was,
dô huop sich angst und nôt.
der kunic den hern gebôt,
daz si bereit wæren.
nû kômen in aber niwe mære,
diu stat ze pazzou wær verrâten,
etlich burgær daz tâten,
die fuogten dem von beiern daz,
daz er dem kunige ze haz
kom ungewarnet in die stat,
dâ begie er solhe tât,
als vînt gegen vînden tuot:
si nâmen dâ sô grôzez guot,
dâvon man noch saget mære.
si brâchen ûf den sagerære,
swaz halt der guster darzuo sprach,
diu slôz man ab den kisten brach,
dâ daz guot inne lac,
grôzer freidikeit dâ phlac
manic ungezogener beier.
in was der phaffe als der meier,
kneht und herre algelîch
die wurden dâ sô rîch,
daz siz kûme behielten.
die wîle si der hôchvart wielten,
die burgær klagten sêre
ir guot und ir êre,
wand diu stat was an gezunt.
die burgær zuo der selben stunt
zuo einander samten sich
unde hieten gerne gerich
an den vînden genomen.
man sach si zuo einander komen
wol ze nônezîten
und mit einander strîten.
der burgær vil erslagen wart,
doch begriffen die vart
die beier unde fluhen ûz.
ir deheiner was sô knûz,
noch sô vermezzen,
het er dâ iht vergezzen,
daz er darnâch rit hin wider.
vil sluoc man ir darnider,
daz si sich umb daz tor drungen.
swem dô was misselungen,
ie der man daz sîne klagte.
dô man dem kunic von bêheim sagte
dise geschiht niwe,
er swuor bî sêl und triwe,
ez wurd von im gerochen.
diu hervart, diu ê wart gesprochen,
der was er ûf der verte.
niemen im daz werte.
lxxi. nû lâz wir in rîten
und sagen in den zîten,
wie bischolf uolrichen gelanc.
den dûht diu wîle al ze lanc,
daz im der bâbst niht wolde machen
ein ende an sînen sachen.
nû hôret, wâvon daz geschach.
dô der bâbst die brieve sach,
die bischolf uolrich dar sande,
an den er den bâbest mande,
sît er an kreften wær geveiget,
daz er dem goteshûs erzeiget
veterliche güete,
sô daz er ez behüete
vor solhem widerdriez -
in der zît und im der bâbst gehiez,
er wolde sich bedenken,
dô begund in krenken
der tôt, daz sich an im niht hal,
wand er im daz leben stal
und fuort in die gemeinen vart.
der bâbst, der dâ begraben wart,
der hiez urban, der vierde.
die wîle sich der hof condwierde,
und ê sich die cardinal
verrihten zuo der wal,
des was alle wîle:
wand man phligt niht île,
sô man den bâbest kiuset.
ob daran iemen fliuset,
der boten in dem hove hât,
daz was den als ein rôsenblat,
die dâ der wal phlâgen.
der salzpurgære boten lâgen
in dem hof unz an die stunt,
daz man tete über al kunt,
ez wære ein bâbest worden.
der hiez clemens nâch dem orden,
als man die bæbste nennen sol.
der vervie dô gar für vol
bischolf uolriches bet,
wand er zerlôst in an der stet
der burde und der êren.
von salzpurc den herren
erwarp man sâ zehant,
daz in der bâbst die wal sant.
die wurden des vil frô
und welten ze herren dô
von pôlân hern ladizlâ.
herzog heinrich von brezlâ
sîn ze rehtem bruoder jach.
nû was den salzpurgæren gâch
unde sanden boten dâhin;
den seite man, si fanden in
in der stat ze padouwe.
nû was der bischolf von pazzouwe
gestorben in der selben zît
und heten die ân allen strît
in ze bischolf erwelt,
den herren, dem dâ was gezelt
ze bruoder der von pôlân.
ir boten strichen vaste dan
und kômen mit den mæren
vor den salzpurgæren.
die kômen ouch mit ir botschaft
und wurben mit aller ir kraft,
daz er gegen ir bete
dhein widerrede hete.
die von pazzou daz versprâchen
und jâhen, mit allen den sachen
und man ein bischolf welen sol,
daz wær im widervaren wol
datz pazzou ûf irem kôr;
ouch wæren si im komen vor
und heten im ir botschaft brâht.
den von salzpurc daz versmâht
und jâhen, ez wurd in verwizzen,
daz si niht wolden wizzen,
wie gar salzpurc pazzou swebt ob
an wirden und an allem lop,
daz ein goteshûs mac gehân.
wie pazzou salzpurg undertân
sol und muoz von rehte wesen,
des begundens im vor lesen
sô vil, unz man dem herren riet,
den kriec niemen baz beschiet
denn der bâbst mit sînen gnâden.
sus wurden in den hof geladen
die boten beider teil.
des moht der herre wesen geil,
daz er in solhen êren swebte,
daz man sô sêre nâch im strebte
und sîn gerte zuo bischolf.
dô muoste von pazzou der wolf
vor dem lewen von salzpurc sich smiegen
und diu knie gegen im biegen,
wand er sîn rehter herre ist.
bâbst clemens in kurzer frist
den kriec wol versliht.
ez wart alsô verriht,
daz sîn was êre unde frum.
salzpurc daz erzpistum
daz gap der bâbest selbe dâ
von pôlân hern ladizlâ,
des was er wærlichen wol wert.
an den bâbest man dô gert
umb einen meister, het er,
der was geheizen peter
und het von gotes gunst
grôze witz und kunst
und was wol wirdic der êren,
daz in der bâbest ze herren
den pazzouwæren gap.
bischolf ladizlâ der riht ab,
swaz er ze rôm ze schaffen het,
wand er an der selben stet
bestætigt von dem bâbste wart.
der furdert in zuo der vart:
dem bâbst er nâch gewonheit swuor,
dâmit er von dannen fuor.
ouch nam er urloup datze schuol.
hinz salzpurg ûf sînen stuol
fuor er mit grôzen êren.
dienstman und kôrherren
ir reht an im begiengen,
wand dô si in enphiengen,
darnâch er ir eide nam
umb triw und umb gehôrsam.
er hetz alsô geschaffen,
daz leien unde phaffen
sich liezen niht bevillen
gegen im guotes willen.
daz si sîn frô wâren,
an ir guotlich gebâren
und an ir zuhten er daz sach.
nû liez er im wesen gâch
und besande den von regenspurge,
daz er sich dâvor niht enburge,
er kæm und gæbe im den segen,
des man ze phafheit sol phlegen.
dô er darzuo was bereit,
priesterlicher wirdikeit
er von dem von regenspurg enphie.
unlang ez darnâch ergie,
wand er an der selben vart
ze bischolf gewîhet wart.
kurzlich wil ich iu sagen,
wær er komen ze sînen tagen,
des het daz goteshûs genozzen.
er was sô gar unverdrozzen,
daz er naht unde tac
al der unmuoze phlac,
diu dem goteshûs nutze was.
swaz man im vor gelas
der sache, die versûmet wæren
von sînen vorvordæren,
wie er die möhte widerbringen,
dâ begund er nâch ringen
sô sêr, unz er versliht,
swaz dâ was unberiht
datz beiern in dem lande.
darnâch man in mande,
daz er datz kernden tæt alsam.
der bischolf dô ein reise nam
durch daz lungou zetal.
dâ besand er über al,
er wær ritter oder kneht,
der dhein ansprâch mit reht
gegen dem goteshûse het,
minn und reht er dem tet.
er sach ze klôstern und ze pharren,
swaz sîne vorvarn heten verwarren,
daz verriht er wîslich.
er tet dem wol gelîch,
daz im der wille was guot,
als ein getriwer vater tuot:
swem er iht solt, der wart gewert.
darnâch er ûf die marke vert
und tet dâ, swaz er tuon solde -
ein ende er wizzen wolde
sînes urbars starc -
und ûf die windischen marc
besazt er veste unde huob.
in sîn selbes herz er gruop
und suochte darinne
die witze und die sinne,
dâmit er daz goteshûs
behüet vor sô getâner grûs
unde vor solhem schaden,
des ez was vor im überladen;
sterclich er darnâch ranc.
in der zît wart sô kranc,
der ê sîn vorder was gewesen,
daz er mohte niht genesen,
bischolf uolrich, wand er starp.
der herre datz piber verdarp,
dâ het er wonunge.
bischolf ladizlâ, der junge,
dô der gefriesch sînen tôt,
mit dem bistum er nôt
einen man wîs erkant,
meister wernhart genant,
techant er datz pazzouwe was;
diu reht er lêrte unde las,
diu kund er meisterlichen wol.
von bischolf ladizlâ für vol
die genâde er enphienc.
dô diu selbe sach ergienc,
an der zît was des fürwâr
zwelf hundert und zweir mîn sibenzic jâr,
daz krist was geborn.
ouch was her ladizlâ erkorn
ze bischolf eines jâres vor,
bischolf wernhart ûf sîn kôr
hinz seckou gewîhet wart.
gegen pôlân einer vart
bischolf ladizlâ gedâht;
doch ê diu reise wurd volbrâht,
datz salzpurg er sich urloubt.
dô wart von trûren betoubt
der kôr durch sîn gevert:
doch beleip ez im ungewert,
wand er fuor von dan
gerihte gegen pôlân.
dâ wart er wol enphangen.
unlange was ergangen,
daz er begunde werben,
dâvon er muost verderben
darnâch in kurzen stunden.
wand dô die friunt erfunden,
daz er sô sêre darnâch stelt,
daz er wolde hân geselt
sînem goteshûs sîn erbteil,
dô wart der untriwen meil
an sînen vetern schîn.
der bischolf muoste lîden pin,
wand im ein gift wart gegeben,
dâvon er verlôs daz leben.
und dô er der gift enphant,
dô ilt er zehant
her ze salzpurc wider,
dâ legt er sich nider
und starp des selben siechtums.
er hete des bistums
gephlegen fürwâr
nur drithalp jâr.
dô er von dem leben schiet,
der kôr sich dô beriet
lxxii. und welt gemeiniclichen
tuombrobst friderichen,
der was ein walhære.
wie lange der wære,
ê er ze rôme kæme
und daz pallium næme,
daz leg ich nû darnider
und kêre aber hin wider,
wie der kunic von bêheim
den von beiern suocht dô heim
und wie im gelunge an der vart.
ez machte sîn hôchvart
unde sîn übermuot,
daz in daz dûhte guot
und alle sîne suppan,
daz von stire dhein man
noch von ôstrîch mit im fuor,
sîn herze im des swuor,
ez wurd an si überwunden,
mit dem her in kurzen stunden
für stoufe fuor er in daz lant,
dô der von beiern des enphant,
daz im die vînde wolden zuo,
nû hôret, wie er tuo.
er wart nie sô trâger,
von hirzpurc sînen swager
bat er, daz in des gezæme,
daz er im ze helfe kæme.
dâmit er daz tet:
er besamt sich an der stet
und tete, swaz im tohte;
sô er aller beste mohte,
er im ze helfe kom.
ouch was in franken vernom,
wie der bêheimherre
herzog heinrichen sîn êre
gerne wolde minnern,
nû wold in des geinnern
manic swâbe unde franc,
swâ der von beiern wurde kranc,
daz in daz allen wære leit.
driu hundert ros wol bereit
si im ze helfe brâhten.
die von bêheim ouch gâhten
und uobten in dem lant
roup unde brant,
wand si wanden sicher wesen,
nû wurden brieve gelesen,
die wurden heimlich dar gesant:
den kunic ein sin friunt mant,
daz er sich niht ensûmte
und daz lant rûmte,
ob er niht übel wolt gevarn,
nû wolde sich der kunic bewarn:
mit sînem her er umbewarf
und kêrte gegen müldorf.
unde dô im dar wart gâch,
der herzog im zogte nâch,
und ê der kunic kom über daz in,
der herzog erfuor in
und brach im grôzlichen ab.
er verlôs an liuten und an hab,
daz er lange het ze klagen:
kûme kom er, hôrt ich sagen,
über daz wazzer.
swer dâ was sô lazzer,
daz er niht balde über fuor,
der ertranc in dem muor
oder er wart sust verderbet.
der kunic selbe wær ersterbet,
wan daz er kom gestrichen
hinz müldorf und entwichen.
dô geschach im aber mêre
grôzer herzensêre,
die er lange klagte sider:
ein brücke under im gie nider,
dâ nam er grôzen schaden an,
ez verdarp ros unde man,
swaz der ûf der brücke was,
lutzel der dâ genas.
ez was dâ mosic unde murc.
dâ swemt der alt von liuhtenburc
ûf einem verdacten ravît
über daz wazzer wît
mit aller sîner bereitschaft.
von des selben rosses kraft
und wie biderb der man wære,
seit man noch ze beiern mære.
lxxiii. nû hôret, wie ez dem kunig ergie,
dô in daz ungelucke vie
und er ze müldorf alsô kam,
der torringære in dô nam
und von velben her gebhart,
die tâten im an der vart
grôze triwe bekant,
an ir helf er ûz dem lant
müelich möhte sîn gevarn,
wande die von beiern wârn
des kuniges nu sô sicher,
daz si niht ein kicher
geben heten dâvon,
und daz er alsô von dan
komen solt, des entrût er niht.
nû zogt der kunic algeriht
mit den sînen wider heim,
und dô er kom ze bêheim
und nâch dem schaden geraste,
dô begund er trahten vaste,
wie er sich möht gerechen.
flêgen und besprechen
die regenspurgær er begunde
und jach, ob er an in funde
die triwe und die friuntschaft,
daz si in mit heres kraft
durch ir stat liezen,
des möhten si geniezen
gegen im immer mere,
wand er durch ir êre
lip und guot wolde wâgen
unde nimmer mêr versagen,
swes si in fürbaz bæten.
waz regenspurgær tæten,
daz sag ich iu schiere,
der burgær wurden viere
von dem râte gesant
gegen bêheim zehant,
dem kunic si sagten mære,
wes sich die regenspurgære
gegen im heten bedâht:
swenn er kæm mit sîner maht,
sô wolden si im lâzen
durch regenspurc ein strâzen.
den kunic des genuogte wol
und het ez von in gar für vol.
lxxiv. nû hôret, waz dô geschach,
des næhten summers darnâch
der kunic aber bereit
ein her lanc unde breit
und fuor mit den dâhin,
ez stuont al sîn sin,
wie er der beier herren
schaden möht gemeren
und herzenleit getuon.
ez stuont an frid und âne suon,
daz het gewert sît der wîle,
daz er mit balder île
von beiern sô kûm entran,
dô der kunic und sîne man
zder vart bereit wârn,
dô kêrt er mit scharn
gegen beiern geriht,
er ensûmte sich niht
unz ûf regenspurgær sande,
sîn boten er dô für sande
und hiez die herren man,
daz si gedæhten daran,
swaz si im heten geheizen,
sît er nû wær in irn kreizen,
daz si in liezen in die stat,
nû sant man aber von dem rât
zuo im vier burgære,
die sagten, daz im wære
ein strâze wît unde breit
ze sîner durchvart bereit,
diu im darzuo wol fuogte,
ob in des niht genuogte,
daz er sich danne liez gezemen,
si wolden in lâzen nemen
die turn ob iegelichem tor,
sô daz er hinder im und vor
mohte sicher vor in sîn
und bewart vor allem pîn.
dô man im daz vor begunde lesen,
wie er sicher solde wesen,
wie man in durch wolde lâzen,
daz die burgær die strâzen
heten beidenthalp verschrangt,
dem kunic darab angt
und enpôt hin wider in,
in betruge denn sîn sin,
sô wær im gelobet daz,
die wîl er wolde sînen haz
gegen dem von beiern füeren
und in mit urliuge rüeren,
daz sold er tuon von regenspurge,
und swer im daz vor verburge,
daz si im geheizen heten,
der wurd in kummer geweten,
sold er dheine wîle leben.
dô diu botschaft wart für geben
den regenspurgærn an der stunt,
die jâhen dô für den munt,
ob daz muglich wære,
daz sîn teglich regenspurgære
möhten umb tûsent marc geniezen,
ûz ir stat si niemen liezen
dhein urliuc die lenge haben.
die botschaft si hin wider gâben
dem kunig und sagten im daz,
daz er ez het für dheinen haz,
wand sîn belibe ungewert
der keiser, ob er sîn gert.
dem kunic wart dô zorn,
daz er solch arbeit het verlorn,
und schiet von dannen mit unminnen.
er betraht in sînen sinnen,
wie er an der widerreise
begienge maniger hande freise.
des begund er sich flîzen.
daz er daz lant muoste slîzen
an des herzogen verderbnusse,
daz geschach von der gusse,
diu kom mit solhen fluzzen,
daz diu wazzer sich erguzzen
und daz darüber niemen mohte.
der kunic her wider heim gâhte.
und dô er kom hinz ôsterrîch,
dô gebôt er vesticlich,
swaz in allen sînen steten
regenspurgær guotes heten,
daz man in daz allez næme,
und swaz man ir selp an kæme,
die solt man stocken unde banden.
den herren in sînen landen
den gebôt er unde bat
ieglichem nâch sîner stat,
als sis wolden von im geniezen,
daz si sich niht zeliezen
ir liut, und sô der summer
kæm, so müesten kummer
die beier von im lîden
und wolt des niht vermîden.
sus gap er urloup, die dâ wârn,
wider heim ze varn.
den winder het er gemach.
des næhsten summers darnâch
lxxv. der kunic kom aber hinze wienen.
die im die hervart solden dienen,
die kômen alle zuo im dar.
dô si bereit wurden gar,
niht lenger si dô biten,
daz her mit menlichen siten
bî der tuonou kêrte ûf.
er wære sîn gern ze hûf
mit herzog heinrichen komen,
der kunic het mit im genomen
antwerc und einez, heizet katze.
dâmit fuor er ze tratze
dem von beiern für sîn veste,
vor nitenouwe er sich weste,
daz wart von im besezzen,
und dô der kunic vermezzen
dafür komen solde,
swer dâ genesen wolde,
zuo der vest die kêrten,
dâmit si leider mêrten
in selben leit und ungemach.
eins tages man die bêheim sach
mit sturmen an den vorhof gen,
daz kunde niemen understên.
si wurfen daz fiwer an.
seht, wâ der louc sô hôhe bran,
daz er der burc nâht!
die wîle man hin nider vaht,
dô vergie daz fiur daz tor
den, die dâ hie vor
mit den vînden heten gevohten,
sô daz si niht enmohten
dem hûse komen ze staten.
des muosten si sich saten
sterbens in dem hûse.
die frouwen riefen ûz der grûse,
daz den kunic des gezæme,
daz er si ûf sîn gnâde næme.
dâ sweic der kunic ze lange zuo,
wand ez dûht in noch ze fruo,
er wolt si baz erschrecken,
den beiern wold er wecken
vorhte unde widersaz.
vil schier ersach der kunic daz,
daz daz fiwer gie ze nâhen.
allerêrste hiez er gâhen,
ob darzuo iht tohte,
dâ man mit geretten mohte
daz hus wan durch die frouwen,
an den man muoste schouwen
sô jæmerlich gebâren,
daz alle, die dâ wâren,
ir hende vor jâmer wunden,
daz si daz niht erwenden kunden.
daz dâ nieman genas,
daz machte, daz daz fiwer was
ob dem tor unde derneben:
daz hûs mit fiwer umbegeben
was von oben zetal;
daz understuont den ûzval,
der von den liuten wart getân,
hiet ez von niden brunnen an.
iu mac niemen reht gesagen
den jâmer, des si phlâgen,
die in dem fiwer sturben.
mêr dan hundert man verdurben,
die wol komen wærn ûz dem fiwer;
lxxvi. dô wolden si stiwer
tuon ir wîben und ir kinden,
des muoste man si vinden
bî den andern in dem aschen.
diu fiwer kûm erlaschen
in drin tagen unde naht.
daz fiwer het ze leide brâht
nû wîp und kint niun hundert.
der manne zal wart gesundert,
daz der wol halbes als vil wære.
freuden wart dâ maniger lære,
der den jâmer het gesehen.
dô fuor der kunic, hôrt ich jehen,
für neckendorf, daz er besaz,
unlang erwerte man im daz,
wand erz kurzlich darnâch
gewan und zebrach,
er gewan ouch regenstoufen.
verheren und bestroufen
daz lant er vaste began,
kleiner vest er vil gewan,
daran niht grôzer krefte lac.
kurzlich ez ûf einen tac
zwischen in gefridet wart,
sô daz der kunic die widervart
nam und zogte wider heim,
er selbe fuor hinz bêheim,
etlich fuoren hinz ôsterrîch,
die stîrherren alle gelîch
kêrten, von dan si wârn,
darnâch wart schier ervarn,
dâvon disem lande
geschach laster unde schande.
lxxvii. der tiuvel riet dem kunic daz,
daz er in nîde und in haz
gevie die kunigin margret,
die man im enpholhen het
ûf sîn sêl und ûf sîn triwe,
und immer sô ein bâbst wart niwe,
sô begund er werben starch
an cardinal und patriarch
mit kreftigem guot,
daz si im des bâbstes muot
darzuo machten linde,
sît er niht het kinde
bî froun margreten sîner konen,
daz er im erloubt ze wonen
mit einer andern, die er wolt nemen,
des liez der bâbst sich niht gezemen
und jach, ez möhte niht gesîn;
sît er. margreten die kunigin
hiet genomen zuo der ê
durch ir erb, sô sold er ê
darumbe sich bedenken:
wold er ir der konschaft wenken,
sô sold im ir erb sîn als unmære,
als im der frouwen lîp wære.
wand ob er ein andre næme
und bî der erben bekæme,
die gehôrten zuo den landen niht,
der bâbst enpôt im die sliht,
wold er im daz enplanden,
daz er zuo sîn selbes landen
gerne erben het,
des solt diu kunigin margret
an ir erbe niht enkelten,
man müest den stuol darumbe schelten,
ob er im daz erloubt,
daz ein sô edel wîp wurd beroubt
irs erbs und mannes mit einander,
manigen sîn ervand er,
der kunic, dâ erz mit versuochte.
dô der bâbest niht geruochte
wider daz reht sîns guotes,
dô in der kunic des muotes
niht vant, sô daz er ungewert
beleip, des er ze rôme gert,
dô trôst er sich gewaltes
und guotes manicvaltes,
dâmit er ez überkæme,
ob er ein ander wîp næme;
ouch het er sich getrôst,
daz er sich het erlôst
der ansprâch von des landes erben,
die er frumte ze verderben,
marcgrâf friderichen,
und daz er sô unguotlichen
sîne muoter het vertriben.
der tohter, diu noch was beliben,
ob er sich mit der verriht?
des sag ich iu fürwâr niht,
wan daz mir daz wol kunt ist,
daz der kunic in kurzer frist
der kunigin margreten sich ânde.
hinze krems er si sande
und hiez ir dâ tuon geræte.
wie volliclichen ir man daz tæte,
daz gehôrt ir wol hernâch.
sîn boten hiez er wesen gâch
hinz ungern zuo kunic wêlân,
nâch des râte wold er hân
ein wîp, diu im fuogte.
kunic wêlân des genuogte.
in dûht, er tæte reht,
ob er den kunic in sîn gesleht
mit hîrât möhte bringen;
im müest des baz gelingen,
swaz er fürbaz het ze schaffen,
nû was leien unde phaffen
daz von der wârheit kunt,
daz zuo der selben stunt
kunic wêlâns tohter von matschouwe
het ein kint in solher schouwe,
der sich niemen moht gelîchen
in zwein kunicrîchen
an schoene. von der selben magt
dem kunic von bêheim wart gesagt,
der wart des harte frô.
kunic wêlân bat er dô,
daz er ims ze konen gâb:
dâmit seit er sich ab,
er het der phaffen urloup darzuo.
dô geloubte kunic wêlâ ze fruo,
daz er daz urloup hiet gewunnen,
hiet er sich sîn baz versunnen,
wiez umb die sach ze rôme lac,
er hiets gemacht ein andern tac.
lxxviii. dô was im darzuo sô ger,
daz er niht wolde bîten mêr.
selbander swuor er einen eit,
daz er im ir wære bereit
ze konen ze geben,
belib er bî dem leben,
von bêheim den boten
den het der kunic geboten
ze swern für in,
swan man im si sande hin
und als balde si im kæme,
daz er si ze konen næme.
dô si die eit geswuoren,
die boten dannen fuoren
hinz bêheim zuo dem kunic rîch
und sagten dem eigenlich,
wie ez dort wære geret.
der hiez dô kunden an der stet
über alle sîne lant,
daz gebôt er unde mant
alle, die sîn wâren wert,
an die er sîn flîziclichen gert,
daz siz alsô ahten,
daz si zden næhsten wîchnahten
ze sîner hôchzît komen solden,
unde die daz tuon wolden,
die solden ouch niht beiten
sich darzuo bereiten.
und dô diu zît herzuo nâht,
ûf die der kunic het gedâht
die hôchzît volfüeren,
dô begunde in ein siechtum rüeren -
der siechtum ist des êrsten klein,
er kumt den herren in diu bein
und ist geheizen der wolf -
und von meinze der bischolf,
der in dâ krônen muoz,
den irret solch unmuoz,
daz er niht kom zuo der zît.
dâvon wart diu hôchzît
unz ûf den summer gelenget.
und dô diu heide wart gemenget
mit rôsen und mit edelen. krût,
dô brâhte man die brût
von ungern gegen prâg.
unlange man dâ lac,
unz der von meinze kom,
der krônt den kunic, hân ich vernom,
und sîn wîp die kuniginne.
wie man der hôchzît beginne
oder wie dem ende wære,
daz ist mir sô unmære,
daz ich dâvon niht wil sagen,
wand mich lust baz ze klagen
die untriu und die unzuht,
die an herzog liupolts fruht,
der kunigin margreten, geschach.
ôsterrîch grôz ungemach
widerfuor bî dem jâr:
wiene verbran sô gar,
daz niht daz zehent teil beleip.
daz fiwer des jâres treip
in ôsterrîche michel wunder:
ez verbrunnen besunder
des jâres alle die stet,
die ôsterrîch daz lant het,
des kunigs hîrât ze stiwer.
daz getreid wart ouch sô tiwer,
daz die liut verzagten darab:
den mutte kornes man gap
umb vierzic und umb zehen phunt.
diu rinder ouch als ungesunt
wurden, daz si sturben
und des jârs alle verdurben.
des landes schad und diu hôchzît
geschach rehte zuo der zît,
dô man an der zal spurt,
daz sît kristes geburt
wâren hin fürwâr
einz und sehzic und zwelf hundert jâr.
lxxix. diu kuniginne margret,
dô si der kunic verkoren het
und ires erbes si verstiez,
datz krems er si sitzen hiez
mit ungemache und mit nôt.
und dô si niht wolt ligen tôt,
wand in dûht ze lanc ir leben,
dô hiez er ir vergeben,
sus nam diu frou ein ende
nâch des kuniges missewende.
des selben jâres seite man
die taterære gegen pôlân
mit grôzer menige komen,
dô daz wart vernomen,
dô besamten sich mit schalle
die pôlânischen herren alle -
sus widersâzen si die grûse -
und die brüeder von dem tiutschen hûse
zuo dem lantvolke swuoren;
an die taterær si fuoren
und vâhten mit in ûf gots trôst,
diu gotes helfe si erlôst:
si gesigten an der undiet.
alsus si got von sorgen schiet.
lxxx. des selben jâres enhalp mêr
die taterær mit grôzem her
wâren ûz gevarn,
daz alle, die dâ wârn,
vorhten verderben,
der soldan begunde werben
über al an die kristen,
daz si sich mit im fristen,
sô enkund in niht gewerren:
die templær und die tiutschen herren
und die von sant johannes
die berieten sich des,
daz si dem soldan wolden volgen,
wand die tâterær erbolgen
den kristen wâren als den heiden,
darumbe si sich niht entscheiden
wolden von dem soldan.
swaz ackers kristen moht gehân,
ritter mitsamt den knehten,
die zogten ûz durch vehten
mit den tateræren.
zuo den sigebæren
die kristen wurden bezalt.
der soldan in ir gewalt
in ze mieten gap
daz heilige grap.
des selben jâres, hôrt ich jehen,
ein grôz geschiht was geschehen.
lxxxi. in cecili man erkant
ein stat, diu was traps genant,
von einer ertpidem diu versanc
zabgrunde und ertranc,
swaz dâ in einer mîl umb lac.
ein volc des selben jâres phlac
einer buoze, diu was fremde:
wîp und man heten dâ hemde,
dâ wâren gugel ûfgesniten,
nû hôrt, mit wie getânen siten
diu buoze her ze lande kom:
in lamparten si sich nam.
ieglich pharvolc samte sich
unde giengen gemeiniclich,
die man sunder geschart.
barfüeze und mit bart
alsô sach man si wandern
von einer kirchen zuo der andern,
die alten mit den jungen,
ir buozliet si sungen,
diu wâren götelich darzuo.
si wâren ûf des morgens fruo,
und swan si kômen inder nâhen,
daz si eine kirchen sâhen,
sô sluogen si sich selbe an
mit geiseln, daz daz bluot ran
nâch dem rucke her nider.
umb die kirchen und her wider,
darnâch si in die kirchen giengen,
ir buoze si darin begiengen
mit geiseln unde mit gebet.
hôrt, wie der frouwen schar tet:
die giengen des morgens fruo
in die kirchen unde sparten zuo,
unz daz von in wart volbrâht
ir buoze und ihr andâht,
sô legten si sich wider an.
datz walhen man sîn êrst began.
sus gie ez immer mêr
unz ze tiutschen landen her.
dâ liezens inz enplanden
mit beiden iren handen,
beidiu man unde frouwen.
daz mans von êrst begunde schouwen,
umb die liehtmes daz geschach
unde wert alsô darnâch
gar ganze aht wochen;
dô wart diu buoz gesprochen,
daz si niht andæhtic wære,
manic unnutzez mære
wart dâvon geseit.
nû wart ez den phaffen leit
und predigten darouf,
daz man furder tæt den louf,
sô lange, unz man dâvon liez,
dô ez diu phafheit alsô hiez.
lxxxii. dô daz ander jâr an vie,
in yspani ergie
ein freisliche geschiht.
ez ist iu verholen niht,
wie yspani ist gestift;
doch hân ich ez für ein gift,
daz daz lant sô vil heiden hât;
wand tolet diu eine stat
hât ir funfzic tûsent unde mêre.
daz sol dem lande sîn ein êre,
daz si dâ mit hûse sint!
daz beweinte maniger muoter kint,
daz von den heiden dâ geschach.
si heten heimlich darnâch
geworben lange wîle,
daz si wolden ze pîle
sich gegen den kristen setzen.
si begunden reizen und hetzen
die heiden ûz africa,
wie rîch si wurden mit in dâ,
ob siz mit in überkæmen,
daz lant für eigen næmen
und allez daz, daz darinne wære.
sô vil enputen si in der mære,
unz si mit her fuoren dar.
nû enwest der kunic niht fürwâr,
wie ez an geleget was.
sin maht er zesamme las,
ouch gelobten im sîn heiden,
daz si sich nimmer scheiden
von im wolden durch dehein nôt
und mit im belîben tôt.
daz in der kunic daz geloubt,
dâ was sîn witze an betoubt.
doch begund er sich hin enkegen
rihten und erwegen
krefticlichen unde vaste.
und dô die heiden wol zwô raste
dem lande begunden nâhen,
dô begunden umbe slahen
die heiden, die dâ heime wârn,
unde machten sich mit scharn
gegen den lantliuten ze wer,
daz der kunic und sîn her
an si muosten kêren.
dô daz gefrieschen die herren,
die im sô nâhen wârn gesezzen,
wes sich die heiden heten vermezzen
gegen ir herren dâ,
die besamten sich sâ
durch gut und durch ir manheit
ieglicher im ze helfe reit;
und swie des niht wær geschehen,
der yspanjer kunic man het gesehen
bringen gar ze leide:
wand swie der heiden her beide
zuo einander wæren komen,
als ich die menige hân vernomen,
sô het daz niemen undervangen,
dem lande wære missegangen.
dô tet der kunic als ein man,
der wol zurliuge kan.
des êrsten er mit den vaht,
al der kraft und der maht
in sîn selbes lande lac.
sô ser er den ob lac,
unz er si darzuo betwanc,
daz si sunder iren danc
im tæten solhe sicherheit,
daz er aller hande leit
fürbaz wær von in erlâzen.
ouch verwuost ers in der mâzen,
daz er ir helfe was gewis.
inner des dô kômen dis,
die dâ von africa fuoren.
die in hie helfe swuoren,
der helfe si muosten darben.
lxxxiii. nû het der kunic alsô geworben,
daz er ir wol wart erlôst.
der helfe er sich trôst,
mit den reit er gegen in.
im kom daz zuo gewin,
daz er het dise überwunden.
und dô die heiden des enphunden,
daz si niht helfe heten,
dô lagen si ensteten,
unz in der kunic enkegen kom.
dô wart uf einen tac genom
ein strît zwischen in beiden.
der wart ungescheiden
unde wart unmâzen herte.
der kunic von yspani werte
sîn lant und den gelouben,
des in wolt berouben
diu ungeloubigiu diet.
got des siges beriet
den kunic und die kristen.
die heiden niht gefristen
mohten sich vor der nôt:
die den grimmigen tôt
gerne wolden fliehen,
die muosten hin ziehen
mit fluhtiger kêr,
von dan si wâren komen her.
sus nam der strît ein ende
nâch der heiden missewende.
ouch wart der kunic überladen
an liuten ungefüeges schaden,
den muost er lange klagen,
wand der kristen wurden erslagen
wol ûf vier tûsent man.
mit den andern zogt er dan
hin heim an ir gemach
nû gestuont unlanc darnâch,
lxxxiv. daz der kunic von bêheim erdâht
im einer niwen andâht,
daz er vor gote wurd geprîst.
des habent in gewist
die brüeder von dem tiutschen hûse.
den heiden wold er ze grûse
gegen priuzen varn;
mit grôzen, kreftigen scharn
die vart er ûf die heiden swuor.
nû hôret, wie er gefuor.
do der kunic gen priuzen wolde rîten,
daz geschach zuo den zîten,
dô der bâbest het erloubt,
daz man sant hedwigen houbt,
daz heilic und daz reine,
mit anderm irm gebeine
solde phlanzen und erheben.
den gewalt der bâbst het geben
von olmunz bischolf broun
die selben heiligen froun
wolt der kunic ouch geniezen.
er lie sich niht verdriezen,
er fuor dar mit andâht
und doch mit sô getâner maht,
daz in ûf al den strâzen
die pôlân widersâzen.
wâ man sant hedwigen
erhuop, daz wirt iu niht verswigen.
ein klôster in pôlânlant
daz ist... genant,
dâ diu genâde geschach.
manic alt wîs man der jach,
diu werlt, diu dar zesamme kom,
der gelîch wær unvernom
an zal und an geschiht.
man wolde ouch des niht,
dô man den tuom ze âch
wîhte, dô und hernâch
daz daz ie dhein man vernæme,
daz solch menige dar kæme,
swie grôz doch wære der gedranc.
dô der bischolf gesanc
und diu messe wart voldoenet,
dô kom der kunic gekroenet
unde vorderte daz kriuze.
ob sich der bischolf iht spriuze?
nein, zewâre er entet.
swaz der man gesundet het,
dafür der bischolf gap
den himlischen leitstap,
an für unreht guot aleine:
swer des grôz oder kleine
mit gewizzen het in der gewalt,
die wurden ûz gezalt
und behert der gnâden.
die der kunic dar het geladen,
swaz der dar durch in kômen,
daz kriuze ûf die heiden nâmen.
und do daz alsô was genomen,
nû wâren ouch die herren komen
von stîre und von ôsterrîch;
die heten sich sô prîslich
zuo der verte bereit,
daz sîn der kunic wart gemeit.
von stîre er den rotten
von liehtenstein hern otten
vesticlich enphalch,
daz er wær ir marschalch,
sô daz er si ûf den wegen
hiet in huote und in phlegen.
einen degen mære,
den alten pergouwære,
an dem man manheit spurte,
der kunic ze marschalc antwurte
von ôsterrîch den herren.
hin sach man den kunic kêren
unde sîn geselleschaft.
er fuor mit der heres kraft
durch brezlâ unde durch pôlân,
durch kalîs und durch pomerân
unz an der wîzel phlûm.
durch gemach hiez im rûm
der kunic und sînen bêheim lâzen
die stîrære ûf den strâzen.
nû ist ez alsô gewant
umb die vart gen priuzenlant,
daz man all arbeit verliuset,
swer dar niht kumt, sô ez gefriuset.
ouch muoz man sich des wârn,
swer in daz lant kumt gevarn,
daz er daran hab die mâze,
ê sich daz îs zerlâze
und ê diu mos enphriesen,
wil er niht schaden kiesen,
sô muoz er strîchen ûz dem lant,
ob daz der kunic alsô ervant?
des weizich niht die wârheit.
mit den bêheim er vor reit
sô verre den von ôsterrîch,
daz er vor in gemechlich
kæm über die wîzel hinz turûn;
dâ wold er dennoch niht getrûn,
daz iht des darunder kæme,
daz im die reise benæme:
er fuor den gerihten strich
unz zuo dem kulm für sich,
dâ legt er sich nider
und enpôt her ze turûne wider
dem her, daz dâ fuor hin nâch,
daz si heten irn gemach,
unz er in sînen boten sant,
und swaz in der tæt bekant,
darnâch solden si sich rihten.
nu begunden si sich phlihten
zuo gemache durch ruon,
swaz müede liute solden tuon,
dem gelîche si gebârten.
des kunigs botschaft si warten,
unz daz der tac ein ende het.
dô kom ouch an der stet
von dem kunig ein bote, der gebôt,
daz si in dheiner slahte nôt
liezen daz enphüeren,
sô daz si überfüeren
von turûne bî der naht.
und dô man in die botschaft brâht,
daz man si übervaren hiez
unde si niht bîten liez
mit ir geverte zuo dem tag,
daz was ir nôt und ir klag
und kom in doch ze guot.
der kunic wart ungemuot,
wand im daz mær kom her enkegen,
er wolt sich denne des bewegen
und durch got lîden den kummer,
daz er den kunftigen summer
wolt beliben in dem lande,
daz er der reise denn erwande,
wand er wær ze spâte komen.
dô daz der kunic het vernomen,
herzenlich in daz beswârt
und began der widervart,
daz er und sîne bêheim wîs
über der wîzel îs
kæmen geruochlich.
darumb gebôt er vesticlich
den ôsterhern und den stîræren,
daz si vor mitternaht wæren
enhalp der wîzel an dem stat.
die herren muosten daz phat
ob die schiltkneht iht fluochen,
des nahtes mit liehte suochen
die dâ niht heten der latern?
jâ, wie mohtens des enpern,
wand daz îs het sô manic luoc,
daz ir ertrunken genuoc,
sus kom maniger vil nazzer
des nahtes über daz wazzer.
des morgens was dem kunic gâch,
daz er sich furderte hin nâch,
nû was daz stat îses lære
von der vordern wegen swære,
dô die bêheim über solden,
dâvon si grôzen kummer dolden.
ez gerou den kunic vil hart,
daz die stîrær an der vart
den furt muosten kosten,
daz im daz îs was zeprosten.
harte übel in gelanc:
liut und rosse vil ertranc,
daz man noch von dem herzenleit
in bêheimlande mære seit,
sus fuor der kunic von bêheim
mit sînem hor herwider heim,
des datze prâg er sich zeliez;
die gest er heim varn hiez,
von dann ieglicher komen was.
der zît lenge man las,
dô diu reis wart an gevangen,
dô was sît krists geburt ergangen
zweir min sibenzic und zwelf hundert jâr:
er kom ze wîchnahten dar,
dâ er begunde widerkêren.
mit gemache und mit êren
den kunic man dâ heime sach.
im was ez kurzlich darnâch,
lxxxv. daz von dem kunic komen mære
ez solden die stîrære
komen zuo dem kunic:
si wæren sô frumic
an der reise gesehen,
daz er in des müeste jehen,
si wæren aller êren wert;
darumb er des an si gert,
daz si dar zim kæmen
und ergetzunge næmen
mit kurzwîl irer arbeit,
darunder wart in geseit,
der kunic hiet anders gedâht:
wurd ir reise volbrâht,
si wære in niht guot,
nû was der kunic sô gemuot,
daz er des niht enwolde,
daz iemen widerreden solde,
swaz er ernestlichen meint,
darumbe wurden vereint
die herren under in alsô,
ez gie in nider oder hô,
daz si niht beliben,
wand der kunic het in geschriben
zuo dem dritten mâl her wider,
er het sich durch ir willen nider
an dem gejeide lâzen,
nû fuoren si ir strâzen
mit grôzen sorgen von heim,
kunic ottackern von bêheim
datz dem brazlâ si funden,
der schuof an den stunden
mit dem hôhisten kamerære,
daz er der herren mære
phlæg, daz si wæren zadels frî.
ein klôster lac dâ nâhen. bî
kûm in einer mîle,
dâ wurden an der wîle
die herren hin gesant.
daz klôster ist... genant,
dar man die herren herberget.
daz daz ende wurd geerget,
darzuo was der anvanc ze guot:
mit werken und mit muot
erbôt man inz alsô wol,
als man lieben gesten sol.
der kunic gebôt mit ernest,
swaz si æzen aller gernest,
daz si des wurden gewert;
der kunic die herren dâmit êrt,
daz er in daz beste sant,
daz er an dem gejeide vant,
swîn, hirzen und daz rêch;
daz er in wær gevêch,
dem tet er nindert gelîch.
si riten al tac tegelich
und hôrten mit dem kunic messe:
ir deheiner niht enwesse,
swes er mit in wolt beginnen;
niht wan friuntschaft unde minnen
mit gebærd er gegen in phlac,
unz daz im kom der fünfte tac.
dô wurden si ze hof geladen;
dannoch enwesten si niht des schaden,
daz si wæren verrâten.
der kunic in einer kemenâten
saz, dâ vordert man si hin;
und dô si kômen hin in,
daz si der kunic alle sach,
zuo dem pettouwær er sprach:
< friderich pettouwære,
nû sag mir offenlich diu mære,
diu dû mir heimlich hast geseit!>
darab der helt niht verzeit,
er stuont ûf unde sprach:
< herr, als ich iu ê verjach,
daz hôrt noch, ob ir sîn geruocht:
ez hant an mich versuocht
die herren, die hie stânt,
daz ich in hulf daz lant
von iu wenden unde kêren
an einen iteniwen herren,
des selben ze râte wart
von phanberc grâf bernhart
und her herrant von wildon,
ouch nam sich niht dâvon
von stubenberc her wulfinc,
wol gehal an daz dinc
von liehtenstein her uolrich.>
dô sprach der grâve heinrich:
< her pettouwær, zîht ir mich iht?>
dô sprach er:< ich enzîh iuch niht,
iu ist darumb unkunt.>
dô sprach für den munt
von wildon her herrant:
< ich wil mit mîner hant
ûf iwern hals bewæren,
daz ir mit lugemæren
sît für mînen herren komen!>
< daz man von iu hât hie vernomen,>
sprach der von liehtenstein,
< daz ist unreht unde mein,
tuot mir sîn mîn herr und ir stat,
daz bewær ich mit getât
ûf iwern hals mit mînen handen.
her kunic, ir sult iuz niht enplanden,
daz irz habt immer an gehôrt,
daz ein einic man solhe wort
gegen uns allen reden sol.
er vermöht daz reht als wol,
daz er uns zig algelîch,
wir heten den kunic ermrich
ûf den bernær geladen.
er mac uns wol mit worten schaden,
wolt ir uns niht ze rede lân.>
nû was ot anders niht daran:
der kunic ûz der kamer gie
und schuof, daz man die herren vie.
die wurden sâ gevangen.
unlange was ergangen,
daz man die herren sant
ûf die burge in daz lant.
von phanberge grâf bernhart
hinz dem burglîns gesant wart,
dâ beleip er trûriclich.
sînen bruoder grâf heinrich
sant man gevangen hinze fræne.
den von liehtensteine, als ich wæne,
und den stubenbergære
in den karkære
hinz klingenberc man sant.
von wildon hern herrant
sant man hinz dem eichorn.
der pettouwær, der in het verlorn
umbe sust des kunigs hulde,
der wart umb die selben schulde
gehandelt als smæchlich
als der herren ieslich:
versmit unde gebunden
sant man in an den stunden
gevangen ûf ein hûs.
grôz eise unde grûs
sagt man der hern gesinde,
die bêheim wolden swinde
iren zorn an in rechen,
ir herberg ûf brechen
und nemen, swaz si heten dâ.
dô rant ein juncherre sâ,
der was rappel mardax genant,
den kunic er ûf dem meiden vant,
als er nû wolt von dannen kêren:
< herre, gedenket iwer êren!
hânt unser herren iht getân,
dâ wâr wir doch unschuldic an.
sît aber in buoz sint unser herren,
sô geruochet an uns mêren
iur êren, der ir habt genuoc,
sô daz die bêheim ir ungefuoc
iht begên an uns ellenden,
in iwerm geleit geruocht uns senden
gegen stîre wider heim.>
dô gebôt der kunic von bêheim
dem oberisten kamerære,
als liep im lîp und êre wære,
daz er an aller hande leit
der hern gesinde beleit
an irn gemach hinz ôsterrîch:
< ie dem herren sunderlich
sol man wan einen kneht lâzen.>
dâmit riten si ir strâzen
und brâhten boese mære,
wie ir hern in bêheim wæren
in herter vencnusse:
daz gap zahers gusse
ir friunde ougen unde herzen
umb den pîn unde smerzen,
den die herren dort liten,
unlange wart darnâch gebiten,
daz der kunic sant
her ze stîre in daz lant
und enpôt der herren friunden daz,
wolden si gestillen sînen haz
und fristen der gevangen leben,
sô müest man im zehant geben,
swaz man ir burge unde veste
indert in dem lande weste.
ditze was unverborn.
man vorht sô hart des kunigs zorn,
daz der herren friunde niemen liez,
si tæten, swaz der kunic hiez.
ouch sâhen die gevangen gern,
swes der kunic niht wolt enpern,
daz man daz tæt enzît.
wand swer sô gevangen lît,
dem ist ein kurze wîle lanc.
dâ der kunic nâch ranc,
nâch sînem willen daz geschach.
für grâf bernharten man geben sach
phanberc, peckach und sant peter,
lutzel veste mêr het er.
für grâf heinrichen
antwurt man snelliclichen
keisersperc, strâzeck und losental;
mit rabenstein het dennoch twâl
von der alben her sîfrit.
daz brâht den kunic in unsit,
daz er grâf heinrichs hiez übel phlegen.
er hiez in haspel an legen,
und swaz man moht erdenken,
daz in möht gekrenken,
daz hiez er im allez tuon,
unz daz man im des lîbes suon
gewan mit dem hûse sider.
dô hiez der kunic brechen nider
diu kostlichen werc,
losental und phanberc,
strâzeck unde peckach.
rabenstein er niht zebrach,
solhe güet er daran spurte.
der von liehtenstein im antwurte
frounburc, muorou und liehtenstein.
dem kunic ez frumte harte klein,
dô er sich sô begunde rechen:
liehtenstein und muorou hiez er brechen
von wildon her herrant
dem kunic antwurte zehant
eppenstein, premarspurc, die veste,
glîchenberc; niht mêr er weste
burge, die im gehôrten zuo.
nû hôret, waz der kunic tuo.
lxxxvi. eppenstein liez er belîben
unde hiez darzuo trîben,
daz man die andern zwo zebrach.
wie sich der kunic rach
an dem von stubenberc, daz hôrt:
drî sin veste er im stôrt;
er zebrach im an der stunt
kaphenberc und ketze ûz dem grunt,
wulfingenstein und stubenberc sam.
nû hôrt wie er gerich nam
an dem pettouwære.
swie geheim er im vor wære,
er wart des niht erlân,
der kunic wolt wurmberc hân,
ouch wold er swanberc haben.
datz wurmberc fullet er den graben
mit der burcmûr.
ez wart im billich sûr,
wand diu schult was alle sin.
sus heten die herren pîn
wol sehs und zweinzic wochen.
dô wart ein tac gesprochen
für den kunic hinze prâge,
daz der herren friunt und mâge
für den kunic kæmen
und im dâ benæmen
sînen zorn, des er phlac.
ez geschach an dem palmtac,
daz die herren ledic wurden
von ir vencnusse burden.
der kunic nâch in sande,
swa si wâren in dem lande,
unde dô si komen wâren,
dô begunden si gebâren,
als den übel ist geschehen.
an ir gange wart gesehen,
daz in leit heten getân
die beien, die si truogen an.
daz si des lebens wârn in sorgen,
dâ het sich an in niht verborgen,
mit ir gestalt si daz bewærten:
mit spannelangen berten
für den kunic kômens al gemeine
an her uolrich von lichtensteine;
der gebârte in den siten,
als er nie pîn hiet geliten
und allen schaden het verkorn.
sînen bart het er geschorn
und niwe kleider an gestrichen;
er gebârte sô frôlichen,
daz in der kunic darumbe prîste.
die herren man des underwîste,
die in gunden guotes,
der kunic wær des muotes,
sô daz er niht enperen wolt,
si wurden dem pottouwær holt.
und dô si des der kunic bat,
grâf heinrich hin für trat,
er sprach:< herre, hôret mich,
durch iwer tugent, des ger ich:
wie mac mir der pettouwære
immer benemen solhe swære,
als ich erliten hân von im?
swaz schaden ich an dem guote nim,
der wære lîhte verkorn
von mir, denn daz ich hân enporn
iwer gnâd und iwer hulde.
daz ouch mîn bruoder dheine schulde
hab an disen sachen,
des wil ich in unschuldic machen
mit kamphe hie vor iwer.
swie er niht sî sô tiwer,
daz er sî mîn kamphgenôz,
dise herren wil ich machen blôz,
des er si vor iur hât gezigen,
oder ich wil vor im tôt geligen>.
dô sprach der pettouwære:
< wær ich mit dem bucklære
als liebende alsam ir,
daz ir dâ vordert an mir,
zwâr, ir wurdet sîn gewert;
vor vorhten wirt iu mîn swert
an deheiner stat verseit.
ich enkan iu mit snellikeit
noch mit springen niht gevolgen;
sit ir mir sît erbolgen,
daz gestê alsô hinz hin heim.>
dô sprach der kunic von bêheim:
< ir gescheidet nimmer hinnen,
ez kom ê ze minnen
zwischen dem pettouwær und iu.
ir müest ê ganzer jâre driu
belîben an diser stat.>
dô berieten si sich drât
und lobten dem pettouwær suon
der kunic sprach:< ir sult tuon
sô guotlich ze iwerm schaden,
daz ich iuch mit mînen gnâden
ergetz, swaz iu von mir gewirret;
swer aber sich von mir virret
mit unguotlicher gebâr,
der wizze daz für wâr,
daz er nimmer wirt ergetzet,
des er von mir ist entsetzet.>
swes der kunic niht wold enpern,
daz geschach und doch niht gern.
kleinât silber und gewant
teilt mit in des kunigs hant
und guoter geheiz genuoc,
her ze stîre si ir wille truoc;
dar erloubt ouch in der kunic,
die helde biderb unde frumic
hie heime wurden wol enphangen.
unde dô daz was ergangen,
lxxxvii. dô geschach dem kunic leit,
wand im wart furwâr geseit
ein harte boesez mære,
daz sîn swâger tôt wære,
von ungern der junc wêlâ.
und in kurzer zît darnâ
und in dem selben jâr
dem kunic seit man fürwâr,
der patriarch von aglei wær tôt.
sînem ôheim er enpôt,
von kernden herzog uolrichen,
daz er wurbe emziclichen
von aglei an die kôrherren,
daz si dem kunic zêren
hern philippen næmen
ze patriarch, sô überkæmen
die herren al ir sache,
wie her philippe ze gemache
kæm, dâ sazt der kunic nâch,
nû was dem herzog uolrich gâch,
wie er darnâch gedæhte,
daz er gâhes volbræhte,
daz im der kunic gerâten het.
hinz aglei reit er an der stet
unde treip daz dinc sô verren
datz aglei mit den kôrherren,
unz si sich liezen lenken;
und dô sich wolden verdenken
der kôr umbe hern philippen,
den man dem kunic zalt ze sippen,
und e man daz zende brâht,
dô zeran des lîbes maht
von kernden herzog uolrichen;
ich sag iu kurzlichen,
datz aglei er verdarp.
und dô der herzog starp,
dô wolden die kôrhern
hern philippes enpern
ze herren und ze patriarch.
under in si wurben starc,
daz ein herre warterkorn,
der was von meilân geborn
und was geheizen reimunt.
der wart darnâch in kurzer stunt
von dem bâbst bestætigt.
wie er des goteshûses phligt,
des wil ich ieze dagen
und wil von hern philippen sagen.
dô der daz het ervarn,
daz die von aglei wârn
gegen im in dheiner gunst,
wand er an leben und an kunst
was gar unberiht,
ouch wolt her philip niht
phaffe wesen fürbaz -
dô er gefriesch daz,
daz sîn bruoder was tôt,
dô riht er angest unde nôt,
wand er sich zehant
beider lande underwant,
kernden unde kreine.
er ahte harte kleine
der gelubde, diu ê mâle
geschehen wâren âne twâle
zwischen dem kunic rîchen
und herzog uolrichen:
swelher under in verdurbe
unde von got niht erwurbe
êlicher gerben,
mit des selben sterben
solt dem andern sîn benant
des andern liute unde lant,
darzuo burge und vest.
daz wart verhantfest,
als si heten geschaffen
mit den wîsisten phaffen,
die man indert dâ vant.
und dô der kunic bekant
sînes herzen nôt,
daz sîn ôheim wær tôt,
herzog uolrich der kernære,
von dem selben mære
zergie al sîn wunne.
er sant den brobst von brunne
hinz kernden zuo den herren,
den er getrût der êren,
daz si. im des landes gunden.
der kêrten an den stunden
an den kunic ein michel teil.
ouch widerfuor im daz heil,
daz man den brobst von sînen wegen
liez zweier guoten burge phlegen,
die man im gap in sîn gewalt.
und reht dô man diu jâr zalt,
daz der zwölf hundert was ergangen
und einz min sibenzic, daz an gevangen
mit kristsgeburt wart unser trôst,
der uns ûz der helle lôst,
darin wir wâren gevallen,
dô gelac der unger schallen,
ir herz in leides verjach,
darumbe daz man sterben sach
kunic wêlân den alten,
den si ze herren zalten.
lxxxviii. und dô dem kunig ûz bêheimlant
der unger leit wart erkant
und sîn selbes swære,
von dem selben mære
begund er sich in leide senen
umbe sîner konen enen,
er starp im leider alzefruo,
wand ez gienc im wol zuo,
daz im von des herren tôt
geschæhe kunftigiu nôt
und sînen landen ungemach,
wie aber daz geschach,
daz wil ich iu sagen.
zirem vater kom durch klagen
diu kunigin von matschouwe,
als ein getriwe frouwe,
der leit umb iren vater ist.
dem kunic lac si zaller frist
an mit einziger bet
umb diu kleinât, diu er ir het
gegeben ze behalten,
daz er si der liez walten,
daz si sîn dâbî gedæhte,
unde daz erz sô für bræhte,
daz sîn kunic stephan niht innen
wurd mit witzen noch mit sinnen.
umb iren vater si ez erwarp.
und dô kunic wêlân starp
und diu frouwe kom von dan,
dô vermist der kunic stephan
drîer kleinât kostlich,
diu zuo der unger kunicrîch
billich suln gehôren.
kunic stephan begunde bôren
gegen sîner swester grôzen haz.
er wolt benamen haben daz,
des si ze rehte niht bestuont:
ez wær immer unversuont
zwischen im und ouch ir,
si gæb im wider schier,
daz si an reht von dannen brâhte.
diu frouwe ir dô des erdâhte
unde hal daz als ein mort,
daz si den verstolen hort
heimlichen sande
dem kunig ûz bêheimlande,
der ir tohterman was,
und fuor si, dâ si wol genas
vor irem bruoder kunic stephanen
den sach man bitten unde manen,
swâ er sich guotes hin versach,
daz man im freischet darnâch,
wâ sîn swester sîn guot
het verborgen durch ir übermuot.
dô er daz ein wîl getreip,
verholen es im niht beleip,
wand er wart sîn gewar.
erbære boten sand er dar
gegen bêheim vil drât,
sînen swâger er bat,
daz er verbære den geniez
und im wider werden liez,
swaz im an reht enphüeret wære.
dem von bêheim wart daz swære
und het ez wan für ein gedriesch,
daz er sô frevellichen iesch
sîn verloren guot an in.
sus vertigt er die boten hin.
die kômen an den stunden,
dâ si kunic stephan funden.
dem sagten si dô daz,
der kunic von bêheim het für haz
und wær ouch al den sînen zorn.
swaz er datz ungern het verlorn,
daz er daz datz im suochte.
kunic stephan ungrischen fluochte,
swer daz immer widerspræche,
daz er sich an dem kunic ræche.
darûf vil gerâten wart.
der kunic besamt sich an der vart
unde widerbôt hin heim
kunic ottackern von bêheim.
der ensûmte sich dô niht,
er sande algeriht,
swâ er sich helfe versach,
den gebôt er, daz in wære gâch,
als si die botschaft vernæmen,
daz si bereit zuo im kæmen.
dô er die stîrær mant,
die kômen al zehant
zuo dem kunig êrlich.
sam teten die von ôsterrîch.
von sîn erblanden er gewan
manic tiwerlichen man.
mit den was im gâch.
nâhent bî der lîtach
het von bêheim der junge
sîn grôze samenunge.
und sô sich daz her gesamt hâte,
dô kêrt er alsô drâte
gegen heinburc ze tal,
dâ mit ungefüegem schal
lac der unger kunic stephan
enhalp tuonouwe ûf dem plân.
sus lâgen si ze pîle
gegen einander alle wîle
bî der tuonouwe staden,
daz ir ietweder dheinen schaden
dem andern mohte getuon.
ob ez ûf fride oder ûf suon
komen möhte zwischen in,
darûf stuont der herren sin,
die darunder vorhten verlieren.
die unger den ieren
kunic vaste bâten,
daz er im lieze râten
von sô getânen sachen.
warumb er wolde machen
sin selbes lant enwiht?
im entöht der kriec niht
gegen sîner swester tohterman.
als lange triben si ez daran,
unz si ez brâhten darzuo,
daz er des dritten morgens fruo
selp zwelfte solde varn
von allen sînen scharn
zuo der bêheim vogt.
der kæm ouch her gezogt,
wand alsô wart ez geret.
grôze sicherheit man tet
an ietwederm teil,
daz ietweder âne meil
von dem andern kæm von dan.
ietweder kunic sîner man
nam zuo im zwelfe zuo der vert.
si fuoren in einen wert,
der mitten in der tuonou lac.
ungefüeger klage; phlac
von bêheim des kunigs her,
daz er sô gar âne wer
sich lîbes und êren
wolt lâzen unde kêren
an der unger triwe.
des belibens in riwe,
die sîn dâ warten ûf dem lant.
nû was ein unger her gesant,
daz der war næme,
daz der kunic von bêheim kæme
ân alle wer in die zullen.
ir deheiner wolt sich hullen,
daz man dester baz næm war,
daz si wer füeren bar.
hin fuoren si mit manigen segen,
daz ir got geruochte phlegen
und si frôlich her wider sant,
des wart er sêre gemant.
hin fuor der kunic rîch.
si kômen algelîch
ener her, diser hin.
datz dem wert si zogten in
und giengen zuo einander sâ.
kluoge rede hôrt man dâ,
der die unger kunnen vil.
kunic stephan sprach:< ich wil
iu verwîzen, herre von bêheim,
daz iu mîn kleinât hin heim
mîn swester gesant hât,
unde daz ich iuch des bat,
daz ir mirs liezet wider werden.>
darzuo sach man den werden
gebâren hêrlichen;
er sprach:< ich weiz mich sô rîchen
êren unde muotes,
daz ich iwers guotes
nimmer wil gegern.
ouch sult ir wol enpern
solher vordrung an mir,
her swâger, sô daz ir
verbæret den muot,
daz ir solich guot
ze sô rîchen kunigen soldet suochen,
die solhes niht geruochen,
des man zîhet diep.
mir ist iur muome wol sô liep,
daz ich mich durch ir willen
nimmer liez bevillen,
wolt ir iuch lân gezemen
kleinât von mir nemen
nâch iwers vater tôt ze stiwer,
ich gæb iu vierstunt als tiwer,
als diu ir habt verlorn.>
hie mit was hin der zorn.
die dâ bî in wâren,.
die machten fride zuo zwein jâren,
unde sô diu heten ein ende,
sô sold in vier manne hende
stên aller der gewalt,
swaz ie der kunic mit reht erzalt,
daz er ze vordern het,
die vier ez an der stet
solden zwischen in verrihten
unde alsô verslihten,
daz ez belibe fürbaz
zwischen in âne haz.
mit gelubden den besten
und mit hantvesten
ez bestætigt wart.
ê si begriffen die vart,
si schieden sich minniclich.
kunic stephan der rîch
fuor, von dann er her kom.
manic velbischer man
wart sîn enhalp ûf dem anger.
nû beleip ouch niht langer
kunic ottacker von bêheim,
er kêrte zuo den sînen heim
und sagt den besten diu mære,
wie ez geteidingt wære
zwischen im und sînem swâger.
datze heinburc lag er,
unz daz im wart kunt getân,
ez wær der kunic stephan
gevaren über den wâc.
niht lenger er dô stille lac,
gegen wienen fuor er.
er trahte varunde her,
er wolde sich hers zelâzen.
nû widerfuor im ûf der strâzen
lxxxix. ein bot, der tet im kunt,
daz sich in kurzer stunt
her philipp underwunden het
beide burge unde stet:
< in den landen zwein,
ze kernden und ze krein,
kêrt der liut an in genuoc.
wolt ir die ungefuoc
und daz dinc understân,
daz müeste schier ergân,
die wil ir habt sô guoten teil
und ê der untriwen meil
die herren mache blint,
die noch an iu sint.>
der kunic den boten frâgte
und hiez, daz er im sagte,
waz der brobest tæt darzuo.
er sprach:< herr, ez ist ze fruo,
daz ich iu daz sagen sol,
wand ir habt im ze wol
ze solhen dingen getân.
für manigen werden man
habt ir in geêret
und ist er doch von iu kêret.>
der kunic sprach:< waz hôr ich nû?
sag an, kanst aber dû
mir gesagen fürwâr,
wie er mit den burgen gebâr,
die er von mînen wegen
hât gehabt in sînen phlegen?>
der bot sprach:< herre, darzuo tuot,
swaz iu selben dunke guot,
und habt niht überigen zorn:
die burge bêde sint verlorn.>
der kunic vor zorne nider sach.
zuo dem boten er sprach:
< sag an, wie ist daz komen?>
der bote sprach:< ich hân vernomen,
dô sich der untriu bewac
herre philipp, iwer mâc,
daz er iuch wolde grîfen an,
daz huop er mit dem brobste sân.
der wart mit im ze râte,
daz er alsô drâte
selbe an in kêrte
und in werben lêrte
iwern schaden fürbaz.
her kunic, ich sag iu daz,
und komt ir niht enzît,
daz dinc wirt ze wît,
sô daz iuch mac geriwen
der kernære briwen.>
der kunic vor zorne tobt.
swem er urloup het gelobt,
der wart des entwert:
der kunic an die herren gert,
daz si mit im ze wienen kæmen
unde dâ von im vernæmen
sînen fürsaz.
ouch getorste sinen traz
niemen übervarn.
dô si ze wienen komen wârn,
der kunic alzehant
die herren besant
und klagt in klegelich,
wie ungetriwelich
an im het getân
der brobst von brun sîn man.
ouch klagt er in mêre,
wie sîn triwe und sîn êre
her philipp an im het zebrochen:
< daz muoz werden gerochen
mit iwer helfe unde rât.>
die herren er des alle bat,
daz si mit im füeren dar.
ir deheiner daz verbar,
er gelobt ez guotlich.
hin fuor der kunic rîch
mit allem dem her,
als er ez het ze wer
gegen den ungern besamt.
wie her philip wurd verdamt,
dâ traht er sêre nâch.
er liez im wesen gâch
des gevertes gegen kreine.
her uolrich von liehtensteine
was ûf der reise marschalch.
der kunic im flîziclich enphalch,
daz er sîn êr bewart.
si kômen an der vart
gevarn für leibach:
dehein man nie gesach
ein sô êrbære zuo zogen.
her philippe was sô betrogen
und stæte darzuo bereit,
daz man im einer tôrheit
vil wol mohte getrouwen;
darumb lie sich der kunic schouwen
in werlichen siten.
dô er zuo kom geriten,
als der marschalc hiez,
ieglichs banier man stiez,
dâ sîn herberge solde sîn.
manic pavilun fîn
und manic hêrlich gezelt
wart geslagen ûf daz velt,
dâ daz her solde ligen.
nû wart dem kunic niht verswigen,
man nand ims algeriht,
die der untriu heten phliht
mit hern philippen gehabt.
ûf der schaden wart gedrabt
mit den füeteræren.
manigen sac læren
sach man die dâ fullen,
als si tuon sullen,
die dâ gehôrent darzuo.
nû hôret, waz der kunic tuo.
xc. vor leibach er lac
still unz an den dritten tac.
dô hiez er vil fruo
mit einem sturme grîfen zuo,
dâmit gewan man die stat.
und dô diu burc niht enhât
deheinen wân noch trôst,
daz si her philip lôst,
dô muosten sis dem kunic geben.
man lie dâvon mit dem leben
alle, die darûf wârn.
darnâch sach man den kunic varn
hin und her in kreine.
diu guote burc ze steine,
und swie si wâren geheizen
in des selben landes kreizen,
die kêrten alle an in.
ze houbtman sazt er dâhin
den schenken von hûspach,
dem man grôzer frumkeit jach.
dô der kunic besetzet het
die burge und die stet
nâch sîn selbes willen,
er lie sich niht bevillen,
er kêrt den rehten strich,
gen kernden für sich.
unde dô er dar was komen,
dô wold er râche hân genomen
an dem brobst und an in allen,
die dâ wâren gevallen
an hern philippen durch sîn guot:
dem kunic was des ze muot,
daz er si verderben wolt.
die in dâ beiden wâren holt,
der herren was genuoc,
die wanden die ungefuog,
der dem kunic was gedâht.
zeinem fride man ez brâht,
des was daz lantvolc vil frô.
der fride wart gemachet sô,
daz her philip ze hove kæme
und dem kunic dâ benæme,
swaz er het wider in getân.
daz wart gelâzen an vier man,
die solden ez verrihten
und zwischen in sô slihten,
daz ez belîbe unzebrochen.
ein tac darzuo was gesprochen,
an dem ez solde geschehen.
dô der ouch wart ersehen,
her philip niht vermeit,
zuo dem kunig er reit
und tet, swaz er gelobt het:
lant, burge unde stet,
swaz er der het überwunden,
die gap er an den stunden
dem kunig in sîn gewalt,
und swaz man burg in kernden zalt,
die des patriarches sint -
die wurden âne underwint
herzog uolrichen gegeben,
und dô der verlôs daz leben,
her philippe zehant
der vest sich underwant
und habte von aglei dem kôr
die selben burge vor;
dô sich daz dinc begunde lengen,
dâ wold ot er mit phrengen
den kôr unde überkomen,
daz er ze herren wurd genomen.
dô enmoht ez im niht zuo gân.
dâvon wolt der kunic hân
die burc von sînem neven
tiven unde treven,
windischgretze und klemûn.
er wolde im niht getrûn.
ê daz er dannen wande
von kernden ûz dem lande,
dô gebôt er, als ich wæne,
hern albrehten von fræne,
daz er von sînen wegen
des landes solde phlegen
und besazte über al die veste
mit den, die er weste,
daz si im wæren gereht...
ez müest im allez werden sleht
unde stên in sîner hende.
dô des kanâles steinwende
ersâhen die bêheim,
die sprâchen:< herre, ir sult heim
ûz disem steingeschurre.
ob ich iuch fragen turre,
her, sô bewîset mich,
ob an disem strich
rôm iht nâhen lit:
ich hân vor maniger zît
mîne vordern hôren jehen,
si haben ein portenbirge gesehen,
dô si fuoren ûf der rômestrâzen.>
der kunic sprach:< ich wil lâzen
iuch schiere daz gesehen an,
swenn dâher kumt ein pôlân
gevaren oder ein bêheim,
daz den dunk er sî dâheim:
sol ich der jâre werden alt,
als verre muoz mîn gewalt
werden volrecket
und ûz einander gestrecket.>
die bêheim sprâchen:< herre, sô
müez wir des immer wesen frô,
daz wir rôme komen sô nâhen;
sô mugen wir enphâhen,
wolt ir ez alsô schaffen,
der gnâd, die uns die phaffen
von rôme vor zellen,
als vil als wir wellen.>
xci. nû hôret von der herren suon,
her philippe muoste tuon
ûf diu lant verziht.
datz kremse daz geriht
und die mûte man im liez,
unde swaz er het geniez
der burc datz persenbiuge.
er muost sich mit der smiuge
betragen unz an sînen tôt.
der kunic von bêheim gebôt,
swaz im geviel, aleine
ze kernden und ze kreine,
daz wart allez ervolt.
und dô er von dannen wolt,
dô kom ein bote mit den mæren,
daz die. unger ûz wæren
mit grôzer maht gerant
her zôstrîch in daz lant:
< ir her phligt groeze unde sterke;
si ligent noch an dem gemerke.>
dem kunic dem wart zorn;
er sprach:< phæch, ez ist verlorn,
als ez umb die unger stêt,
swes man mit in umbe gêt,
dâ wirt man an betrogen.
sol daz aber sîn gelogen,
des wir bêde swuoren,
dô wir in den wert fuoren,
sô geloub ich nimmer mêre,
daz triwe noch êre
den ungern wone bî.
ich mach mich vor in frî,
mir zerinne denne muotes,
lîbes unde guotes.>
in grôzem zorne daz geschach,
daz der kunic ûf brach
und kom her zjudenburc gevarn.
von den, die dâ wârn,
wart er enphangen wol.
der kunic sprach:< man sol
mir ervarn zehant,
wie ez lige in dem lant
und wâ der kunic von ungern lig,
ob ich über den semernic
mug komen mit gewarheit.>
zehant ein bote dâhin reit.
der kom des dritten tages,
wand er was slage slages
über daz steinvelt gejeit.
dem kunig er dô seit,
daz im die niunstetære
enpoten heten diu mære,
daz der kunic stephan
dâ læg ûf dheinen andern wân
und ouch niht anders varte,
denn daz er dâ sîn warte,
und swenn er füer die selben strâzen,
sô wurd er niht erlâzen
er wurde von im an gerant.
der kunic dâhin sant,
wand ez was winderzîten,
er hiez die wege wîten
und schûfeln vor dem snê:
ich wæn, daz er nie mê
mit her sô boesen wec gefüere.
man sagt, daz er verlüere
manic phert von dem weter.
gegen lilienvelde het er
an der reise gedâht.
dô er die volbrâht,
er kêrte nâch der slihte
gegen miurperc gerihte.
dâ beleip er ein wîle
und gebôt, daz mit île
die herren kæmen zuo im dar.
swaz im leides gewar
von der unger untriwen,
daz si sich daz liezen riwen,
die hern bat er des sêre.
dâmit tet er kêre
gegen bêheim.
dô der kunic kom hin heim,
dô besamte er sich vaste,
und dô er ein wîl geraste
von der wegemüeden nôt,
sâ zehant er widerbôt
von ungern kunic stephanen.
herzenlich begund ern manen
an sîner triwe bruch,
ouch mand er an den spruch
die vier, den ez enpholhen was,
als man an der abschrift las,
als diu hantveste stuont,
dâmit man si versuont.
von bêheim der junge
iesch mit vorderunge
an die unger zweinzic tûsent marc.
den selben schaden starc
het im der kunic stephan
in dem niwen fride getân,
der dâ geschach in dem wert:
ôsterrîch het er behert
liut und guots sô vil,
daz der sumen zil
nieman ervinden mohte.
swer dem kunic von bêheim tohte
ze helfe oder ze rât,
flîziclich er die bat,
daz ieglicher von im næme,
als vil alsim gezæme,
êren unde guotes.
williges muotes
die liut er im dâmit machte.
wie er dâ heime geswachte
mit einer reis den kunic von ungern,
darnâch liez er sich hungern.
xcii. hern milot er boten sande,
der was hie ze stîrlande
houbtman zuo der selben zît,
und gebôt im, daz er âne strît
kæm mit den stîræren;
sô solt mit den kernæren
der von fræn im lâzen wesen gâch
und der schenk von hûspach
mit den liuten von kreine.
si wâren niht seine
zuo des kuniges gebôt,
mit maniger erbæren rot
kômens unz hinz der niwenstat,
die man iu genant hât.
dô kom ein bot enkegen,
si solden sich dâ nider legen,
von dem kunig er in daz sagte,
vil maniger daz klagte,
daz si dâ solden rasten,
wand ez was in der vasten,
doch lâgens dâ unz an die zît,
daz sich verre unde wît
der kunic besamt het.
grôze helf im tet
sîn ôheim marcgrâf otte:
mit maniger grôzen rotte
kom er zim gevarn.
swaz fursten gesezzen wârn
in allen pôlânischen landen,
die liezen inz enplanden
unde kômen alsô,
daz sîn der kunic wart frô.
im kom ouch werdiclich
von brezlâ herzog heinrich
und der mit dem phîle
dar kom mit balder île.
den lantgrâven von duringen,
den sach man im bringen
manigen frechen wîgant.
der von mîhsen im sant
liut, der in wol genuogte.
dô ez sich sô gefuogte,
daz dis alle dar
mit sô maniger schar
zuo im wâren komen,
von den ir ieze habt vernomen,
alrêrst dûht den kunic zît,
daz er sich hüebe an die wît.
den ungern truoc er grôzen haz,
darumb bereit er sich dest baz
mit allem und darzuo gehôret,
dâ man burge mit zestôret,
driboc, katzen unde mangen,
ebenhôch ûf siulen langen,
rutten und tummerære,
dâ wurden vil swære
vier hundert wegen mit gevazzet.
der kunic die unger hazzet,
daz wart dâ wol schîn.
er trahte in den sinnen sîn,
wie er si möht geswachen.
kostlich hiez er machen
von holzwerk eine brucken,
diu was von manigen stucken
kluogelich gevalden.
wâ sich der kunic wold enthalden
ûf der unger schaden?
bî der tuonouwe staden.
dô sich daz her vol geleit,
dô was diu brucke gebreit
über die tuonouwe wît.
die brucken muosten alzît
wol hundert wegen tragen.
swâ des kunigs helfær lâgen,
dâ wart nâch gesant.
durch ôsterrîch daz lant
fuor der kunic ze tal,
michel was der schal.
dô der kunic al sîn maht
hete zuo einander brâht,
ottacker der furste kurc
des êrsten fuor für prespurc.
des gewunnen die unger grûs,
wand er daz wazzerhûs
mit rehtem sturme gewan.
dennoch kom er niht von dan,
unz er die burc geobert.
manic kneht sich bekobert,
dem buoz wart sîner armuot.
nû hôret, waz der kunic tuot.
xciii. dô er nâch der herren râte
prespurc besetzet hâte,
von bêheim des landes vogt
darnâch für miesenburc er zogt,
die ergâben sich im dâ.
für altenburc fuor er sâ,
die muosten kummer lîden:
tummerær und blîden,
und swes man darzuo bedarf,
dâmit er ab der mûre warf
wer und erkere.
von bêheim der hêre
gebôt den stîræren,
daz si niht verbæren,
swenn der tac vertrib die naht,
daz si mit aller irer maht
kæmen algelîch
und ouch die von ôsterrîch
mit einem sturme an die mûr.
des nam si vil untûr.
des morgens, dô ez teit,
dô heten si bereit
tetschen unde leiter hôch,
wol bereit daz volc zôch
an die burc durch sturmens willen;
si liezen nihtes sich bevillen,
daz biderbe liut tuon sullen:
den graben sach man si fullen -
des hulfen in die buoben -
daz man über die gruoben
an geruste gie.
die unger nihts vervie:
swie vil si mohten geschiezen,
darumbe niht enliezen
die tiutschen, si stigen zin hin an.
vil schier die unger den wân
verluren und den trôst,
daz si ieman erlôst
von des kunigs handen.
ê si in sînen banden
verluren daz leben,
ê wolden si die burc geben,
dem kunig enputen si daz.
des wart gestillet sîn haz
gegen den burcliuten.
er hiez in bediuten
daz ie der man her ûz gienge,
als in diu gurtel umbevienge,
und sîn swert in der hant.
waz man anders dâ vant,
daz was allez verlorn,
der kunic rach sînen zorn,
den schaden und die schande,
die im in sînem lande
het geworht und getân
von ungern kunic stephan.
ein teil er sich des nû ergezt.
dô er altenburc het besezt
und fürbaz wolde sîn gevarn,
die ûf der wart gewesen wârn,
die kômen ûf daz her gerant
und schuofen, daz der kunic sant
liute ûf daz velt ze wer.
er fuor mit kreftigem her
der kunic von ungern dâher:
< rossâ ros, sperâ sper!>
des wart ein michel wuof,
der kunic ûf daz velt schuof,
swer ie bereit wart,
nû kom ouch an der vart
walachen, unger, zokel, valben,
die begunden allenthalben
die tiutschen umbegeben,
unz daz si sâhen streben
gegen in vil schiere
mit einem wîzen striche die baniere,
den lewen mit dem pantel,
nû machten si sich snel
zeiner langen schar,
ouch kom gegen in dar
von bêheim der kunic rîch,
der gebârt dem wol gelîch,
als er wolde strîten.
der reit an den zîten
besunderlich zuo den herren
und sprach:< gedenket iwer êren,
wand man iuch darzuo zelt,
daz ir sît ûzerwelt
zaller manheit.
ist iu dhein leit
von mir ie widervarn,
daz sult ir ieze sparn
und daran gedenken,
daz ez iuch müeste krenken,
ob ir hiute wæret laz
durch deheinen alten haz.
wand swaz iuch von mir wirret,
ob michs der tôt niht irret,
zwâr, sô sult ir
werden von mir
mit vollen ergetzet,
swes ir sît entsetzet
unde swaz ir habt verlorn
von mînem überigen zorn.>
von phanberc grâf heinrich
sprach:< herre, sô tuot dem gelîch,
ob ir uns sît genædic,
sô sagt uns hiute ledic
durch iwer tugent manicvalt,
swaz noch in iwer gewalt
unser burge sint,
daz unser wîp und kint
dâ heim des nimmer schaden tragen,
ob wir hie werden erslagen,
swaz unser ist von stîr,
sô werd wir dester frîr
und gelust uns dester mêre
vehten umbe iwer êre>.
xciv. von bêheim der kunic
sprach:< nû weset frumic
in dem strîte und bederbe:
iwer burg und iwer erbe
daz sag ich iu ledic hie.>
die wîle dise red ergie,
dô wart daz her gar bereit
unde wart dem kunic geseit,
daz er sich habt in sîne schar.
die stîrære wolden dar,
nâch ir alten rehten
den êrsten strît vehten.
wand die vînt sô nâhen wârn,
daz zwischen in und disen scharn
wart ûf dem plân
manic gegenrenn getân,
als man noch durch hôhen muot
zwischen den scharn tuot,
daz mans hab dester tiur.
dô man die tiostiur
hiez in die rotte gâhen,
dô daz die unger sâhen,
daz vehtens sich der kunic bewac,
dô kêrten si den nac
und zogten müezlich hin.
daz daz durch einen sin
geschæhe und durch einen list,
daz tet man an der frist
dem kunig und den sînen kunt.
si zogten durch einen grunt
und enhalp balde wider ûf.
die unger kômen ze hûf
ob der ræbnitz ûf dem rein.
ir her michel schein.
von bêheim kunic ottacker
über heid und über acker
den vînden er nâch stapht.
nû wart überkapht,
daz in des grundes tan
ein grôzez wazzer ran,
daran man dheinen furt
weder sach noch enspurt.
diu brücke, diu darüber gie,
die unger zebrænen die,
dô si hin über kômen.
die tiutschen des niht war nâmen,
unz daz si kômen sô nâhen
ûf den rein, unz daz si sâhen
ræbenz den phlûm.
niht wîter was der rûm
zwischen den zwein heren grôz,
nur als daz wazzer flôz.
groz was der unger schal,
von den tiutschen ouch erhal
manic geudens ruofen.
sô getânez wuofen
heten si beidenthalben,
enhalp des wazzers die valben
und dishalp des kuniges her.
dô die unger dheiner wer
gegen in wolden phlegen,
dô wolt der kunic sîn gelegen
ze velde an der selben stat.
er gebôt unde bat,
daz man dâ herbergen solt.
zuo dem here wart geholt
manic soum unde wagen,
manic gezelte ûf geslagen
wart den herren durch gemach.
dô daz kunic stephan ersach,
daz sich sîn vînt nider liez
enhalp des wazzers ûf den griez,
allerêrst rand er enwec,
und swâ ein brücke oder ein stec
indert gie über einen bach,
zehant man daz nider brach:
sô hart er die tiutschen vorhte.
er gedâhte unde marhte,
wie sînem vater was geschehen,
daz er selbe het gesehen,
dô man an der marche streit.
darumb er nimmer enpeit
der tiutschen durch vehtens willen;
er liez sich fliehens niht bevillen,
unz dâ er mohte sicher wesen,
er trûte kûme genesen
in sîn selbes lant dâ heim.
kunic ottacker von bêheim
dem gelîche lac,
als er noch etlichen tac
wolde belîben hie,
unz daz diu sunne under gie.
zehant er ûf brach
und hiez dem her wesen gâch
gegen prespurc hin wider,
dâ legt er sich nider
unde lac dâ die naht.
darnâch er mit sîner maht
gegen oedenburc kêrte,
manigen enden er den mêrte
leit und ungemach:
daz her man ie varn sach
mit sô vollem râte,
der kunic hiez dô drâte
vierzehen antwerc rihten ûf.
manigen turn ze hûf
liez er werfen dâmit,
aller vîntlicher sit
hiez er dâ beginnen,
dâmit man veste sol gewinnen,
doch hetez in lutzel vervangen,
an daz hie vor wurden gevangen
wol aht der aller besten,
die si dort innen westen,
daz dinc dem kunig eben gie,
dô er die ahte gevie.
xcv. nu hôret, wie erz mit in schuof,
manic jæmerlicher wuof
wart dâ inn umb die gevangen.
unlange was ergangen,
daz man sîn sach die stat geben,
daz lie die gevangen leben.
dô dem kunic sô gelanc,
daz er oedenburc betwanc,
die besazt er alsô drâte
nâch der herren râte,
und liez im wesen gâch
zetal gen valbach.
daz wart von im besezzen,
und dô der vermezzen
grâf heinrich von dem guzzinc
gefriesch daz selbe dinc
und ez im vol wart geseit,
dô sand er albereit
für des kunigs schar
sîner sün drî dar.
grâf ybanus der eine hiez,
er gebôt im unde hiez,
daz er zuo der stunde
erdæhte und erfunde,
mit wie getânen sachen
er daz möht gemachen,
daz sich der kunic sûmte dâ;
die wîle wold er anderswâ
schaffen umbe solhe maht,
daz er dem kunic bî der naht
in die herberg rant.
dô grâf yban enphant,
daz in der kunic besezzen het,
dô gebôt er an der stet,
daz sich von der veste
niemen rüert, wand er wol weste
die burc in der güete,
swaz sich der kunic müete,
daz im daz niht entöhte,
wand er niht enmöhte
geliger haben einen tac
an der stat, dâ er dâ lac,
swenn er im sîn niht gunde,
wand er mit dem wazzer kunde
grôze gusse machen.
mit allen den sachen,
dâ man den vînden schadet mit,
als an besezzen ist sit,
des hiez der kunic beginnen.
er wand, er möht gewinnen
valbach den ungern an.
dô sant der grâf yban
einen boten über velt,
der gie geriht in daz gezelt,
dâ man dem kunic die messe las.
swaz dâ hôher herren was,
die wâren bî dem kunic dâ.
nû gie der bote sâ
für den kunic stân;
er sprach:< ez muot grâf yban
an iuch, kunic hêr,
daz ir durch iwer êr
und iwer hubscheit in gewert
einer bete, der er gert.
ir habt hie solich ritterschaft,
diu an manheit und an kraft
für die besten ist gezelt;
ûz den allen einen welt
oder drî, oder zwên,
die wil er bestên
mit gelîcher wer.
doch under allem disem her
mîn herre einen hie weiz,
mit dem er in einem kreiz.
sô gerne kemphlichen væhte,
ob ez sich gefüegen möhte,
daz mit im diu werc
grâf heinrich von phanberc
wolde volfüeren.
wie er ez kunne rüeren,
des hât mîn herre vil vernomen,
wie gar er sî volkomen
ellens unde manheit;
dâ ist uns wunder von geseit,
wie wol er datz salernet
vehten hab gelernet
und ouch datz paris.
sô weiz man daz gewis,
daz mîn her durch solhen list
ûz dem lant nie komen ist.>
dô der bote alsô jach,
grâf heinrich mit zuhten sprach
zuo grâf ybans boten:
< iur herre solt sîn spoten
wol kêren anderswâ!
waz wil er, wanne oder wâ
ich hân gelernet schirmen?
er möhte wol gehirmen
unde trahten etewaz,
wâ er vor des kunigs haz
möht belîben sicher!
mir ist reht als ein kicher,
ist er mir vînt oder holt.>
dô sprach der kunic:< heinrich, dû
mich immer êren dâmit,
des er hie ger unde bit,
daz man im daz iht versag,
unde daz sô manic zag
under uns hie sî,
sô daz er unserhalben frî
belîbe vehtens, des er gert.>
dâ wâren hôhe herren wert,
die bâten alle flîziclichen
von phanberc grâf heinrichen,
daz er durch des kunigs willen
sich lieze niht bevillen,
er underwunde sich der sorgen.
< von hiute an den dritten morgen,>
grâf heinrich zuo dem boten sprach:
< sô riht sich iwer her darnâch,
daz er vehte mit mir,
unde stê ze sîner gir,
darumb daz er ein unger ist,
ob er schiezens list
ûf dem velde well erzeigen:
mit swiu ein man geveigen
sînen vînt mac,
daz leg ich ûf die wâg,
daz er die wal hab,
wie wir komen ab
der selben unmuoze,
ze rosse oder ze fuoze.>
sus wart der bote hin gesant.
grâf heinrich sich zehant
verrihte mit der bîhte,
wand ez ist niht lîhte,
swâ man einen biderben man
ûf den tôt sol bestân,
dâ gehôret sorge zuo.
ob grâf heinrich dem gelîchen tuo?
jâ, zewâr er tet,
mit vasten und mit bet
enphalch er sich kriste.
mit sô getânem liste
der unger, grâf yban,
den kunic und sîn man
vor valbach behabt,
unz daz sîn vater kom gedrabt
ze kunic stephanen.
der begund den sêre manen,
daz er sich êrte und daz lant
und dem kunic von bêheim rant
in die herberg bî der naht.
er hiet in gerne ûf brâht,
nû enslûnte im sîn niht.
kunic stephan sprach:< ez ist enwiht,
si phlegent guoter schiltwache.
ich enmac mit solher sache
an in niht komen ze râch.>
dô grâf heinrich von dem guzzinc sach,
daz er niht helfe möht gehân,
dô schuof er, daz grâf yban
sich darnâch riht:
der fürsaz wær enwiht,
des si heten gedâht,
ouch wâren zuo dem her brâht
sô grôz und ungefüeger roup,
daz einer grôzen linden loup
als senftlich wære gezalt,
als die roube manicvalt,
die zuo dem her wâren komen.
man hât vor noch sît vernomen
von sô grôzem roube nie.
nû hôret, wie ez ergie.
xcvi. dô grâf yban daz weste,
daz er sîne geste
niht anders möht verjagen,
die tam, die dâ sint geslagen
für daz wazzer datz valbach,
bî der naht er die ûf brach
unde macht ein gusse grôz,
wand daz wazzer mit kreften flôz,
dâ des kunigs her lac.
grâf yban mit dem wâc,
den er ûz gelâzen het,
dem kunic solhen schaden tet,
der müelich wær ze reiten,
mit grôzen arbeiten
kômens ûz der fluot,
man verlôs dâ grôzez guot,
daz in dem wazzer ran hin.
ie den man dûhte gewin,
daz er des lîbes genas.
dô der tac komen was,
daz grâf heinrich solde vehten,
der begunde sich ze rehten,
als er kemphen wolt,
von emerberc her berhtolt
sagt dem kunic diu mære,
daz ez in trugenheit wære
allezsamt getân
daz vehten, daz grâf yban
hiet geboten ûz:
< ich weiz in nindert sô knûz,
daz er sich geturre gelîchen
mit vehten zuo grâf heinrichen,
den sehs unger müezen entsitzen.
herre, nû sît bî witzen,
des gêt iu weizgot nôt!>
der kunic dô gebôt
in sîn gezelt den herren:
nâch irem râte wold er kêren
ûf der unger schaden fürbaz.
dô rieten im die herren daz,
sît er niht wolt lâzen ab,
daz er füere gegen râb,
dâ moht er sich gerechen.
nû hiez der kunic ûf brechen
dâmit daz her über al.
gegen râb fuor er zetal,
dâ wuost er daz lant
mit roube und mit brant
zwir als gewalticlich,
als ze ôsterrîch
tet kunic stephan sîn swâger.
datz râb als lange lag er,
unz daz er über ein kæme,
wâ er sîn reise hin næme,
unde wellent er kêrte,
dâ er den ungern schaden mêrte
und si müete mit geliger.
nû kom ein bote von sîner swiger,
der sprach:< edler kunic rîch,
iuch grüezet flîziclich
iwer swiger, mîn frouwe,
diu kunigin von matschouwe,
und heizt iu sagen daz,
si wel, daz iwer haz
sî hînt durch si verborgen,
si kumt selbe morgen
dâher ziu gevarn.>
alle die dâ wârn,
die geluste, hôrt ich jehen,
daz si si solden sehen,
wand swie rîch und edel si was,
sô het ein verchmâs
iren liunt verschrenzet
und ir wirdikeit enkenzet,
wand si dicke verleit
der minne süezikeit,
daz si die mâze übergienc.
sô si der zorn bevienc,
sô nam si leider lutzel war,
daz die frouwen werdent êren bar,
die sich mit minne wellen
swechlich gesellen
und durch ir ungebit
sich hônent dâmit,
ê si sich lâzen dursten,
daz si sint in den getursten,
daz si trinkent wazzer oder bier,
sô der wîn niht kumt gar schier.
ob man solher gæhe
der kunigin niht jæhe,
diu von matschouwe hiez,
oder man ez liez
durch des kunigs zorn,
ich wæn daz wær verlorn.
wand dô der ander tac erschein
und der kunic des wart enein,
dez er gegen ir wolde rîten,
an den selben zîten,
dô er dannen reit,
dô wart meniclich geseit,
daz si zuhte phlægen,
da die frouwen ûf den wegen
dâher varen wolden.
die mit dem kunic solden,
die bereiten sich mit île.
in einer kurzen wîle
der kunic sîn swiger ergâhte,
und dô er ir genâhte,
dô erbeizte er darnider,
sam teten die froun herwider.
dô si zesamme giengen,
friuntlich si sich enphiengen.
si belîben unlange dâ,
die kuniginne sazt man sâ
ûf ein phert, daz eben truoc;
daz gereit was guot genuoc,
daz si rîten solde.
mit irm eidem si wolde
ûf der strâze kôsen.
durch bluomen und durch rôsen
ritens ûf der heide
die kurzen tageweide,
unz daz si kômen zuo dem her.
< nû werâ wer, herre, wer!>
manic hôher herre sprach,
daz man dem kunig iht schrire nâch.
ich wæn, ez was unerwert:
dô der kunic sîn gevert
nam durch daz her und sîn frouwe,
diu kuniginne von matschouwe,
dô schrei man immer mêr an in:
< wâ welt ir die frouwen hin?>
den ruof mit schall erhuoben
schiltkneht unde buoben,
swaz ir dâ was in allen strâzen,
und eines worts si niht vergâzen,
daz ich ze reden scheuch:
kêrt dem wort< diu reuch>
her für die hindern buochstap,
unde swâ iu der gêt ab,
dâ setzet noch ein e dar
und nemt denne rehte war,
wie si dâ wurd geheizen.
der kunic wolt niht erbeizen,
unz er für sîn gezelte kom.
den marschalc er ûf hôher nam
und hiez in balde gâhen,
die hende abe slahen,
swer nâch im geruofet het.
der marschalc îlte an der stet,
und swâ er kom zuo den hutten,
dô begunden in bestutten
der selben hutten herren
und bâten in fürbaz kêren,
swaz dem kunic wær getân,
daz er daz anderswâ hüeb an
ze anden und ze rechen.
sus begundens alle sprechen:
< wir bitten iuch flîziclichen,
daz ir vil ernestlichen
die êrsten buoze dem gebt,
der daz geschrei hât gehebt.>
der marschalc zuo dem kunic reit,
er sprach:< unser arbeit
mac wol sîn verlorn,
ir sult lâzen iwern zorn.
der herren bete was gefüege,
si gerten, daz ichs niht vertrüege,
swer daz geschrei hiet gehebt.
lieber herre, nû begebt
mich der arbeit,
wand swâ ich hân gefreit,
wer des êrsten hab geschriern
an mîn froun und an ir diern,
dâ zeigte man mir fürbaz.
phaff âmis senfticlicher maz
mit zal des meres unde,
ê ich den reht schuldigen funde,
der daz geschrei hât erhebt.
lieber herre, nû vergebt,
wand diu râche wurd ze grôz:
wolt ir der hende machen blôz,
die dâ geruofet hânt,
sô belîbe niht diu dritte hant
under allem disem her
fürbaz, ich ez wer,
ob ich ez tuon sol.>
nû west der kunic selbe wol,
daz solich volc, als dâ lac,
niemen wol geziehen mac,
und zôch den ungelimph
selb in einen schimph
und lachte mit den andern
nû hôret, wie si wandern.
diu kuniginn iren eidem bat,
daz er für die selben stat
niht verrer in ungern kæme:
swelher bezrung in gezæme,
die müest er gewis hân
von irem bruoder kunic stephan,
sus wær si von im gescheiden.
die vart si im leiden
manigen wîs begunde,
sô si beste kunde.
als lange si daz treip,
unz daz der kunic beleip,
daz er niht kêrte fürbaz,
unz daz gefridet wurd der haz
durch ir rât und durch ir bet.
dô kêrt der kunic an der stet
wider gegen ôsterîch,
sin swiger fuor frôlich
gegen ungern wider.
irm bruoder seit si sider,
waz si het erworben,
und wie er wær verdorben,
wær ir eidem volvarn.
swaz dâ hôher herren wârn,
grâven, phaffen unde fursten,
die begunde darnâch dursten,
wie si des gedæhten,
daz si den kunic von ungern bræhten
mit dem von bêheim ze suon.
alsô begunden ouch dise tuon,
die der kunic von bêheim het.
ir râtgeben an der stet
zuo einander fuoren.
diu suon, die si ê swuoren,
als man an den brieven las,
swâ diu übergriffen was
von der unger herren,
dawider muost er êren
den kunic von bêheim als vil,
als in des genüegen wil.
sus wart ez ze suone brâht.
der kunic von bêheim sîner maht
datz ôsterrîche sich zeliez,
ie den man er varen hiez,
swar in sîn sin lêrte;
gen wienn er selbe kêrte.
dô ditz geschach und ergie,
daz was, dô man zalte hie
zwelf hundert jâr sît krists geburt
und daz man beinziger jâre spurt
einz und sibenzic darnâch.
der kunic von bêheim het gemach,
daz er niht urliuges phlac,
unz daz sîn swâger tôt gelac,
sînes wîbes bruoder,
darumb wart manic fuoder
tôten sît gemachet,
wie diu kunigin wurd geswachet
von matschou an irm kinde
von ir selbs gesinde,
xcvii. daz wil ich iu sagen.
er wart leider erslagen.
daz teten vier grâven rîch,
daz klagten getriulich
zwêne kunic hôchgeborn,
der im zôheim was erkorn
und von bêheim sîner swester man.
der bereite sich sân,
daz er kurzlich darnâch
gerne hiet genomen râch
an den selben mordæren.
nû kom ein bote mit boesen mæren,
der mêrt im sîn herzenleit,
wande im der bote seit,
kunic. stephan wær gelegen tôt
und sich angest unde nôt
hüeb in der unger lant,
der kunic dô erwant
gegen ungern sîner reise
durch die selben freise,
diu sich in ungerland erhuop,
dô man den herren begruop.
zwêne sün er liez:
ladizlâ der eine hiez,
der ander der hiez kolman.
des underwant sich grâf yban,
wand er im enpholhen wart,
daz er in zug nâch sîner art.
der starp ouch darnâch kurzlich,
kunic ladizlâ daz kunicrîch
gewalticlich besaz.
ouch sult ir wizzen daz,
die wîl dem kunic stephan
stîre was undertân,
ein sun het er bî leben,
dem wart ein wîp gegeben,
die man von hôher art weste:
der marcgrâf von este
was ir ze bruoder bekant....
der wart datz marchpurc begraben.
man gihet, daz die unger haben
einen unguoten sit,
der wonet arm und rîchen mit:
wirt ein frouwe witib dâ,
sint niht süne sâ
von der frouwen geborn,
sô hât si allez daz verlorn,
daz ir der man lâzen hât.
alsô man der frouwen tât,
dô des kunigs sun erstarp.
an den marcgrâven man warp,
daz er sich an der selben stunde
sîner swester underwunde
und die heim holte.
der enpôt her wider, er wolte
sich sîner swester niht schemen,
datze saders wold er si nemen,
daz enpôt er her wider.
die frouwen fuorte man hin nider
hinze saders bî dem mer.
mit kostlicher zer
man der boten wart,
die kômen an der vart
nâch der frouwen bereit.
und dô man ir daz seit,
si solde varen dannen,
vor wîben und vor mannen
diu frou ir bloede vergaz,
si stuont ûf, dâ si saz,
und sprach:< ir herren und ir frouwen,
ich bitte iuch hie schouwen,
daz ich ellendez wîp
einen swangern lîp
füer ûz disem lande.
dem man mich her sande
zeiner rehten konen,
von des selben wonen
bin ich bekomen der fruht,
den mir der tôt mit ungenuht
hât genomen leider.>
si enplôzt sich irer kleider
und liez sich meniclichen sehen,
die solhe zeichen kunden spehen.
die selben zuo den mâlen
der frouwen des gehâlen,
daz si wære swanger.
nû beite si niht langer,
si kêrt mit iren geverten hin
ûf daz mer, dâ si ir sin
ziren bruoder truoc.
er het si schôn genuoc,
als in sîn triwe mant.
und dô diu zît hin geswant,
diu der froun gegeben was,
eines sunes si genas,
der wart geheizen andrê,
von dem ich iezuo niht mê
tihten wil noch schrîben:
er muoz alsô belîben,
unz daz er wirt elter.
sin muoter erwelter
einen hôhen herren,
dâ vil guots und êren
datz venedi lac an,
den nam diu frou ze man.
der starp ir ouch sider.
nû sul wir kêren wider
xcviii. her ze stîr und zôsterrîch
und sagen, wie der kunic rîch
von bêheim gefüere dâ.
beidiu verre unde nâ
hete er verwarrens niht:
sîn dinc allez stuont in sliht.
nû was ouch bischolf friderich
von rôme komen niulich,
der het sîn dinc sô wol geschaffen,
daz sîn leien unde phaffen
datze salzpurc wâren frô.
etlich dienstman wânden sô,
daz er nimmer darzuo töhte,
daz er in iht geschaden möhte.
daz wâren grôze sunde,
daz si in der kunde
liezen enkelten -
wand ez geschach vor selten,
daz die herren vor
iemen ab dem kôr
ze herren hieten erwelt.
und dô diu êre wart erzelt
tuombrobst fridrichen dem walhære,
dô wânden die kalheimære,
swaz si nû tuon wolten,
daz belib ot unvergolten
gewalts halp und des rehten.
ir dienærn und ir knehten
sach man si erlouben
des nahtes steln, des tages rouben.
dô wart daz phenden von in grôz.
des bischolfs nieman genôz:
swaz er mit bete wolde frumen,
sîn brieve sach man si zedrumen,
swenn er si sande dar.
dô der bischolf wart gewar,
daz er mit dheiner güete
ir übelez gemüete
mohte niht verkêren,
mit dienstman und mit kôrherren,
die daz goteshûs hâte,
wart er kurzlich ze râte,
daz im daz wær ungefüege,
daz er lenger vertrüege
sô nâhen in dem lande
solhen schaden und schande,
als man teglich sach.
und vil unlanc darnâch
sîner güete im entsleif:
die kalheimærer an greif,
swaz er der schuldigen weste,
ir burge und ir veste,
die gewan er in an,
unde swaz si heten getân
schaden unde schande,
daz bezzert er dem lande
und im selben darnâch,
wand er si ûf die erde brach
und vertilgte si sô gar,
daz fürbaz niemen niht gewar.
sus wart der guote bischolf
den übeln wirser denn ein wolf
und den senften bezzer denne guot.
ouch was der bischolf sô gemuot,
daz er mit worten und mit tât
gerne füere nâch rât
der, die des wert wârn.
die hiezen in dô varn
bî in ûf die stîrmarch.
vesticlich er dô enphalch
den, die dâ phlâgen der amt,
swaz guotes wurd von in gesamt
unde swie si des wielten,
daz si daz flîziclich behielten,
ob er von gulte mohte komen.
wand ich hân alsô vernomen,
dô er mit helf der phaffen
datz rôme het geschaffen
mit dem bâbste sînen frum
und daz er het daz pallium
und bestætikeit enphangen,
dô daz allez was ergangen
und er des wænen wolde,
daz er varen solde
frôlich von danne,
dô wart im bî des bâbstes banne
und bî sant peters des zwelfpoten
vesticlich geboten,
daz im verboten und verspart
von rôme wære diu vart,
unz er von êrst unz an daz leste
loeste al die hantveste,
die von sînem vorvordern wæren
versetzet den rômæren,
und ouch swaz borgens het getân
tuombrobst otte ûf membran
under des kôrs insigel.
hie wart âne rigel
bischolf friderich beslozzen;
des er nie het genozzen,
des enkalt er an der vart.
michel der kriec wart
zwischen dem bischolf und dem kôr.
die tuomherren zugen vor
eine rede wol gefüege,
swaz tuombrobst otte koste trüege
und daz er wær ze rôm gesehen,
daz wære nur geschehen
aleine durch daz bistum
und er het deheinen frum
des kôre dâ geworben:
daz bistum wær verdorben,
hiet erz understanden niht.
dô jach der bischolf geriht
wider die rede hin enkegen,
dô her philip wold oed legen
des kôres guot unde wüeste,
darumbe tuombrobst otte müeste
sich an den bâbest hân gemüet,
daz er sîn goteshûs behüet
vor solhem schaden grôz.
ouch sagt er in blôz,
si wæren krieges wol sô veste,
daz si dhein ir hantveste
sazten für das bistum,
ez wære denn ir selber frum
grôzlichen dâbî.
des krieges wurden si niht frî,
unz daz ez doch wart verriht
unde alsô versliht,
swaz bischolf uolrich het entnomen,
des wart der bischolf überkomen,
daz er daz gelten solde;
der tuombrobst wolde oder enwolde,
er muoste gelten unerwert,
swaz sîn vorvar het verzert
und dâ sîn brieve stuonden umbe,
die kôrherren sô tumbe
werdent niht mêr gesehen,
daz si inz lâzen geschehen,
darzuo sint si nû ze karc,
wol um funf hundert marc
enkulten si der membran,
die tuombrobst otte fuorte dan
dem bistume zêren.
hin wider wil ich kêren
unde sagen kurzlich,
wie bischolf fridrich
dishalp der berge gefuor.
dô sîn kunft erfuor
xcix. dô erbôt im michel êre
der gewaltic und der hêre
kunic ottacker von bêheim:
der suochte in dâ heim
unz hinze friesach.
durch sîn zuht reit er im nâch
und enphie dâ sîniu lêhen,
der man im hôrte jehen
von dem goteshûse.
des het der bischolf dheine pûse,
er lêch im alliu sîniu reht,
ouch was der kunic im daran sleht,
daz er im albereit
bot nâch lêhens reht den eit,
als der man sîm herren sol.
der bischolf ez dem kunic wol
erbôt, daz was billich.
ottacker der furste rîch
kêrt bî der trâ zetal.
dô kômen über al
die herren zuo im alle,
mit geuden und mit schalle
den kunic si enphiengen dar.
nû enweiz ich, waz gewar
von merenberc hern sîfrit,
daz er wart sô kranker lit,
daz er den kunic niht moht gesehen.
nû hôrte man dem kunic jehen
einer grôzen ungewizzen:
alle die sich rûnens flizzen
und verrâtens darzuo,
dem was spâte unde fruo
des kunigs kamer unverspart.
darumbe vil maniger wart
zeinem verrætære,
der sîn niht worden wære,
hiet im der kunic getragen haz.
ein boeser man sich vergaz,
daz er den merenbergær verriet
und in mit verrûnen schiet
von des kunigs hulden.
dâ er deheiner schulden
nie teil an gewan,
daz ret man in an.
daz liez der kunic belîben sô.
der was frôlich unde frô.
gegen marchpurc er kêrt;
hôch wart er dâ geêrt
von dem lantvolc gemeine.
des kunigs vart diu was seine
nâch dem gemerke hin.
ze swelher stat er reit in,
dâ muost er beschouwen
alle die frouwen,
die dâ wârn gesezzen.
des wart niht vergezzen.
in ieglicher stat er beleip,
unz er dâ drî tage vertreip
mit reien und mit tanzen.
mit sô getânen swanzen
kêrt er über den hartperc,
daz er niht het ze werc
nur kurzewîle.
nû kêrt er mit île
hinz wienn an sînen gemach,
dâ man in phlegen sach
kurzewîle vil.
solher freuden spil
treip er naht unde tac
ûf al der reise hinz gen prâg.
dâ liez er sich nider
und schiet heimlich her wider
zuo dem von dem durrenholz,
ob ieman wær sô stolz,
der die manheit begienge,
daz er den merenbergær vienge
mit untriwen und mit meine,
ez wær grôz oder kleine,
swes er darumbe gerte,
daz man in des zehant gewerte.
von dem durrenholz der wolf
mit hern ortolf
von windischgretze daz an truoc,
daz er der triwe ab sluoc
hals unde hende.
owê der missewende,
daz er sich ie sô vergaz!
wand dô der merenbergær az
nâch sîner bete sîn brôt,
dô brâht er in in nôt,
wand er in ob dem tische vienc.
und dô diu untriu ergienc,
darnâch in kurzen stunden
gevangen und gebunden
und versmitten sand er in
dem von dem durrenholze hin.
nâch des kuniges behag
fuort in der selbe gegen prâg
der mortgîtigen hant.
der kunic hiez in zehant
an legen manic marter,
ie harter unde harter
hiez in der kunic pînen.
daran liez er schînen,
daz vor ungüete
sîn gîtic herze glüete,
als ein heizez îsen tuot.
mit des merenbergær bluot
hiez er leschen sînen durst.
owê der grôzen geturst,
daz im der witze sô zeran,
daz er hiez den werden man
zeines pherdes zagel binden!
sust wolt er niht erwinden,
er wurde gesleift alsô.
manic tûsent mensch wart unfrô,
daz den jâmer an sach.
dô sich der kunic alsô gerach,
dennoch was ez niht geruort:
an den galgen man in fuort,
dô muost man in mit allen liden
zuo dem galgen smiden.
der kunic sich selp unêrte,
er schuof, daz man im kêrte
die füeze ûf, daz houbt zetal.
michel wart dô der schal
von den suppanen,
die begunden in alle manen,
daz er verjæhe offenbar,
wer dem kunic trüege vâr
ze kernden und ze kreine.
< daz ich mich unreine
und ouch verdamme dâmit,>
sprach von merenberc her sifrit,
< daz ich den kunic triege
und iemen an liege,
der unschuldic sî,
des mache mich got frî,>
sprach der halptôt.
der kunic dô gebôt,
daz man sîn des nahtes huot.
des wurden ungemuot,
die man daz hiez tuon.
des êrsten nahtes het er suon,
sô daz man in liez leben;
des andern nahtes wart gegeben
diu huote einem suppan,
der rant mit einem kolben dan,
dâ der merenbergær hienc,
und ê unlang ergienc,
durchsluoc er im daz houbet.
darumb er freuden werd beroubet!
solde ich in nennen,
ich gæb iu wol zerkennen,
wie er geheizen wære,
der den merenbergare
tôte mit dem kolbenslag;
doch ist guot, daz ichz verdag,
wand er lebt noch leider.
freud und êren beider
werd im schiere mat.
den kunic man kûm erbat,
daz er die tôten lîch
lie füeren guotlich
her ze merenberc ze sîner stift,
die er mit bûwe und mit gift
selbe hât erhaben.
dâ wart er begraben.
nû lâz im sant michel
enpholhen sîn die sel,
sît der lîp hât ein ende.
des kunigs missewende
erlûte und erhal
in allen landen über al,
daz ers hernach enkalt.
der kunic wart sô balt
ûf unguotiu dinc,
daz im guot gelinc
von got solt wesen tiure.
mit der âventiure
c. kêr ich kurzlich
hin wider an daz rîch,
niemen sî daz swære,
daz ich sô vil der mære
zolle sunderlich,
waz hie ze stîr und zôsterrîch
unser fursten hânt getân,
wand daz ich von êrst began
ditze buoch tihten,
daz tot ich durch berihten
unser nâchkomen,
als ir ê habt vernomen,
wie der biderb herzog liupolt
umbe got daz het versolt,
daz er im gæb erben genuoc;
wie ze jungest sluoc
darzuo daz ungelucke grôz,
daz diu lant wurden herren blôz,
dô herzog friderich erstarp.
ietweder lant verdarp
von der itniwen hêrschaft,
dâmit si wurden behaft
und die si muosten versuochen,
und daz des wolt geruochen
got der eine unde drî,
daz diu prophezî
erfult werden solde,
daz des rîches adler wolde
in des lewen neste nisten,
die phaffen, die daz wisten,
die heten des wân,
daz wîssagen wær getân
ûf den bêheimischen kunic,
wand der lewe was sô frumic,
der mit dem zwiselischen zagel,
daz er was der unger hagel
unde aller sîner vînt,
die wurden dick von im gepînt.
die wîl im was mit helfe snel
von stîre daz pantel
und von ôsterrîch der wîze strich,
die wile strebt der lewe für sich,
swem er wolde, ze vâr,
daz im niht arges gewar,
unz er die geselleschaft verlôs,
allerêrste man dô kôs,
daz des selben lewen kraft
lac an der geselleschaft
von stîre und von ôsterrîch.
wand ez ist wizzenlich,
daz ze dheiner zît
weder vordes noch sît
die bêheimischen kunic
wurden ie so frumic,
daz in daz wær enplanden,
daz si nâch fremden landen
mit dem swerte rungen.
wol hât betwungen
kunic wenzlâ mit kleinem her
krakou unde zudmer,
aber niht mit dem schilt:
er was sô gar milt,
daz erz überkom mit guote.
zwêne ritter fruote
volhulfen im des sît,
her wüeschof und her lechschît -
ez wær von im unerstriten.
die phaffen solden hân gebiten,
si versunnen sich niht baz,
dô si sagten daz,
daz diu prophezî
des rîches wal frî
dem kunic von bêheim meinte.
wand dô sich vereinte
des rîches adelar,
wellent er kêrt oder war
ze gemache und ze neste,
in dûhte, daz im aller beste
ze belîben wære
bi grâf ruodolfen dem habspurgære
der was sô gar kec
und ganzer manheit ein reck,
daz den adelarn gezam,
er belibe âne scham
bî sînem lewen rôt,
der sît den wîzen brâht in nôt.
wie und wanne daz geschach,
daz sag ich allez hernâch,
sô ich bringe under dach
den adelarn ze gemach,
der dâ noch fliuget wîselôs.
dô daz rîch zejungist flôs
sînen vogt kunic kuonrâten,
dô begund der bâbest râten
den kurherren gemein,
daz si kæmen über ein,
sô daz dem rîch ein voget wurde
und daz si der êren bürde
legten, swâ si diuhte guot;
daz man aleine daz behuot -
des enwold er durch slehtes -
daz keiser friderichs geslehtes
iemen wurd erwelt,
daz het er ab gezelt
mit rehter urteil,
der kurherren ein teil
dem bâbst gehullen daran,
daz ir wille und ir wân
dem kunic von bêheim gehal.
marcgrâf ott mit sîner wal
gehal gegen bêheim,
wand er was sîn ôheim,
und der von meinz alsam.
doch was ir helfe lam,
wand ez truoc in niht für:
die herren mit rehter kür
dem rîch ze vogt erwelten
ein forsten, den si zelten
êrsam an allen dingen,
den lantgrâven von duringen:
manie tugent man im zalt,
an daz er was ein teil ze alt
und von dem alter so kranc,
daz er under sînen dane,
der im dâ was erbolgen,
dem tôde muoste volgen,
ê daz daz ie ergienge,
daz er dhein wîh enphienge,
dô starp der tugentlich.
dâvon stuont daz rîch
aber herren bar.
ich enweiz, wie manie jâr
ci. in den selben ziten
verren unde wîten
die forsten mit der wal
suochten über al,
beidiu wider unde für.
wie si genuzzen der kür,
si wurven mit listen.
ein grôzez guot si wisten,
daz in sînem geberge
het der graf von henneberge,
den hort si wolden stoeren,
der grave lie sich toeren
mit guoter geheiz,
niemen rehte weiz
des guotes sumen ein zil:
sîn was ot sô vil,
daz er dâvon verdarp,
dô er dâmit niht erwarp,
des er von in was getrôst,
dô er des guotes was belôst,
daz die herren wol versunnen
im heten an gewunnen,
dô wart er ûf geselt,
daz ein kunic wurd erwelt,
darumbe samten si sich
datz frankenfurte, hôrte ich.
und dô si kômen ûf den tac,
ûf dem veld ieglicher lac,
wand in diu stat verspart
ze frankenfurte wart -
man muos in missetrûn,
dô si sô sêre rûn
mit der wal begunden.
doch an den selben stunden
lâgen si vor der stat.
mit worten und mit tât
weiten si zehant
den von hollant.
der was dâ enantwurte.
vor der stat ze frankenfurte
geschach im allez sîn reht.
die fursten sagten im sleht,
si heten daz wol vernomen,
ez wær ê ouch alsô komen,
daz frankenfurtær iriu tor
den kurherren heten vor
beslozzen und verspart.
diu selbe sache wart
dem keiser friderich
geklaget klegelich,
dô er den næhsten hof het.
der sazte an der stet
und gebôt daz,
daz daz reht fürbaz
stæte solt belîben,
er hiez ez ouch schrîben
an allen den buochen,
dâ man diu reht sol suochen,
swenne hinnen für
die herren zuo der kür
hinz frankenfurte kæmen,
und ob si daz vernæmen,
daz man si niht enwolde
lân in die stat, sô solde
man den kunic hie vor weln
unde denne vor zeln
dem, der dâ erwelt wurd,
daz er besæze frankenfurt,
unz daz bezzerung geschæhe
den kurherren umb ir smæhe
der selben trazheit.
do man daz alsô für leit
dem von hollant,
den man nû kunic nant,
do volgt er irer êre,
von den er het die êre:
frankenfurt er besaz.
die im gerâten heten daz,
die hulfen im des alle.
nû nâhet ez dem valle.
der niwe kunic sêre
trahte ûf ir êre,
die er dâ het besezzen.
eins tages wold er mezzen,
wâ im diu stat töhte,
dâ er geschaden möhte,
den er dâ haz truoc.
nû wart ein schuz kluoc
nâch fram und nâch wân
her ûz der stat getân,
der leider übel geriet:
den kunic er von dem leben schriet.
daz was ein ungelucke grôz,
daz man den kunic ze tôde schôz
under allen den, die dâ riten.
der tôt moht lîhte hân erbiten,
unz daz der furste mære
elter worden wære
an den kuniclichen êren.
tôten man den herren
fuorte hinz hollant.
die kurherren zehant
schieden ouch von danne:
niemen weste, wanne
sich die kurherren sider
wolden samnen hin wider.
der phalzgrâve von dem rîn
tete dem gelîche schîn,
daz daz heilige grap
an geniez und âne gâb
nieman hât gern in huote.
er gedaht in sînem muote:
ludwic, dir ist unkunt,
wan der wurf ander stunt
sô eben kumt in dîne hant!
veiler bürge unde lant
ist bî der phalze ieze vil:
ob ich daran niht enwil
schaffen mînen frum,
daz ist ein unwîstum,
als guote stat als ich sîn hân.
kurzlich geviel er daran
und der von koln und der von triere
und der von sahsen, die viere,
daz an der wal ir gunst gesant
wart dem von engellant.
dem wurden si darumbe holt,
daz er ein kreftigez golt
het über einander gedûht.
die fursten des bedûht,
daz golt, daz dâ glenzt,
swie daz wurd enkenzt,
in wurd sîn ouch ir teil gegeben,
nu begunden in widerstreben
die andern kurherren drî.
wer der iegelicher sî,
daz ist iu lange wol gewizzen.
sêre si sich flizzen
der sinne und der kunst,
wâhin si kêrten mit ir gunst,
dâ man in ouch ze geben het.
si gevielen an der stet
an den graven von castel:
des liunt was sô hel
an guote und an êren,
ze bruoder zalte man den herren
dem kunic von yspani;
daz er in alamani
herre wurd, dâ ranc er nâch.
zuo dem bruoder was im gâch.
dem sagt er diu mære,
daz er erwelt wære
ze rômischem kunic.
der sprach:< die herren frumic,
die daz habent getân,
die sul wir des geniezen lân,
daz si sîn lust dester baz.
nû waz schat uns daz,
daz wirs mit unserm guot
machen wolgemuot?
wir sîn wol sô rîch
daz wir ez sicherlich
mugen wol volenden.>
si begunden her senden
ieglichem wol vier tûsent marc.
nû wâren dise ouch sô karc,
die dâ ir wal gesant
heten hinz engellant
dem kunic, des ich ê gewuoc:
si enputen im genuoc,
wie si daz heten bedâht,
daz solher kraft und maht
gegen im niemen phlæge,
der sich sô drât bewæge,
daz er darnâch runge,
wie er dem rîch betwunge,
daz man im het vor.
si wurfen im enpor
und enputen im alsô,
er solde wesen frô,
wand er west wol daz,
swenn sich hüeb dhein haz
zwischen im nîtlich
und dem von francrîch,
da sich solch kriec under enpôrte,
dâ geuden zuo gehôrte,
sô verwizzen im die franzois,
wâ ie deheinem engellois
solch êre wær geschehen,
der man fürwar müest jehen
karlen, pipînes barn,
der bî sînen jârn
solhe wird und êre gewan,
daz im rômisch rîch was undertân
ze sînen erbelanden,
und alle die erkanden
sînen sun, kunic lois,
die westen daz gewis,
daz er het rômisch rîche
zesamt francrîche,
unz daz sînem leben
ein ende wart gegeben:
ditz geudlichez schallen
muoz in nû enphallen
und under in geligen,
wand er wirt des niht verzigen,
sîn houbt muoz zieren schône
diu kunic karles krône,
diu noch bî dem rîche ist.
mit diser kunst und disem list
machtens dem von engellant
so lideweich die hant,
daz sîn hort wart an geruort.
ez wart sô vil gefuort
her ze tiutschen landen sînes guotes,
daz si hôhes muotes
wurden under in,
die da nâmen den gewin.
cii. der kunic wart wolgemuot,
dô er vergap daz guot,
daz zuo dem rîne wart gefuort.
grôziu freud in ruort
und die sînen algelîch.
si wânden rômisch rîch
gar gewis haben,
daz guot, daz si gâben
ze füeren her ze tiutschem lande,
dem phalzgrâven man daz sande,
daz er ez teilen solt.
von den daz guot wart geholt,
die gefrieschen. boesiu mære,
daz diu wal niht ganz wære;
wand der kurherren drî
mit irer wal wâren bî
von castel dem grâven.
si begunden heim draven
und sagten irem herren daz,
daz er sich beriete baz,
sîn wal wær niht ganz
und wær diu selbe schranz
von den kurherren drin,
die mit ir wal wolden sîn
von castel an dem grâven balt,
den im der kunic zalt
von yspani ze bruoder.
alrêrst wart manic fuoder
sînes guotes her gesant.
der kunic den phalzgrâven mant,
daz er der triwen sîn gedæhte
und im sîn dinc zende bræhte,
gegen den der wal im wær gebrosten,
swaz daz möhte gekosten,
daz er im daz niht liez erbarm:
er wære ein kunic niht arm
êren unde guotes;
daz er im williges muotes
machte die kurherren drî,
der gunst er wære noch frî,
des müest er immer haben danc.
nû kom ouch darnâch unlanc
ein bote von yspani her.
dem von kolne brâht er
ein kreftigez guot,
dâmit er des phalzgrâven muot
und der andern solde linden.
der bote sprach:< lat ir iuch vinden
mînem herren gunstic,
der ist an guot sô mehtic,
daz er iuch immer rîchet.
dem von engellant entwîchet
und kêrt an mînen herren,
daz muoz iu immer mêren
an dem guote iwer hab.>
< wir wellen an oder ab
in vil kurzen tagen
iwerm herren sagen,>
sus enputen die viere
dem von castel schiere.
daz selbe der von meinze tet
dem boten, den im het
und sînen gesellen gesant
der kunic von engellant.
dem wart ouch enpoten daz,
si wolden kurzlichen baz
darüber sich besprechen.
alsô kunden siz zechen.
ciii. ich hôrt ez sît heimelichen
von dem wîsen heinrichen,
dem burcgrâven von nurenberc,
der an worten und an werc
was bî den forsten an irem rât,
daz sîn der phalzgrâve hât
genozzen beidenthalben,
daz er die hantsalben
reite uf ein guot starc,
ûf vierzic tûsent marc,
die er ir het genozzen.
wie ez den andern wær erschozzen,
der sumen weiz ich niht:
diu listige phliht,
diu beidenthalben dô geschach,
manigen soumsatel brach,
den dâ zerdruct daz golt,
daz man von englant holt
und von yspani darzuo.
wie man ir ietwederm tuo,
lât iuch sîn niht betrâgen,
daz wil ich iu sagen.
civ. datz rôme zuo den zîten was
ein bâbest, von dem ich las,
daz er der kristenheit
phlac mit rehtikeit.
er was diemüetic und gewizzen
unde hete sich geflizzen,
daz er tet volliclich,
swaz nutze was dem rîch,
dennoch dô er was cardinal.
dô er gefriesch von der wal
und daz tendelieren,
daz die drî mitsamt den vieren
dem rîche teten zuo gevære,
so daz si wæren krâmære
des heiligen rîches,
er gebôt in gelîches,
den phaffen bî irem amt,
daz si des wurden niht verdamt,
und bî dem ban den leien,
daz si solich zweien
bræhten an ein einunge.
swem an dem rîch gelunge,
dem wær wol geschehen,
den bâbest hôrt man jehen,
ez diuht in ungefüege,
daz man daz rîch veil trüege
den kunigen umb ir guot;
daz rîch wær vor armuot
bewâret mit der êrsten stift:
< swem got die selben gift
gît und beschert,
daz im daz rîche widervert,
wil der rehte dâmit leben,
als im für wirt gegeben,
sô ist er niht ein armman,
wand alle kunig undertân
dem keiser sullen sîn ze reht,
ir herren, dâvon seht,
ob daz rîche wære veile
und der stuol ze rôm an sînem teile,
wer si vergelten kunde!>
der bâbst in kurzer stunde
wart der kurgeselleschaft
so swære an der botschaft,
daz si erschrâken darab.
und doch wurfen si die hab
durch die vorhte niht hin,
die man von engellant sand in.
doch wurden si ze râte,
daz si solden drâte
gen frankenfurte kêren,
dem rîch umb einen herren
endelich dâ schaffen,
leien unde phaffen
wurden des vereint,
als in der bâbest her bescheint
und an den brieven enpôt,
daz sîn dem rîche wær unnôt,
daz man niht welte nach rîchtum;
wand wær er biderb unde frum,
swer des rîches krône trüege,
der gewunne schiere genüege.
cv. sus wart ein tac gesprochen
über sehs wochen
hinze frankenfurt,
in ir herzen was begurt,
swen si dâ wolden mein
von den herren zwein,
den von castel und engellant.
hôhe boten wurden dar gesant,
daz si solden nemen war,
wer an der besten schar
under in bêden belib.
waz der kunic von bêheim trib
zuo den selben sachen,
daz wil ich kunt machen,
ein herren sand er ûf den tac,
an dem kunst und witze lac,
von seckou bischolf wernhart,
mit dem der meister wart
von miurberc gesant,
der comentiur über daz lant
was datz ôsterrîche,
und zwên herren rîche,
die bêde leien wârn,
die hiez der kunic varn
in sîner botschaft dâhin,
in geheime sagt er in,
daz er die mêrern zal
gewunne an der wal,
des wær er ie gewis,
kostlich vertigt er dis.
sîn frum ze werben si swuoren,
dâmit si dannen fuoren.
si kômen kurzlichen dar,
dâ mit maniger grôzen schar
die kurfursten riten zuo.
die sâzen spâte unde fruo
an dem râte wol drî tac.
maniges fursten bote dâ lac
durch ervarn diu mære,
wem got des rîches gunstic wære.
der von meinze wart
ze rât mit bischolf wernhart,
daz er den meister zehant
von miurberge heim sant,
und swenn er swâben gerûmte,
daz er sich nindert sûmte
durch deheiner slahte nôt,
daz er gewunne daz botenbrôt
ab dem kunic von bêheim:
im wær daz rîch gesant hin heim,
dâ wær dhein zwîvel an.
daz wart alsô getân,
als si ez heten ûf geleit.
die fursten wurden bereit
an dem dritten tag,
sô daz nâch ir behag
diu sprâche het ein ende,
war und wellende
si wolden kêren mit der wal.
die herren hiez man über al
zuo den fursten gân;
swer dâ durch lusmen wolde stân,
der wart ouch verdolt.
der phalzgrâve wolt
die rede für kêren.
er sprach:< ir kurherren,
sît ir des über ein komen,
swaz hie wirt von mir vernomen,
daz daz iur wille sî,
swen ich hie beschrî
und ze herren gib dem rîch?>
dô sprâchens algelîch,
ez wær ir rede und ir wille.
er sprach:< sô swîget alle stille
und vernemet mich!>
er sprach:< sô kunde ich:
in dem nâmen der drivaltikeit
sî beruofet und geseit
al der werlde hinnen für,
daz mit rehter wal und kür
der leien und der bischolf
von habspurc grâve ruodolf
ze rômischen kunic ist erkorn!>
bî dem hâre ob den ôrn
nam sich der bischolf wernhart:
< ach, daz ich ie geboren wart!
her von meinze, wie habt ir
alsô gevarn an mir,
daz ich hân boten für gesant
dem kunig ûz bêheimlant,
im sî daz rîch gegeben.
die wîl er mac geleben,
sô hindert er mîn goteshûs.>
in diser sorge unde grûs
gie bischolf wernhart von dan.
manic wunsch wart getân
heiles dem erwelten,
den si ze kunic zelten,
dem werden habspurgære.
dem was umb dise mære
harte lutzel kunt:
der gie zuo der stunt
mit den baslæren umbe,
die wæren sô tumbe,
daz si sîner huld enpârn.
des muosten si garn;
wand er lie sich niht bevillen,
swer über sînen willen
des sînen iht enpeiz,
der muost imz gelten gotweiz.
alsô tâten ouch dis.
über heid und über wis
fuor des rîches marschalch.
der phalzgrâve im enphalch
des rîches banier,
er sprach:< nû île schier,
sô daz du iht erwindest,
unz daz dû in vindest,
der dâ ze kunig ist erkorn.
sag im, daz er allen zorn
und alle die vintschaft,
dâmit er ieze ist behaft
underwegen lâze
und sich furder ûf die strâze;
dâ kom ouch wir hin,
wand wir wellen füeren in
zetal gegen âch.>
dem marschalc dem was gâch.
cvi. nû lâz wir in varn.
wie si hie gebârn,
daz lât iu kunt machen,
mit allen den sachen,
dâ man mit sol êren,
der dem rîch ze herren
wirt erwelt und erkorn,
daz wart dâ niht verhorn,
man erbut ez im mit hûf.
sîn banier wart geworfen ûf,
diu mit dem lewen rôt,
man gewan daz botenbrôt
den rîn ûf und zetal
in den steten über al,
die dem rîche gehôrten zuo.
nû hôret, waz man hie tuo.
cvii. dâ sprâchen, die dar het gesant
ze boten der von engellant
und der grâve von castel:
< gelucke daz ist sinewel,
unde doch sô sinewel niht -
mîn herre des von schulden giht:
swie ez niht bî im ist beliben,
ez ist doch den zuo geschiben,
die dâ enphangen hânt sîn guot.>
in zorne und in unmuot
an urloup schiedens ûz dem lande;
in gap diu smæhe und diu schande
vil mêr unmuotes
denn diu flust des guotes,
wand guot dicke wirf verlorn,
drier hôher kunige zorn
die kurherren muosen hân.
unschuldic wâren si dâran:
ez geschach an gevar,
zwar ez kom von gote dar,
daz grâf ruodolf wart erwelt,
wand man in aht unde zeit,
daz er an tugenden wær volkomen,
er het sich dâmit für genomen,
daz er was milt genuoc,
zurliuge witzic unde kluoc,
menlich in herten freisen,
ein schirmær witiben unde weisen,
guot und gemeiner rihtære.
ouch gich ich, daz er wære
an triwen veste unde ganz,
warheit, aller tugent ein kranz,
sînem houbet obte,
bescheidenheit in lobte
ze stætem ingesinde;
den senften guot, den übeln swinde,
erbarmic über die man sol,
wîp und phaffen het er wol
und êrt si, daz ist ritterlich,
ein wip het er ouch
gehabt von sîner jugent:
nemt iu al die tugent,
die man prüeven sol an frouwen,
die lie si an ir schouwen,
wand daz ist guoter wîbe reht.
von heierlôch grâf albreht
ir ze bruoder was bekant,
anna sô was si genant.
unde umb ir reinez leben
het in got beiden gegeben
den wunsch hie ûf erden:
er lie von in geboren werden
drî sün und fünf töhter.
mit welhen sachen möht er
got im baz haben getân,
denn den er læt sehen an
an sînes lîbes fruht
an freuden solhe genuht,
als er si hie sehen liez?
albreht der eine hiez.
ist daz war, daz man seit,
daz von den schephen ûf geleit
dem menschen werde sîn gelinc
an übel und an guotem dinc,
sô wirt von mir geloubet,
daz got den schephen erloubet,
daz si im legten ûf
sæld und êr mit hûf,
als ir hernâch gehôrt.
der ander was des unbetôrt,
ruodolf ze nam er gewan.
der dritte der hiez hartman:
wie ez dem ergie sit,
swanne des im wirt zit,
sô sol ich daz sagen.
die boten niht stille lagen,
und doch gerlich der marschalch,
dem der phalzgrâf enphalch
des rîches banier:
der kom harte schier,
dâ er grâf ruodolfen vant.
er sprach:< mich habent her gesant
die kurhern algelîches,
daz ir iuch des rîches
underwindet über al,
wande ir mit rehter wal
nâch der kür orden
rômischer kunic sît worden,
des gebt mir daz botenbrôt.
sunderlichen iu enpôt
der phalzgrâve bî dem kîn,
daz ir daz ligen lâzet sîn,
daz ir hie sô lange tuot.>
von habspurc der wolgemuot,
der wolgezogen und der wîs
sprach:< die êr und den prîs,
als ich von got hân enphangen,
leider des ist niht ergangen,
daz ichz verdienet hab umb in;
doch bitt ich got, daz er den sin
von sînen gnâden mir geb,
daz ich sô bî dem rîche leb,
daz ez im sî genæme.
ob ich des rîches niht ennæme,
zwâre daz wær missetân:
swie vil got êren gît dem man,
der sol er sich dunken wert;
swelch biderb man niht êren gert,
daz ist ein missewende.
heil und geluck mir sende,
der mir die êr gegeben hât!>
grâf ruodolf an daz rîche trat
und underwant sich des dô.
hie wart geschriren:< frô, frô.>
dô entwelt er niht lenger dâ.
mit den sînen kêrt er sâ
und fuor, als im enpoten wart.
ouch brâhte man im ûf der vart
mit vil frouwen unde mannen
sîn wîp, die sæligen annen -
daz tet ir bruoder von heierlôch -
dâ si daz êren rîche joch
solden legen ûf sich.
daz selbe joch, sag ich,
daz ist zepter unde krône;
swer nâch gotes lône
dâmit hie ringet,
zwâre dem gelinget
als dem keiser heinrich:
der hât erworben bî dem rîch
den solt des êwigen lebens.
er phligt noch des selben gebens,
bî des geburt die engel wârn.
nû lâz wir den kunic varn
und sîn wîp die kuniginne
mit heile und mit gotes minne,
dar in ze varen was gedâht.
im kômen zuo mit grôzer maht
die kurherren alle;
hin fuoren si mit schalle
zetal gegen ach.
volliclich im geschach
allez kuniclichez reht;
daz wart im gemachet sleht
mit krônen unde mit wîhen.
die fursten bâten in lîhen,
dâmit si sunderlich
sint gefurstet von dem rîch,
leien unde phaffen.
vil gewan er ze schaffen,
ê er in allen gelêch.
niemen niht er verzêch,
des er ze rehte haben solt,
darumbe wart man im holt.
daz daz geschach, des was fürwâr
tûsent und zwei hundert jâr
und vier und sibenzic darnâch,
daz diu kristenheit jach,
daz krist wære geborn:
dô wart kunic ruodolf erkorn,
der biderb und der frumic,
ze rômischen kunic.
cix. für des rîches vogt
kom scharhaft gezogt
koufliut und burgære,
die klagten im ir swære
und des landes gebresten,
daz si der strâze nindert westen,
diu in ze varen wær bereit,
swâ si vermite daz geleit,
sô gar wærens unbehuot.
ouch wæren grôziu guot
in den zîten verlorn,
die wîl daz rîche het enporn
gerihtes unde hêrschaft.
nû wart der kunic gedanchaft,
waz er darzuo tæte.
wîsung unde ræte
nam er datz den fursten:
swie er doch was in den getursten,
daz er wol geschaffen trûte,
swer wege unde strâzen bûte,
daz der belibe mit gemache,
umbe die und ander sache
wold er sich berihten baz.
die fursten rieten im dô daz,
ez solde sîn sîn êrstez werc,
daz er hinze nurenberc
einen hof solde gebieten:
alle die ze klagen hieten,
den sold er daz rihten dâ;
ouch wær dem rîche anderswâ
gewalt widervarn,
daz sold er niht ensparn,
als er datz âche hiet gesworn,
swaz dem rîche wær verlorn,
daz sold er in bringen;
er hiet gelobt an allen dingen
daz rîche bezzern unde mêrn.
der kunic sprach:< daz tuon ich gern.>
der kunic des niht enliez,
den hof ze nurenberg er hiez
kunden unde schrîen:
fursten, grâven und frîen,
steten und dienstman
den wart daz kunt getân,
der kunic wolt rihten alle klag.
ûf sant mertînes tac
solt der hof geschehen.
nû liez der kunic sehen
und sîner witze geniezen:
an bluotes vergiezen
schuof er sô guoten fride,
wand er gebôt bî der wide
fride wegen und strâzen;
swer des niht wolde lâzen,
sô daz er ieman iht næme,
swen man des uberkæme,
von dem der fride wurd zebrochen,
daz wurd an im gerochen,
daz er sîn nimmer genuzze,
swenn er darumb verguzze
sînes bluotes saf.
nû warp der phalzgrâf
an den kunic umb sîn tohter.
zwâre, daz moht er
mit guoten êren tuon,
daz er gewan ze suon,
der ê sîn stalfriunt was.
lûter als ein spiegelglas
an kiusch, an zuhte was diu magt.
dâ was im wunder von gesagt,
wie schoen si wære und wie klâr:
trûrens wart er bar,
dô si im wart gegeben,
daz er mit ir solde leben
und in freuden wahsen.
nû warp der von sahsen,
des er ouch wart gewert,
des kunigs tohter er gert,
die gap er im ze konen,
mit der sach man wonen
gar tugentlichen in.
der tohter sint nû zwô dahin,
sô daz si man hânt genomen.
dô des hoves zit was komen
der kunic fuor gen nurenberge.
ob sich iemen dô vor berge,
der dar geladen wære,
sô daz er komen verbære?
ich wæne, daz des iht geschach.
ieglichem herren wart gâch,
wie er sich dâ vergwiste,
niemens man vermiste
ân des kuniges von bêheim,
der was beliben dâheim,
und von beiern herzog heinrich,
daz die zwêne dem rîch
niht envollen wâren undertân,
des sprach si der kunic an.
umb die frevellich geturst
erteilte in ein ieglich furst
zuo dem næhsten hof ein tac.
der kunic ze nurenberge phlac,
swes man ze rehte phlegen sol.
er ente und verrihte wol,
swaz er ze schaffen hâte,
nâch der fursten râte
wart der ander hof gesprochen
über zwelf wochen,
der solde ze wirzpurc wesen.
die setze wurden dô gelesen,
die man den kunic bât setzen.
anevanc und letzen
nam ze nurenberc guot ende.
nû hôret, wellende
der kunic ruodolf kêre.
nâch ir wîsung und êre
fuor er alumbe zuo den steten,
und swaz si verwarrens heten
und unverrihtes under in,
sîn grôz witze unde sin
verrihte in daz mit île.
alsô vertreip er die wîle,
unz daz die tage komen wârn,
daz man hinz wirzpurc solde varn.
cx. der fursten nieman verlac,
si kæmen alle ûf den tac,
den der kunic hinz wirzpurc gebôt,
an die vor êhafter nôt
niht mohten dar gelangen.
der hof wart begangen
wol und ordenlich genuoc.
die zwêne, der ich ê gewuoc,
die dûhten sich sô wacker,
von bêheim kunic ottacker
und von beiern der herzoge -
ze hove kom daz mær geflogen,
daz ir komen hiete twâle.
des wart in zuo dem andern mâle
ein tac erteilet von den herren,
der kunic den hof begunde kêren
hinz ougspurg ûf sunnewenden,
dâ solde sich enden,
swaz der bêheimkunic und herzog heinrich
ze vordem heten an daz rîch
und der kunic hinz in her wider,
der kunic ûf unde nider
sô guoten fride schuof,
daz man mit gemeinem ruof
im dankte sîner triwen:
geleit und zol müen,
suht er der innen wart,
nieman was im sô zart,
den er des übertrüege,
des ersten mit gefüege
bezzerung er an si iesch.
nû sehet, wâ der bâbst gefriesch
des mannes durchnehtikeit
und die getriwen arbeit,
der er tegelich
phlac bî dem rîch;
des lobt der bâbest got.
von im wart ein hôher bot
zuo dem kunige gesant;
datz wirzpurg in der selbe vant.
er brâht im veterlichen gruoz,
den enphienc der kunic vil suoz,
als er von sînem vater sol.
der bote sprach:< der bâbst ist vol
triwen und gnâden gegen dir;
ouch stêt darnâch sîn gir,
wie er dich kurzlich sech.
wâ und wan daz geschech,
daz traht in dînen sinnen,
der bâbest wil beginnen
mit dir der kristenheite frum:
des heiligen landes drum
sol von dir werden gebût.
der bâbest gote des getrût,
daz er erfulle sîne gir,
sô daz er selbe var mit dir.
ouch hât er vesten muot,
daz er dir mit dem guot
volliclich helfen wil:
in dunkt niht des ze vil,
swaz er sol tuon helflich
dir und ouch dem rîch.>
cxi. vil wol enphangen wart der bot.
kunic ruodolf sach hinz got,
sînen schephære bât er,
daz unser geistlicher vater
die maht gewunne und ouch er,
der bâbst an geistlicher lêr
und er mit den swerten,
daz si daz heilic grap kêrten
an der kristenheit gewalt.
kunic ruodolf sêre darnâch stalt,
wâ er des stat næme,
daz er zdem bâbest kæme,
daz er mit im solde kôsen.
ein stat heizet lôsen,
diu was dem bâbest wol gelegen.
< wildû der reise dich verwegen?>
sprach zuo dem kunic der cardinal.
kunic ruodolf im des gehal,
daz im gelegen wær diu stat.
kunic ruodolf die boten hât
schône unde wirdiclichen,
ez liez in nihtes entswîchen;
swes si einez wolden heben,
der wurden driu in gegeben,
als man lieben gesten sol,
unz daz si sich vereinten wol
über al ir sache.
den cardinal mit gemache
der kunic ze wirzpurge liez,
swaz der bâbst den cardinal hiez,
von sînen wegen schaffen.
darumb gebôt er den phaffen
hinz wirzpurg ein concilium
und schuof mit in sînen frum,
als im enpholhen was.
ze jungist er in vor las,
daz meniclich daz wesse,
daz ûf die næhsten liehtmesse
der bâbst kæm hinz lugdôn
mit allem dem hof. dâvon
wart in daz allen geseit,
daz si wæren bereit,
daz si den bâbest suochten da.
der cardinal fuor sâ
mit urloub uz dem lant.
kunic ruodolf niht erwant,
müezlichen fuor er
in dem lande hin und her,
unz daz im sunnewenden naht,
ûf die er het gedâht
den hof datz ougspurc ze haben.
zuo rîten unde draben
sach man der hern schaffære.
dhein winkel was sô lære,
si wurden alle herren vol.
swes sich der kunic ze hove sol
von den herren nieten,
daz sach man im erbieten:
die fursten dienten iriu amt.
dô sich diu hêrschaft gesamt
und man begunde trahten
und des rîches dinc ahten,
der kunic undienstes wenken
sprach hinz des rîches schenken
und hinz der beier herzogen.
nû sach man dort her zogen
zwêne phaffen lîse,
die warn kunstic und wîse:
daz ein was bischolf wernhart,
der von dem kunic von bêheim wart
ze vorsprechen dar gesant,
der ander heinrich was genant,
brobst von ottingen;
zantwurten unde dingen
was im voller gewalt
von herzog heinrichen bezalt.
dâ der kunic saz,
ir rede mit der mâz
dise zwêne man
huoben vor den fursten an.
cxii. bischolf wernhart hin für trat,
den kunic er urloubes bât
sîne rede für ze legen;
der bât man in phlegen
und tuon zuhticlich
vor in und vor dem rîch,
dô im erloubet wart ze sprechen,
dô begund er sich rechen
an dem von meinze mit worten.
alle die sîn rede hôrten,
die jâhen, er het von gotes gunst
ze grôzen witzen unde kunst
ein zunge, diu wær snel.
reid und sinewel
muoste sîn rede wesen.
er hete datz padou gelesen
daz decretal und daz decret,
manic rede er dâ tet,
mohten sîn die leien hân vernomen,
ez wær im harte übel komen;
dô verstuonden si sîn niht.
mit rede macht er enwiht
die wal und die welære
und jach, der kunic gewesen wære
zuo der zît in dem ban,
dô im daz rîch wart undertân,
und ouch, dô er die wîh enphie.
latine manic red ergie,
het er si tiutsche getân,
im wære zuo slagen der ban,
swie hôch im was geschorn.
der vil wol geborn,
von rôm der kunic ruodolf,
sprach ze dem bischolf:
< habt ir iht ze schaffen
mit deheinem phaffen,
dâ latîne zuo gehôre,
daz sparet ûf die kôre
ze meinze oder ze trier;
habt aber ir gegen mir
oder gegen dem rîche iht ze suochen,
des mac ich iu ûz den buochen
mit worten niht gevolgen;
mir wærn darumb erbolgen
die herren alle, die ir hie seht,
ob ich iu gæbe daz reht:
daz ich durch iwern geniez
des rîches leienfursten liez
iu teidingen mit
nâch dem pheflichen sit,
und daz dis herren algelîch
sæzen vor dem rîch
als tôren unde stumben,
swie vil ir kunt des krumben
mit iwer kunst machen sleht.
ir sît verzigen solher reht:
wand ich weiz des die wârheit,
daz der bâbst des niht vertreit,
daz iemen vor im für bringe
kunic karles reht mit teidinge:
swaz leien oder phaffen
vor im hânt ze schaffen,
daz sol latîne geschehen,
wer möht iu hie gejehen
iwer meisterschefte danc?
diu zal der phaffen ist kranc
gegen den leien, die hie sitzen;
doch vindet ir bî solhen witzen
manigen leien, der hie ist,
erdenket welhen list,
den ir tiutsch erzeigen welt,
und swaz iu heiles dran gevelt,
daz habt iu alterseine.>
dô riefen gemeine
fursten, grâven unde frîen:
< herre kunic, ir sult uns frîen
unser alte gewonheit!>
nû wart den leien ouch geseit,
daz er die wal het gescholten.
der phalzgrâf sprach:< daz muoz vergolten
werden mit sîn selbes bluot,
ob mich der helle gluot
immer solde brennen!
sol mich ein solher nennen,
swie sô im gelust?>
ûf sînes lîbs verlust
wart gerâten manigen ende.
nû was der kunic sô behende
und an witzen sô kluoc,
daz er in sterbens übertruoc,
der phaffen êre zêren
vil mêr, denn er ir herren
widersaz dâran.
manic umbrede wart getân,
diu umb anders niht ergie,
wan daz der kunic undervie
die rede mit den andern sachen.
er begunde daz guot machen,
daz im selp ze vâr geschach.
der kunic hiez an irn gemach
die fursten alle varn.
besorgen und bewarn
die boten er begunde,
sô er beste kunde:
der phafheit êre er sich fleiz.
dô sich der hof sleiz,
bischolf wernhart geleites gerte.
der kunic in des gewerte
und fragt in, wen er gerne het.
der bischolf gerte an der stet
der, die im wâren gehaz.
durch grôzen sin tet er daz:
er weste si sô stæte,
daz ir deheiner tæte
an im dhein missewende,
swenn er sich sîner hende
enphalch und sînen triwen.
manigen list niwen
bischolf wernhart ervant,
dâmit er kom von dem lant.
cxiii. dô der hof het ein ende,
war ie der man wende,
daz wart mir niht geseit;
der kunic hinz ulme reit,
dâ wart im des ze muot
und dûhte ouch die fursten guot,
daz er gegen bêheim hiez draven
von nurenberc den burcgrâven,
daz er niht erwunde,
unz er den kunic funde,
daz er in des bæte,
daz er widertæte
durch friuntschaft und durch minne
alsô, swaz er het inne,
daz zuo gehôrte dem rîch,
als stîre unde ôsterrîch -
daz het er âne urlæb -
daz er dem rîch daz widergæb
âne bit und âne twâle,
des mant man in zdem ersten mâle,
ouch enpôt er im, er wær verdamt
mit urteil aller der amt,
der er von dem rîche jach,
darumbe daz man in niht sach
diu selben amt dienen.
der burcgrâf vant den kunic ze wienen,
cxiv. und dô er ze hove kam,
urloup er ze reden nam.
swaz man in dort werben hiez,
nihtes er des hie verliez,
er wurb, als im enpholhen was.
die brieve man dem kunic las.
darnâch huop er an
sîn red als ein wîs man:
< herr, ich bin in ditze lant
von dem kunige gesant
umb anders niht denn umbe diu,
daz ich vordem sull an iu,
swaz ir dem rîche habet vor.
daz hôrte in sîn ôr
iur bot, der bischolf wernhart,
daz dem kunic gesaget wart
von den fursten gemein,
daz kernden unde krein,
darzuo stîr und ôsterrîch
unde ander guot dem rîch
nâch rehtes lêhens orden
ledic sint worden.
daz bit man iuch wider geben.
wand die wîl man bî dem leben
den keiser fridrich sach,
dô het der grâf von ach
von des rîches wegen
diu lant in sînen phlegen,
sô daz si iwer niht ensint.
nu sult ir âne underwint
diu lant ê verkiesen,
ê des rîches huld verliesen.
ouch hiez man mich iu sagen,
daz die fursten sêre von iu klagen,
daz ir daz rîch versmâhet,
sô daz ir niht enphâhet
iwer lant und iwer krône.>
der kunic sprach:< heizet schône
die fursten und den kunic varn.
ich bin wol komen zuo den jârn,
daz ich mich versinne
ûf flust und ûf gewinne -
der vordrung ist ein teil ze vil.
swenn ich sol, sô wil
ich iuch gern wizzen lân,
welhe reht ich hân
ûf alliu disiu lant,
diu ir mir vor habt genant,
ez ist wizzenlich,
daz mir ûf ôsterrîch
mîn frou, diu kunigin margret,
diu reht, diu si darûf het,
vor phaffen und vor leien gap.
sô sag ich iu daz urhap,
wie mir wart stîr undertân:
mit mîner hant ich daz hân
den ungern ab erstrîten
und hân darumb erliten
manic angest unde nôt.
umb kernden, als er mir enpôt,
daz ist wizzenlich,
daz mîn ôheim herzog uolrich
und sîn vater herzog bernhart
mit mir des über ein wart,
daz wir mit hantvesten
nâch rât der allerbesten,
die darzuo kunden,
mit einander uns verbunden,
swelher under uns beiden
ab der werlt müest scheiden
unde niht erben liez,
sô solt der ander den geniez
haben sîner lande
und swaz man erkande,
daz sîn wær gewesen,
die hantvest lâz ich lesen,
her burcgrâf, ob ir wellet.>
nein, her, swaz mir gevellet,
daz gevellet lîht dem kunic niht,
dâvon daz lesen wær enwiht,
daz man tæt hie ze wienen.
sô sprecht ir von dem dienen,
daz ich dem rîche tuon solde:
ob ich nâch solher rede wolde
dem kunic nâch rîten,
daz er in sô kurzen zîten
mîner lande an mich gert,
zwar sô wær ich vil wol wert,
swaz mir von im smæhe
datz swâben geschæhe
oder bî dem rîn.
ich wil hie heime sîn
und der mær hie zwienen bîten.
wil aber ich hinz prâge rîten,
daz tuon ich âne sorg.
manic rede karc
hôrt man von in beiden.
der kunic den ernst scheiden
begunde mit schimphen;
des kund im mit gelimphen
der burcgrâf antwurten wol.
der kunic sprach:< zwâr uns sol
niht riwen unser lange twâl,
die wir heten mit der wal,
sît uns die kurherren
an gewalt und an êren,
mich und von engellant den kunic,
mit disem helde frumic
hânt verbezzert bî dem rîch.>
cxv. von nurenberc her heinrich
sprach:< herr, ich was des bot,
daz iuch sunder spot
daz rîche wart an gesuocht
und daz ir sîn niht geruocht
zuo der selben zît.>
der kunic sprach:< sô hiet ich sît
daz rîch genomen gern.>
< nein, ir muost sîn enpern>,
der von nurenberc sprach,
< fürbaz, und iu geschach
diu übel und diu unzuht,
daz ir mit grimmes ungenuht
den von merenberc hiezet toeten
und sô maniger marter noeten.
ouch wart den fursten kunt getân,
ir hetet zwêne hôhe man
in einem turne heizen brennen:
der hôrt ich einen... nennen
ich wæn der missouwære.
daz wart den fursten swære.
si jâhen, die herren müesten sîn
in swâben unde bî dem rîn
sicher solher sorgen burde:
ob ieman beseit wurde
in iwer kamer bî der naht
und mit lugen wurde brâht
in iwer ungenâde,
daz wær ein grôzer schade,
daz ir den darumbe vêht
unde âne alliu reht
liezt solher marter tôt ligen,
als wîlent die heiligen
umb daz himelrîch erliten.
die fursten wâren in den siten
und jehent noch entrûwen,
ez hab si nie gerûwen,
und möht mit iu daz rîch
al tac tegelich
ein lant hân erworben,
ez müest iwer darben
und ir sîn hin wider.>
der kunic der sach nider,
daz houbet im zetal seic.
lange saz er unde sweic.
in dûhte daz ein unfuoc,
daz der burcgrâf gewuoc
sîner missetât sô vil.
der sprach:< herre kunic, ich wil
mit urloube hinnen kêren.
waz enpiet ir mînem herren?>
cxvi. der kunic zorniclichen sprach:
< ich gich noch, daz ich ê jach,
als ichz noch hân gehôrt,
sô belîb ich ungestôrt
von iwerm herren, dunket mich,
mîn gewalt hât sô wîten strich
beslozzen und bevangen,
daz er wirt enphangen
als herman hinz brandiez,
swenn er durch geniez
für wien kumt oder hinze prâg,
ich wære ein verdorben zag,
swenn ich im zwei solhe lant
durch vorhte hinze swâben sant
als ôsterrîch und stîr.
ez sol ê manic gir
ezzens werden gefreut,
ê er mirs ab erdreut
oder halt an betwinge.
er wænet, im gelinge
als an den von basel,
ich hân gedâht ze vasel
disiu lant behalten:
swer der für mich wil walten
und werden mîn nâchgebûr,
zwâre, dem wirt daz sûr.>
manigen eit er des swuor.
der burcgrâf von dannen fuor
und sagt dem kunic ruodolf.
wie gar der bêheimisch wolf
freidic unde übel wære.
ouch sagt er im diu mære
und allez daz dort geschach,
und wie er im an der sprâch
alle sîne missetât,
die er ie begangen hât,
hiet sunderlichen vor gezalt,
und wes er aller meist enkalt,
daz in die kurherren
niht welten zuo den êren,
daz er des rîches krône trüege.
< sîne wort sint ungefüege,
dâ rihtet iuch, herre, nâch.>
kunic ruodolfen was niht gâch,
er nam im der wîle;
wand ez wirt mit der île
manic dinc brâht enwiht.
er trôste sich der zuoversiht
und der grôzen friuntschaft,
die der bâbst mit stæter kraft
zuo zim het und truoc,
als ich sîn ê gewuoc.
diu zît was nu komen,
ûf die der bâbst het genomen
hinz lugdôn sîn concil.
ez kômen phaffen dar sô vil,
bischolf, legat und cardinal,
daz ir sumen und ir zal
nieman ervinden möhte.
waz der kristenheit töhte,
daz wart der phafheit
von dem bâbest ûf geleit.
doch under andern sachen
begund der bâbest machen
ein niwe constitucion:
swenn der tôt tæt sô gedon
dem bâbest, daz er müeste sterben,
wolden dan die cardinal niht werben
umb einen bâbst in zehen tagen,
sô sold ir vâren unde lâgen
der stat volc, dâ si inne wæren;
beschinden und belæren
solt man si guotes und gemaches;
in ein hus, daz niht daches
het, dâ solt man si in trîben;
darin si solden belîben
unde lîden zadels burde,
unz daz der kristenheit wurde
ein bâbst gegeben von in.
der saz und der sin
was den cardinalen leit.
nû wurden niwe mær geseit,
der der bâbst wart frô:
ez kômen boten hô
cxvii. von den tateræren
dem bâbst mit solhen mæren,
daz sich der kunic wolde toufen
und ab im waschen unde stroufen
allen ungelouben,
dâmit der tiuvel rouben
die sel kan maniger freuden.
des wart ein michel geuden
von den phaffen über al.
die boten zuo dem selben mal
verluren all ir sunde
in des toufes unde,
darin si wurden gestôzen,
mit sinnen und mit witzen grôzen
der bâbest si hin wider sant.
swaz man erdâhte und ervant,
daz der boten dheiner gerte,
sâ zehant man si des gewerte.
ouch was der bâbst ze râte worden,
daz er ûz allen orden
hiez vorsehen unde suochen,
ob iemen wolt geruochen
hinz den tateræren komen,
darumb daz in wurd ab genomen
all ir sunde hie.
nû kômen für den bâbest die,
die hie mit sorgen wolden leben,
daz in dort wurde gegeben
diu freude, diu nimmer zergât.
swem diu von got zuo gât,
der wirt nimmer müeder.
bredigær und minnerbrüeder
und augustinær an dem zil
kômen für den bâbest vil
und bewâgen sich der reise,
ze varen in die freise.
den gap der bâbest sînen segen,
ouch hiez er ir wol phlegen
mit zerung von dem lande.
der bâbst si tiwer mande,
daz si die kristenheit mêrten
unde den gelouben lêrten
mit werken und mit worten.
al die ez sâhen unde hôrten,
wie si der bâbst mit sîner hende
segent in daz eilende,
die beweinten die barmunge.
den bâbest dûht, wie im gelunge
an dem heiligen grab -
dâ moht in niemen bringen ab,
sô grôzen trôst het er darzuo.
nû hôret, waz er mêre tuo.
ze stiwer der kristenheit
gebôt er der phafheit
ze helf dem heiligen lande,
daz ie der man ze rôme sande
daz zehentteil sîns guotes.
der bâbest was des muotes,
daz er daz geben wolde
über mer ze solde,
die mit kunic ruodolf solden varn.
der phafheit er ze sehs jârn
gebôt den zehent ze geben,
dâ getorste niemen wider streben,
die wîl der bâbst was zuo lugdôn,
nû tet der tôt sô gedon
den phaffen dâ vor ungemach:
nur die man infel tragen sach,
bischolf, ebt und cardinal,
der sach man dâ mit der zal
sehs und sehzic und hundert sterben,
an den bâbst begunde werben
sînen frum ie der man;
maniger hande triblian
von den walhen wart begunnen,
dâmit si den tiutschen kunnen
phenning ab erlôsen.
dô fuor der bâbst hinz lôsen,
cxviii. kunic ruodolf im begegent dâ.
des andern tages huop sich sâ
daz gespræche zwischen in.
des bâbstes fürsaz unde sin
gegen dem kunic was niht heiser:
er wold in wîhen dâ ze keiser
und machen ganz unde sleht
alliu keiserlichiu reht,
diu er ze rôm enphâhen solt.
er was im willic unde holt,
als verr erz mohte volbringen,
er erzeiget im an allen dingen
niht wan êre und gemach,
kunic ruodolf zuo dem bâbste sprach:
< herr, ich furht und ist mîn klag,
daz mir des lîbes und der tag
beider ê zerinne,
ê ich die grôzen minne
umbe iuch verdienen mug.
doch bitt ich got, daz ich tug
in sînem dienst und iwer,
daz noch von mîner stiwer
diu heidenschaft werde betoubt,
von der wir sîn beroubt
sô êrbæres phandes
als des heiligen landes
und daz heilige grap.>
der bâbest im den trôst gap,
daz er des nimmer gelieze,
swenn der kunic an stieze,
bereit mit sînem her,
sô wold er mit im über mer,
dâ stüende sîn gedanc nâch.
kunic ruodolf zuo dem bâbste sprach:
< herre, ich sich daz wol,
daz ir gegen mir gnâden vol
sît und ganzer triwen.
disen site niwen,
herre, des enpert,
daz ich hie keiser werd,
wande man ez dafür hæte,
daz ichz durch gemach tæte.
darumbe lâz wirz underwegen,
sît sîn niht hânt gephlegen
vor unser ander fursten:
man wolt mich lîht in den getursten
niht wizzen, daz ich darzuo töhte,
daz ich ze rôm enphâhen möhte
die wîch von iwer hant.
sît daz wol ist bekant,
swelch kunic ze rôm varn wil,
daz der muoz strîten vil,
ê er ze rôme kumt,
und daz im niht sô sêre frumt,
als überkraft der ritterschaft,
dâmit er werde sigehaft
in den, die sterclich
setzent gegen dem rîch
in tuskan und in lamparten:
die sullen mîn alsô warten,
daz ich sunder wanc
under iren danc
wil hinze rôme varn
und dem rîch sîn reht bewarn
âne gâb mit swertes slegen,
des kan mir nieman gewegen,
unz ich enphâhe den gewalt,
der dem keiser ist gezalt,
von dîner heiligen hende.>
hiemit diu rede het ein ende.
cxix. der bâbst den kunic bât
umb ein hîrât -
diu was wol mit urlæbe -
daz er sîn tohter gæbe
des karlotten sunes suon.
daz muost er durch den bâbest tuon,
von dem er sîn gebeten wart,
doch was er ouch von hôher art
von francrîch geborn.
si heten bêd den lîp verlorn
durch der bæbste willen,
drumb lie sich niht bevillen
der bâbest sîner êren,
swâ er im die moht gemêren,
des dûht in niht ze vil:
daz kunicrîch cecil
der bâbest im verlêch.
ob sich der kunic des verzech
an des rîches stat,
des wirf von mir ein blat
geleget für den munt,
wand ez ist mir unkunt.
der bâbest mit dem kunic wart
gegen rôme sîner vart
aller dinge über ein:
ez wær grôz oder klein,
swaz er mit im ze schaffen het,
daz wart dem kunic dâ zestet
von dem bâbest volverriht.
verstricket und verphliht
wurdens mit ganzer friuntschaft.
der bâbst und sîn geselleschaft
kerten gegen walhen.
dem kunic si enphalhen,
daz er dem rîche tæt daz beste
und daz er dâran wær veste,
swer daz rîch iht wolt behern,
daz sold er flîziclichen wern,
er wære leifurst oder bischolf.
dâmit der kunic ruodolf
kêrt her wider zuo dem rîn.
mit den besten friunden sîn
er dô ze râte wart
her nider umb sîn vart,
wie er die an getrüege,
daz si wurde gefüege.
die rieten im gemeiniclich,
wold im der herzog heinrich
wege unde strâzen
zetal durch beiern lâzen,
daz im daz nutze wære.
daz herzog heinrich wart sô swære
gegen dem kunic gesehen,
daz was dem phalzgrâven geschehen
ze nîde und ze widerdriez.
dârumb er des niht enliez,
er greif den bruoder sân
mit grôzem urliug an
und er in hin wider.
si verderbten sider
mit roube und mit brant
ietweder des andern lant
verliert und verwuoste.
daz urliuc weren muoste
und vîntlichez pochen
zwei jâr und sehs wochen,
daz ez niemen moht verslihten.
allererst ez verrihten
fursten und ander hôhe herren,
durch die muost der herzog kêren
an den kunic ruodolfen.
und die des heten geholfen,
und ouch im selben sînt
wart der kunic von bêheim vînt.
her ze stîr er im enpôt
sînem houbtman hern milot,
daz im des niht entsliffe,
daz er mit urliug an griffe
von salzpurc den bischolf:
daz er dem kunic ruodolf
und dem rîche was gehôrsam,
dârumbe wart er im gram.
cxx. der milot niht vermeit,
ze schaden er reit
und ze vâr den salzpurgæren.
mit den stîræren
het er sich gemegent,
und in swelher gegent
der bischolf iht het,
daz verwuost er an der stet,
ouch kom er hinze friesach;
die stat gewan er unde brach,
er macht si guots und êren blôz.
der schade wart sô grôz,
den er tet dem goteshûse,
daz mit reitung und mit pûse
gesûmet und gerechent wart
an der reis und an der vart
ûf vierzic tûsent marc.
disen schaden stare
muost der bischolf dulden
von dheinen andern schulden,
wan daz er sich dem rîch
machte heimelich
und daz er von im dâ
sîniu regalia
nâch gewonheit enphienc.
hôrt, waz der bêheimkunic begienc.
ungefüegen arcwân
gegen dem lantvolk er gewan
und ouch gegen den herren,
er vorhte, daz si kêren
an den von rôme wolden:
er west wol, daz si dolden
maniger hande pînen
von im und von den sînen,
die houbtliut hie warn,
nû wold er sich bewarn
mit sô getâner kunst,
dâmit er der gemeinen gunst
verre mêr verlôs,
denn er frums dran kôs:
den hern er dâmit trazte,
daz er die burc besazte
über al mit gesten,
die enkunden noch enwesten,
wes si solden schônen:
gelîch sach man si lônen,
die den kunic mit triwen meinten,
als den, die sich vereinten
ûf sînen schaden und schande,
wie er dâmit dem lande
sîniu reht behielt,
der man phlac und wielt
bî dem herzog friderich,
und diu er sô gewærlich
den hern swuor stæt ze haben,
dô si im daz lant gâben
und dô man ez den ungern nam!
waz im dâvon guotes kam,
des wart er wol inne.
er was wankel und unstæter sinne,
des moht im niemen wol getrûn.
nû enweiz ich, waz man het gebrûn
ûf hern hertnît von wildon:
den sach man vil gedon
daz lant datz stîre rûmen.
er vorht, wold er sich sûmen,
ez kæme von im lîht daz mære
als von dem merenbergære.
dârumb er niht lenger beit,
ze kunic ruodolfen er reit.
der enphienc in harte wol.
swaz ein man reden sol,
der umb helfe gerne wurbe,
ich wæn, datz im des iht verdurbe.
er riet und bât flîziclich,
daz der kunic solt dem rîch
disiu lant in bringen:
herr, iu mac niht misselingen,
ob irz sliuniclichen tuot,
sît sô dienesthaften muot
daz lantvolc hât ze iu.
her, her kunic, umb diu
rât ich iu, daz ir gâht:
ir bedurft niht grôzer maht
ze den, die ir dort vindet.
dâvon niht erwindet.
und west ir der lande güete,
iwer sin und iur gesittete
liez iuch der reise niht enpern.
der kunic sprach:< ich tuon vil gern,
swaz dem rîche nutze ist,
beidiu nû und zaller frist.>
cxxi. mir ist niht wol bekant,
ob iemen her bî im sant
dem kunic brief und hantveste;
ob aber ichz wol weste,
sô wurd ez doch von mir verdagt.
mir wart fürwâr ouch gesagt,
daz man von ôsterrîch drî herren
sach ûf zuo dem kunic kêren,
den von wolkerstorf und noch zwên,
die wolden daz understên,
daz in niht übel geschæhe.
si vorhten des kunigs gæhe
und sînen grimmigen muot.
er gebôt bî lîbe und bî guot,
ûf allen wegen unde strâzen
dâ solt man niemen lâzen,
er rite oder er gienge,
daz man den sâ vienge
und in besuochte an der stunde,
unde bî swem man funde
brieve und swaz darzuo töhte,
dâ man an geprüeven möhte
fremde botschaft in daz lant,
die boten solde man zehant
henken oder ratprechen.
sus begund er sich rechen.
cxxii. dô der kunic von bêheim
inne wart der geheim
von herren unde von den steten,
die sich ze kunic ruodolf heten,
und daz er ouch gewarnet wart,
daz kunic ruodolf sîner vart
herab niht wold erwinden
mit wîbe und mit kinden,
als bald er daz gefriesch,
über al er dô gîsel iesch
von den steten und den herren,
und swâ man sich dheiner êren
hin verstuont oder versach,
den muoste darzuo wesen gâch,
swes der kunic niht wold enpern.
dâ gehôrte niht zuo wan gern.
in solhen sorgen muost man leben.
die gîsel muoste man ouch geben -
des was dehein rât,
wand ez der kunic geboten hât.
swer dâ niht sunes het,
der erwarp kûm mit bet,
daz man sîn tohter nam ze phande.
zden vesten man die gîsel sande,
dâ die bêheim ûf wârn.
dô daz der kunic het ervarn,
niht enpern er dô wolde,
er gebôt, daz man im solde
hinz bêheim die gîsel senden.
daz mohte nieman erwenden.
dô si im wurden brâht,
als er sîn het gedâht,
teilt er si zuo den vesten,
die man für die besten
in bêheim erkande.
die swære und die ande
leit stîr und ôsterrîch,
krein und kernden gelîch.
dâ wart daz volc verjeit
in sô grôze zageheit,
daz si an freuden wurden kranc,
daz sîn geverte macht sô lanc
der kunic ruodolf her nider.
dô der fuor ûf und nider
in swâben und in elsâzen
unde bî dem rîn het lâzen
des rîches dinc wol verriht,
dô ensûmte er sich niht:
er gewan ein solhe ritterschaft,
daz an sô vil liuten groezer kraft
an dheiner stat ist gesehen.
man muos in des fürwâr jehen,
daz si wâren ûzerwelt.
kunic ruodolf der helt
der was sô versunnen,
daz er vor het gewunnen
schiffunge solhen rât,
daz er niht sûmung hât.
cxxiii. dô er zuo der vart
aller dinge bereit wart,
dô huop er sich von dann
und diu kunigin frou ann
mit allen iren kinden,
er wolde niht erwinden
schaffen des rîches êre.
kunic ruodolf der hêre
frôlich fuor her zetal.
grôz was der sînen schal,
dô si swâben heten gerûmt,
si fuoren ungesûmt
unz oberhalp pazzou.
herzog heinrichen dô gerou,
der beier herzogen,
daz er den kunic het lâzen zogen
sô verre durch sîn gebiet,
vil bald er sich des beriet,
daz er in niht verrer liez,
dârumb der kunic zuo stiez
mit al den sînen an daz lant.
hôhe herren er dô sant,
...
die erfuoren wol diu mære,
warumb der herzog heinrich tobt:
im het der bêheimkunic gelobt
ein grôzez silber unde golt,
daz er den kunic von rôme solt
des gevertes irren herab.
guot geheize man im gap.
die darunder rednære,
si jâhen, daz im nutzer wære
des rîches huld und halbez guot,
< denn die geheize, die iu tuot
der kunic von bêheim.
daz iu ist komen her heim
der kunic von rôm ûf iwer triwe,
diu teidinc sint sô iteniwe,
diu zwischen iu geschehen sint,
daz ir alte unde kint
müezen nâch gedenken.
ez mües iuch immer krenken
an furstelichen êren,
wolt ir die red verkêren
und swachen iwern hôhen nam.>
herzog heinrichen man überkam;
swaz der bêheim im gelobet het,
der kunic im daz an der stet
vergewisset mit hantvesten.
daz wart verteidingt von den besten,
die dâ ze beiden sîten wârn.
alrêrst liez er den kunic varn
durch sîn lant mit gemach.
fürbaz man in sach
varen her zetal
ân allen irresal,
wand man was sîner kunfte frô.
unz für wienen fuor er dô,
diu wart von im besezzen.
kunic ruodolf der vermezzen
cxxiv. was ze urliuge wîs,
wand er manigen hôhen prîs
dâmit het bejagt.
mir wart alsô gesagt,
ê er daz rîche het enphangen,
dô was ein hîrât ergangen
mit gelubde und mit worten
zwischen im und grâf meinharten,
dem herren von tyrol,
sô daz in daz behagte wol:
die tohter, die grâf meinhart het,
der hiez einiu frou elspet,
die swuor herzog albreht
nâch der ê gewonheit und reht
ze konen ze nemen,
des moht in wol gezemen,
wand er hât gelebet sît
mit ir vil manic süeze zît.
und dô ze rômischen kunic
der biderb und der frumic
grâf ruodolf erwelt wart,
dô erzeigte grâf meinhart
sine witze dâran -
er tete als ein wîs man -
an den kunic er versuochte,
ob er noch geruochte
der hîrât zwischen in beiden,
< ja, si sint immer ungescheiden>,
der kunic ruodolf jach;
offenlichen er dô sprach:
< nie kunic sô hôher wart,
im solde grâf meinhart
ze hîrât niht versmâhen.>
er hiez balde gâhen
die hîrât bestætigen,
sô daz er lieze ligen
sînen sun bî sîner tohter.
wærlichen daz moht er
mit grôzen êren tuon.
dô von rôm des kuniges suon
sîner tohter man wart,
dô traht der grâve meinhart
gegen dem kunic flîziclich,
swaz im nutz was und dem rîch,
als er billichen solde.
und dô der kunic her nider wolde,
grâf meinharten er enpôt,
daz er sich dheiner slahte nôt
des erwenden liez -
des bât er in und hiez -
daz er sich an der stunde
kernden underwunde
von des rîches wegen
und ez het in sînen phlegen.
von tyrol grâf meinhart
kêrte an der selben vart,
als er die botschaft vernam,
hinze kernden er kam
gar mit werlicher hant
unde nam dô daz lant
in des rîches gewalt.
die man ze houbetliuten zalt
von des kunigs wegen von bêheim,
die îlten balde hin heim,
als si vernâmen diu mære,
daz grâf meinhart kunftic wære.
niemen was des widerstrît:
si swuoren an der selben zît
dem rîche ze dienen.
dâmit fuor er hinz wienen;
den kunic er dâmit êrte.
und dô er in stîre kêrte,
der stet er sich zehant
von des rîches wegen underwant,
swaz der in stîre wârn,
und kom alsô hinz gretze gevarn -
daz was im dannoch wider -
dâ legt er sich nider
und tet der stat gedon.
nû was ouch von wildon
komen herre hertnît
von dem kunig in der zît,
der brâhte diu gewissen mære,
daz der kunic her nider wære.
in grôzen freuden was er.
zuo grâf meinharten zogt er her,
dâ der vor gretze lac:
alles des er mit im phlac,
dâ er dem rîche diente mit.
wes diu stat ze gretze bit,
daz si niht kêrt an in?
daz geschach durch den sin,
daz si besæhen, an wen die herren
mit irem dienste wolden kêren
und die lantliut darnâch.
her dietmâr ûz der geul zebrâch
den traz und der bêheim gunst,
wand er mit grôzer vernunst
daz hûs ze wazzerberc gewan
dem bischolf wernharten an.
daz mohte im nieman gewîzen,
wande sich begund ie flîzen
der bischolf wernhart,
wie er in herzenlich beswârt.
âne reht daz geschach:
des kôm er nû ein teil ze râch,
dô er gewan die veste.
her dietmâr doch wol weste,
daz er umbe die schulde
des bêheimischen kunigs hulde
hinfür immer het verlorn,
wand er den bischolf het erkorn
ze trûte für alle phaffen -
alsô het erz mit im geschaffen.
des bewac er sich algelîch.
ouch besaz von buchse her dietrich
die bêheim datz dem niwenmarc,
swie listic und swie karc
wær her ortliep der bêheim.
er dingte, daz man in hin heim
mit gemache varen liez.
von offenberge man verstiez
jungerich den burcgrâven,
von dem keisersperge sach man draven
den burcgrâven schiubinc.
alsô het der kunic sîn dinc
mit in gebezzert hie.
deheinen man ir lie
in dem enstal.
dâ wârn die bürge über al
mit bêheim besetzet:
die wurden alle geletzet
irs wesens hie ze stîr.
rehte als der bîr
würzet in dem acker,
alsô wânt der kunic ottacker
sîne bêheim hie phlanzen.
âne swert und âne lanzen
wurden si vertriben sît.
von wildon her hertnit
daz niwe wildon gewan.
dâmit huop er daz dinc an.
sîn bruoder, her herrant,
für eppenstein kom gerant
und bestricte vor dem tor
der bêheim hie vor
wol sibenzehen oder mêr.
dâmit besaz er
die andern ûf der veste.
und dô niht trôstes weste
der burcgrâf her herman,
dô liez er schier dâvon,
wand die man im het gevangen,
die wolde man al hân erhangen,
hiet er daz hûs niht gegeben.
dô frist er in daz leben,
mit der sicherheit,
daz man im gæb geleit
von dem lande ze varn.
swaz herren in dem lande wârn,
darzuo arm unde rîch,
die begunden starclich
beidiu spâte unde fruo
sich bereiten darzuo,
daz si wæren geholfen
von rôme kunic ruodolfen.
cxxv. daz solden ouch gretzære tuon.
si machten eine stæten suon
mit dem grâven meinharten
unde swuoren ze warten
mit triwen stæticlich
kunic ruodolfen und dem rîch,
hern miloten, dem houbetman,
dem wart daz kunt getân
heimlichen vor -
den herren hienc daz ôr
von dem kunic von bêheim -
er solt sich furdern hin heim,
wand an swelhen stunden
die stîrær erfunden,
daz der kunic ruodolf kæme,
daz er des wâr næme,
ez wær umb in ergangen,
er wurd erslagen oder gevangen.
des begund er in volgen,
wand er west, daz im erbolgen
die lantliute wæren.
hin fuor er gen merhæren.
die er dâ ze huote liez,
den gebôt er unde hiez,
daz si der burc alsô wielten,
daz si si dem kunic behielten.
daz heten si vil lîht getân,
wolt man in sîn verhenget hân.
dô wurden si des niht erlâzen,
si muosten varen ouch ir strâzen.
ir was dâ ein michel teil,
die dûhte daz ein grôzez heil,
daz man si sô lieze dingen,
daz si von dannen möhten bringen
kleine habe und daz leben.
des wart in geleit gegeben
unz an die tîe zuo ir vart.
daz hûs besazte grâf meinhart.
mit dem bereiten sich gelîch
beidiu arme unde rîch,
swaz man in dem lande
werliches erkande,
der sûmte sich deheiner niht,
si fuoren mit im algeriht
hinz wienen ze kunic ruodolfen:
im wart sô williclich geholfen,
daz er sich sîn freut.
vor der stat lac gestreut
der kunic und sîn her.
ze helfe, und ze wer
sach man zuo im kêren
von ôsterrîch die herren
und gemeiniclich die stîrære.
ob ir der kunic iht frô wære?
jâ, daz geloubet mir.
ich weiz niht, welher groezer gir
den andern het ze sehen:
den hern wol was geschehen,
daz in der kunic kom ze trôste,
sô daz er si erlôste
von kummer manicvalt,
den von der bêheim gewalt
rîche unde arme liten;
sô wart ouch freude niht vermiten
von dem kunic, dô er si sach.
wider die herren er jach:
< ir sult mir wesen willekomen!
swaz ich hân von iu vernomen,
des hân ich an disen stunden
die wârheit erfunden:
daz ir mich mit triwen meinet,
daz habt ir mir bescheinet
mit iwer erbæren kunft.
ich trôste mich nû sigenunft,
sît ich iuch gesehen hân.>
der kunic grâf meinharten dan
fuorte an sînen gemach,
die dâ gehôrten zuo der sprach,
die wurden alle besant.
der kunic si bât und mant
beidiu spâte unde fruo,
daz si im rieten darzuo,
wie er wienen betwunge:
wande swie im dâ gelunge,
sô trôst er sich des heiles,
daz er lutzel widerteiles
gewunn in ôsterrîch.
daz dinc vil wîslich
wart an gevangen.
einen frid unlangen
machte man zwischen in.
der kunic ruodolf sant die hin,
die dâ heimlich warn
den wiennærn, und hiez ervarn,
wes in wær gedâht.
sie sæhen wol sîn maht,
sîn reht und sînen ernest.
der kunic sæh aller gernest,
daz si beliben unverdorben.
manigen ende wart geworben,
daz si sich im ergæben,
oder der kunic müest erlæben
ir wîngarten ûz riuten.
noch mêr begund man in bediuten,
waz man in übels tæte.
nû was sô gar stæte
her paltram der wacker
an dem kunig ottacker
und allez sîn geslehte,
der phlac ouch solher mehte,
daz er des wænen wolde,
daz dâ niemen solde
wider sînen willen streben.
nû wart sô vil für gegeben,
wie man in wolde schaden:
swenn in zuo den staden
diu tuonou nihtes trüege,
sô wurde vil gefüege
in der stat ir schallen;
swenn ûf den strâzen allen,
behuot wurd unde underslagen,
daz man hin zuo niht möht getragen,
gefüeren noch getrîben,
sô möhten niht belîben
in der stat die hantwerkære.
diu rede wart sô swære
dem gemeinen volke in der stat,
daz her paltram vil nâch hât
von in übel gevarn.
swaz ouch der dâ wârn,
die ir will her umbe truoc
zuo dem rîch - der was genuoc -
die begunden reizen den povel:
waz her paltram mit dem hovel
daz dinc wolde besnîden!
des wolden si niht lîden.
si sagten im für den munt,
ob er niht in kurzer stunt
des dinges schüef ein ende,
daz er in denn ûz sîner hende
ir nôtdurft ze râte zug,
anders er sich selben trug;
wand ê si wolden verderben,
si lêrten in ê sterben
und sîn gesleht darzuo.
waz her paltram nû tuo,
cxxvi. daz wil ich iu sagen.
er machte fride zuo drîn tagen
mit des povels ingesinde,
dô daz dinc wart sô linde,
und daz her paltram
des wol wâr nam,
daz dem kunic von bêheim niht entöhte
sîn helfe noch enmöhte
dhein frum gewesen,
dô wurden ûz gelesen
die besten, die man hâte
an der wiennær râte,
daz die kæmen über ein,
umbe grôz und umbe klein,
swaz man in solde machen sleht,
an ir gewonheit und ir reht
bezzern unde iteniwen,
der kunic in daz bî sînen triwen
von dem êrsten hinz dem lesten
müeste verhantvesten,
vergewissen und bestæten,
ê si immer iht getæten,
daz sîn wille wære.
sus wurden wiennære
kunic ruodolfen gehôrsam,
swie leid ez herren paltram
und hern kuon, dem munzmeister, was.
dô man dem kunic vor las
der wiennær fürsaz unde muot,
dô dûht ez in allez guot,
swes man dâ muote oder bât,
sô gerne kom er in die stat.
sus wart ez wol verriht,
verebent und versliht.
kunic ruodolf in die stat reit.
die wiennær buten im ir eit
und die herren algelîch
von stîre und von ôsterrîch,
sam tâten si gemeine
von kernden und von kreine,
getriulich ze dienen.
wol wart enphangen hinze wienen
der kunic und diu kuniginne.
die wiennær brâhten ir ze minne
manic erbær prisant.
kunic ruodolf alrêrst bevant,
des sich freut sîn gemüete,
swie vil man im güete
von den landen het geseit,
des vant er nû die wârheit.
swaz man ander stet erkande
über al in dem lande,
dô die gehôrten und gesâhen,
daz die wiennær ze herren jâhen
kunic ruodolfs und des rîches,
dô kertens alle gelîches
mit dienste ouch an in.
des kunigs witz und sin
an manigen dingen schein:
si wær grôz oder klein,
sô verzech er niemen dheiner bet,
unz er die bürge und die stet
gar an sich gevazte.
vil lutzel er verlazte,
swaz im nutz was und guot.
dô er nâch sînem muot
daz dinc het gestalt,
daz der helt balt
im selben moht getrûn -
nû was der bischolf brûn
gewesen houbtman datze wienen,
die wîle man die stat sach dienen
dem kunige von bêheim,
der fuor nû mit geleite heim,
und dô er von dannen schiet,
flîziclichen man im riet,
daz er darûf,
wie erz ze guote bræhte
zwischen den kunigen ellensrîch.
daz teten getriulich,
die noch warn des muotes,
daz si gunden guotes
dem von bêheim umb sîn frumikeit.
si jâhen, in wære starke leit,
sold er darunder,
wand ob kunic ruodolf solt sterben,
daz rîch belib doch an herren niht:
ez wære im die leng enwiht,
in solhen sorgen ze leben
und wider daz rîche streben,
dem er doch dienstes wær gebunden,
sô si beste kunden
begunden si im râten.
ich nenn ius, die daz tâten:
cxxvii. der von mein, der in gekrônet hât,
und von frîsinc bischolf kuonrât:
ouch rieten imz ân gevære
eteliche wiennære,
der von bêheim solde tuon
mit kunic ruodolfen suon:
wand swie diu suone geschæhe,
den kunic man dester schierre sæhe
wider varen gegen swâben;
dester baz möht er gehaben
zuo den landen wart.
bischolf brûne mit der vart
nindert erwant,
unz er den kunic von bêheim vant.
dem brâht er diu rehten mære,
wie wiene verloren wære
und wie diu lant wæren verlorn,
in tobesuht und in zorn
der kunic alle wîle was.
bischolf brûn im vor las,
swaz er kunde guotes,
dâmit er senftes muotes
den kunic moht gemachen;
mit maniger hande sachen
begund er im lôsen
und mit rede liepkôsen,
unz daz der kunic sîn gemüete
begunde neigen ze güete
und daz er bischolf brûnen bât,
daz er im gæbe rât,
waz im zden sachen wære
nutze und erbære;
des wold er im volgen,
er sprach:< herr, ich bin erbolgen
von mînen triwen umbe diu
allen den, die wider iu
tuont oder hânt getân,
doch bin ich ein solich man,
an dem geistlich wîhe lît.
dâvon ze swelher zît
ich von iu râtes wird gefrâgt,
sô sol iu werden gesagt
von mir wan daz beste.
swann ich iht bezzers weste,
dann iu von mir gerâten wurde,
des lasters und der sunden burde
mües ich hie und dort tragen.
dâvon sol ich iu niht verdagen,
swaz ich in mînem herzen hol.
ir vervâht mirz übel oder wol,
ich sag iu, swaz ich guotes weiz.
dô ich ûz der lande kreiz.
schiet von ôsterrîch,
dô rieten iu getriulich,
die iu noch tragent heimlich gunst,
daz si ir witze und ir kunst
niht bezzers möht gelêren,
dann ob ir mit êren
friuntschaft unde suon
mit dem von rôme muget getuon,
daz ir iuch darzuo lenket;
wand swâ von iu gekrenket,
daz rîche wurd die lenge,
daz möht noch werden strenge
iwern nâchkomen.>
dô der kunic het vernomen,
daz er im zuo der suone riet,
in zorne er von im schiet.
im wart alsô ungemach,
daz er den bischolf nimmer sach
in drin ganzen tagen.
alrêrst begund er nâch im frâgen
unde hiez in gewinnen
und sprach:< her bischolf, phlâgt ir sinnen
dô ir mir rietet ze tuon
mit kunic ruodolfen suon,
der mich an reht hât entwert
miner lande und behert
âne red und âne reht?>
der bischolf sprach:< des ir jeht
hie ungeredet, des ist niht,
sô man sagen sol die sliht.
swes der kunic gegen iu jach,
daz reht er dâran niht zebrâch:
er luot iuch für ze rehten tagen.
dô liezet ir iu vor sagen
von seckouwe den bischolf,
er wold iuch vor kunic ruodolf
frîen unde fristen
mit pheflichen listen,
als ein meister kluoc.
dô daz niht für truoc,
dennoch tet der kunic mêre:
er erbôt iu die êre,
daz er her in iwer lant
den von nurenberge sant
und hiez iuch manen unde bitten,
daz ir mit friuntlichen siten
iuch mit dem rîch verriht.
daz het ir für niht
und was iu diu botschaft zorn.
dô tet er, des er het gesworn,
daz rîche ze mêrn.
wold er des niht ginnern
den von francrîche,
der dâ vor hât dem rîche
daz kunicrîche zarl?>
< mir hât der kunic karl
den widerslac erloubet:
ich bin an reht beroubet
und gestôzen von mînen landen.
daz muoz ich an im anden,
oder ez muoz mir an daz leben gân.>
der bischolf als ein wîs man
sprach:< sô sî iu doch geseit
ein dinc für die wârheit:
den fürsaz, den ir haben welt,
daz der niemen wol gevelt.
kunic ruodolf, der helt balt,
ist ein man in der gestalt,
der daz mêrer gelebet hât:
ob ir mit strîte den bestât
unde im nû an gesigt,
sô daz er under geligt,
sô wirt aber ein ander kunic:
ist der biderb unde frumic,
der læt iu des sînen niht;
ist aber daz daz geschiht,
daz ir den sig verkieset
und daz leben dâ verlieset,
sô gedîhent iure lant
in der swâben hant
und wirt vertiligt iwer nam.>
allererst der kunic erkam.
daz houbet im dô nider seic,
lange saz er unde sweic.
und dô er wider ûf sach,
zuo dem bischolf er sprach:
< herre, ich wil iu volgen,
swie sêr ich im bin erbolgen,
daz wil ich lâzen varn,
welt ot ir mich dâran bewarn,
daz diu suon alsô geschech,
daz man mir êren dâran jech.>
cxxviii. der bischolf sprach:< sold ich iu liegen
unde mit willen triegen,
swenn ich mich alsô verschamt,
sô wurd ich billich verdamt.
wand ich bin ie mit iu gewesen
und wil ouch noch mit iu genesen
und mit iu lîden, swaz ich sol.
herre, nâ gehabt iuch wol
und lât mich dâmit umbegân.>
der kunic sprach:< daz sî getân,
ich wil ius wol getrûn.>
von olmunz bischolf brûn
wider gegen wienen reit,
mit witzen und mit kluokeit
begund er trîben darzuo
beide spâte unde fruo,
daz sich die fursten an den stunden
der sache underwunden
und machten dâran sunder wanc
einen fride lanc.
und die wîl die fride werten,
die fursten des gerten
ietwederhalp besunder,
daz man si darunder
teidingen liez.
sînthalben daz gehiez
von rôm der kunic ruodolf;
von olmunz der bischolf
bestætigte daz zehant
an des stat von bêheimlant.
cxxix. der bischolf von babenberge
und burcgrâf heinrich von nurnberge
zwischen den kunigen bêden
sich nâmen an ze reden.
si sanden bischolf brûnen heim,
daz er den kunic von bêheim
her ze brunne bræhte:
dester schierre man möhte
zwischen in gewandern
von einem hinz dem andern,
bischolf brûn niht vermeit,
er schuof, daz der kunic reit
her ze brûn von prâg,
als lange er dâ lac,
unz die fursten und ander herren
zwischen in sô verren
triben diu teidinc,
unz daz siz brâhten ûf daz dinc
mit maniger rede kluoc,
der si zalten genuoc
dem kunic von bêheim vor,
unz si in brâhten ûf daz spor,
daz er in des volgen wolde,
swaz er datze ougspurc solde
dem rîch ze dienste hân getân,
daz daz von im noch wurd begân.
des wart ein tac genomen,
ûf den er solt hinz wienen komen;
dâ solt man si verslihten
und allez daz verrihten,
daz zwischen in wære verwarren.
maniger darûf harren
durch niht wan daz er sæhe,
wie diu ebenung geschæhe,
der wol wære heim geriten.
die stîrær begunden bitten
den kunic, als er in ê gehiez,
er schüef, daz man in wider liez
ir gîsel, die datz bêheim wârn.
und dô der bêheim kom gevarn
her ze niwenburg an daz urvar,
nû kom ouch kunic ruodolf dar,
als er in wold enphâhen.
nâch im begunden gâhen
die stîrære alle besunder.
den kunic von bêheim nam wunder,
wer die grôzen schocke wæren:
von den stîræren
bat er im sagen mære,
wer iegelicher wære.
bischolf brûn im si nande;
enhalp der tuonou ûf dem lande
al die wîle saz er,
die wîl man über daz wazzer
sîn gesinde fuorte.
der marschalc von stîre ruorte
ze næhst nâch kunic ruodolf.
zdem kunic sprach der bischolf:
< seht ir den, der dort rît?
daz ist von wildon her hertnît.
der hât hie mêr denn hundert man.>
< ich weiz wol, daz er nie gewan,>
sprach der kunic von bêheim,
< dô ich im was gar geheim,
in mînem dienste über drîzic.
dô was er sîn niht flîzic,
als er sîn nû gewesen ist,>
sprach der bischolf an der frist,
mit einer schar wunniclich
von phanberc grâf heinrich
kunic ruodolfen volget mit.
wer der wære, der dort rit,
des frâgte kunic ottacker.
< daz ist von phanberc der wacker,>
sprach der bischolf brûn,
< in hât niht des gerûn,
swaz er wider iuch getân hât.
wol driu hundert man er hât
durch kunic ruodolfes êre.>
< mir ze dienst er nie mêre
gewan über hundert,
dâvon mich sêre wundert,
wâ sich die liute hân genomen.>
vil schiere sach er zuo komen
den von pettouwe.
der kunic sprach:< schouwâ, schouwe!
her bischolf, wer ist der,
der dort dravet her?>
er sprach:< herre, speht!
den ir dort komen seht,
daz ist von pettou der alte;
mir seite, der si zalte
und der si sunderlichen aht,
daz er zwei hundert hât brâht
wol bereiter liute.>
der kunic sprach:< ich sich hiute,
dâ ich für hiet gesworn!>
in muot alrêrst, daz er het verlorn
sô manigen man, als er dâ sach.
nâch den andern was gâch
von liehtenstein hern otten:
mit erbæren rotten
kom er und der stubenbergære.
ich hôrte ouch, daz dâ wære
von seldenhoven herre kol.
der kunic sprach:< ich geloube wol,
ez sî datz stîre hiwer
von guotes wetters stiwer
die liut her für gekrochen
mit den mourochen
und an den boumen gewahsen.>
bischolf brûn von sahsen
sprach:< her kunic, ir sult wizzen,
daz si sich niht hânt geflizzen
iwers dienstes baz,
daz machte grôzer haz,
den si iu truogen von schulden:
sô si in iwern hulden
allerbeste wesen wânden,
sô hiezet ir si banden
und smæchlichen handeln.
swer mit in wil wandeln,
der leist in, swaz er in gelob,
unde setz in niht vil ob
fremder halsherren;
swer in wil verkêren
iriu altiu reht,
diu in habent gemachet sleht
die fursten biderb unde wacker,
von stîre marcgrâf ottacker
unde herzog liupolt,
dem werdent si nimmer holt,
ouch wirt der dienest nimmer guot
âne willigen muot.
unde daz daz wâr si,
her kunic, daz prüevet dâbî,
daz si iuch hânt verstôzen,
ein kunic sô mehtic und sô grôzen,
und sich dârumbe hânt verzigen
ir kinde, diu hie gevangen ligen,
darzuo lîbes unde guotes.
ir wart wan zorniges muotes,
swenn ich iu vor seit
von den dingen die wârheit
und die ganzen sliht,
sô geloubtet ir sîn niht.
nû seht ir siz erfullen!>
mit der rede si giengen an die zullen
und fuoren über den phlûm.
enge wart der rûm
von grôzem gedrangen,
dâ der von bêheim wart enphangen
von dem rômischen vogte,
mit im er gegen wienen zogte,
dâ man der rede began.
daz gespræche wart getân
mit witzen und mit kerge
in des fursten herberge,
der datz salzpurc was bischolf.
von rôm der kunic ruodolf
cxxx. was an witzen niht halz:
herzog ludwic von der phalz,
der von meinz an witzen rîch
und von salzpurc bischolf fridrich,
bischolf berhtolt von babenberge
und burcgrâf heinrich von nurnberge
sâzen dâ an sînen rât,
von frîsinc bischolf kuonrât,
und der von basel; von heierlôch
und ander manic grâve hôch -
ez wær ze lanc, ob ich die nant.
sô sâzen an ener want
bî dem bêheimischen kunic
die helde biderb unde frumic
von olmunze bischolf broun
und der comentiur von unser froun:
ouch sâzen bî im dâ
herzog heinrich von brezlâ
und der marcgrâf mit dem phîle;
dâ saz ouch an der wîle
an des kuniges rât
der brobst von wischerat
und manic bêheimischer suppan,
der nam ich niht genennen kan.
sô si beste kunden,
der rede si beidenthalp begunden.
daz gespræche wart kurz,
wand ez gewan deheinen sturz,
als verre was ez ê geret.
dô daz gespræch ein ende het,
dô wart daz gedranc grôz,
dô man den fursten zagheit blôz
sach über den soler gên
und für den kunic ruodolfen stên.
der saz still an sîner stat.
flîziclichen er in bât,
daz er im lihe guotlich,
swaz er hete von dem rîch.
swes er dâran gert,
des wart er gewert
kniende ûf einem knie.
mit dem zepter er enphie
von des rîches hende schône
daz kunicrîche und die krône
und die marcgrâfschaft ze merhæren:
wie vil der vanen wæren,
dâmit er im die lich,
des berihte niemen mich.
cxxxi. dô diu lehenschaft geschach.
kunic ruodolf stalt darnâch,
daz im sîn reht widerfuor.
zwêne eide im swuor
von bêheim der degen balt,
der phalzgrâve im die stalt:
der eine eit muost geschehen,
als gewonheit ist nâch lêhen;
den andern muost er tuon
durch die bestætikeit der suon.
er tet ouch fürziht zehant
über alliu diu lant,
der sich vor in kurzen stunden
kunic ruodolf het underwunden.
swes er dâran wær entsetzet,
daz er des wurd ergetzet,
daz gelobt er im getriulich,
swâ iht ledic wurd dem rîch,
daz im wære gelegen,
und swaz er hiet in sînen phlegen
ze gîsel der herrenkint,
daz diu âne underwint
er zehant ledic liez,
dem kunig er daz gehiez
und êwiclich ze dienen,
diu suon geschach datz wienen
an sant elspeten tac.
niht lenger dâ lac
von bêheim der wîgant.
über der tuonou sant
fuor er zehant hin wider,
datz niwenburc legt er sich nider
und beleip dâ die naht.
dâ er hin het gedâht,
des morgens er kêrte.
diu suon unlange werte,
ich weiz niht, wie ez darzuo kam,
ê daz jâr ein ende nam,
dô wart der bêheimkunic besprochen,
daz er die suone hiet zebrochen.
ie doch underwunden
sich die herren an den stunden
der sache aber sider
und brâhten ez ze suone wider
und ze ganzer friuntschaft.
von bêheim der ellenthaft
daz ganze jâr vertreip,
daz er in merhæren beleip,
daz er kom hinz prâge nie,
unz daz daz ander jâr an vie
und dô der kunic von bêheim
kom hinz prâge wider heim,
und daz sîn wîp, diu kuniginne,
der suone und der minne
gewar und inne wart,
die er het ûf der vart
mit kunic ruodolfen getân,
si wart in übellichen an:
cxxxii. got sî ez gekleit, si sprach:
< daz man iuch enther ie gesach
bî sô vil wirdikeit und êren,
sît ir genomen habt ze herren
grâf ruodolfen, den habspurgære.
mir sol diu krône sîn unmære,
die ir mir zuo den landen gabt,
diu ir von dem enphangen habt,
von dem ir nie niht guotes jâht.
er solde iu wol hân versmâht,
als er des êrsten tet,
dô er den hof datz ougspurc het.
iu ist rehte geschehen,
als ich hân gehôrt jehen,
als daz mülrossel tuot:
daz ist der art und hât den muot,
swenn ez den wolf von verren smect,
ez boumt sich ûf unde rect
und sleht ûf hinden unde vorn
houwund mit gespizten ôrn,
mit lûter stimme ez rêrt,
unz im der wolf sô nâhent kêrt,
daz er im tuot gedon;
sô læt ez gar dâvon,
daz erz ân wer frizzet.
ze dem man iuch wol mizzet:
dô ir ze swâben smact den wolf,
ich mein den kunic ruodolf,
dô sluogt ir ûf vor unde hinden
unde woldet niht erwinden,
ê daz er iuch an iht beswârt.
ir sandet den bischolf wernhart
hin ûf durch bâgens willen
und liezet iuch bevillen
der reise zuo der selben zît,
der ir dem rîch gebunden sît,
sînen hof ze suochen.
zwâr, dô ir wolt geruochen,
daz ir wolt âne wenken
diu knie vor im lenken
in iwer selbes landen,
dô wær iu baz gestanden,
daz ir den verwâzen
ungescholten hiet lâzen,
der iu ze loben ist geschehen,
als ich si hân hôren jehen,
die dâbî gewesen sint.
ir wârt an witzen ein kint,
daz ir im hulde habt gesworn
und doch darunder verlorn
vier ahtpæriu lant,
diu dâ dienten iwer hant.
traz, daz der furst
indert sî in der geturst,
der den kunic und daz rîch
enphâhe sô hêrlich,
als ir in habt getân,
er sol ez âne zorn lân,
daz ir im dâran wanet
und im niht enschanet
datz ougspurge den wîn.
des sît ir zuo den hulden sîn
gemechlichen komen,
sît er von iu hât genomen
umb die selben sumunge
vier lant ze bezzerunge.
solden im die fursten allesamt
alsô verdienen ire amt,
als man iuch dienen siht,
zwâre, sô belib in niht
an dem lîbe ein garn.
iur vater hiez ez wol bewarn,
daz er sô rîchlich
dem keiser friderich
hiete geschenket ie,
als ir dem habt getân hie.
die swâben sich wol rüemen megen,
daz si mit lutzel swertesslegen
den in zagheit haben brâht,
von dem al der unger maht
sô dick enschumphieret ist.
nû wold unser herre krist,
swie wol ich ein wîp bin,
hiet ir gehabt mînen sin,
sô hiet ir verlân
manic drôred, diu getân
wart vor dem von nurenberc,
dô ir darnâch diu werc
gegen im niht haben wolt,
diu man nâch drô haben solt
ez ist mir niht umbsust sô leit:
ich weiz daz für die wârheit,
ez gestê kurz oder lanc,
wir werden dâvon kranc
an dem lîb und an der hab.
ein sprichwort habent die swâb,
daz man entsitzen muoz und sol:
gesmiug ich mich, ich reck mich wol.
daz sprichwort unde sîn witze
an kunic ruodolfen ich entsitze:
wand dô man in gesmogen
sach her nider zogen,
hiet ir im dô enkegent,
ê daz er sich gemegent
mit iwer êrbæren kraft,
die ir habt an ritterschaft,
daz wær iu wol ergangen:
erslagen oder gevangen
wær er von iwern handen,
daz hât er understanden,
wand er hât sich nû gerecket
und ûz einander gestrecket,
sô daz im êre und gewalt
in den landen ist bezalt,
diu im mit helf gestênt bî
von dem kanôl unz an die tî.
mir wîssagt mîn herze,
daz uns noch künftiger smerze
von sim geslehte widervert:
sît ôstrîch und stîr im beschert
ist, darzuo kernden unde krein,
sô weiz ich daz wol über ein,
sît im dâ ist gelungen,
daz wir noch werden betwungen
hie ze bêheim unsers erbes.
unde wær iht sô bederbes
datze swâben gewesen,
daz wær genomen und gelesen
ze vogt dem rômischen rîch,
ez ist nû lanc wærlich
den bêheimen gewîssagt,
si werden noch sô gar verjagt,
daz er sî ein fremder gast,
swenne man in einer rast
ein bêheim vindet oder siht.
von den swâben daz geschiht.
dâ gedenket an, her kunic!
sît ir biderb unde frumic,
sô understêt ez ê.
ich rede dâvon niht mê -
swaz verloren ist, daz sî verlorn!>
dô wart dem kunic sô zorn,
daz von im gie ein tunst
als ûz einer kolbrunst.
cxxxiii. in tracken wîs er ûf sach,
zuo der kuniginn er sprach:
zwâr, ir vâlentinne,
swaz ich nâch iwerm sinne
tuon oder tuon sol,
daz ergêt mir nimmer wol;
sît aber ir sô sêre ringet
darnâch, daz ir mich bringet
in müe und in arbeit,
sô wirt dem kunic widerseit
beidiu fride unde suon.
daz wil ich iu ze leide tuon
und mir selben ze schaden.
ein schrîbære wart geladen,
den selben der kunic hiez,
daz er des niht enliez
under wegen belîben,
er solt dem kunic von rôme schrîben,
er wold im nimmer niht gedienen,
er gæb im denne wider wienen
und darzuo alliu diu lant,
diu im wâren benant,
ê daz er von swâben kam.
dô ditze dinc vernam
und gefriesch sîn rât,
die giengen zuo im drât
und sprâchen:< her, seht, waz ir tuot!
unser dheinen dunket guot
der fürsaz, den ir habt:
daz ir sô niulich gabt
brief und hantveste
über die suone veste,
wolt ir die nû zebrechen,
ir sult iuch baz besprechen
unde bezzern rât nemen,
wand ez mües iu missezemen,
wurde von iu verhorn,
des ir dem rîche habt gesworn!>
cxxxiv. der kunic ein wîle nider sach,
vil übellich er zuo in sprach:
< nû ret darûf mêre.
ez muoz kosten guot und êre,
darzuo sêle unde lîp.
daz hât gemachet mîn wîp
mit ir unnutzem klaffen.>
< daz ist übel geschaffen!>
sprach der râtgeben einer,
ez wær ein schade kleiner,
solden ez diu wîp ûz bâgen,
dâ wurde niemen bî erslagen;
wand werd wir under getân,
diu wîp nement ander man,
ist daz wir dâ tôt geligen;
sull aber wir gesigen,
daz geschiht mit grôzem schaden,
sô wirt ein ander geladen,
wand daz rîch belîbt an herren niht.
der kumt dann aber algeriht
ûf iwern schaden her nider.
her kunic, dâvon kêret wider
und nemt in iwern muot,
swaz iu sî nutz und guot.
wer sold an wîbes red sich kêren,
der ist unkunt ze solhen êren?
wand man si selten darzuo bringt,
dâ man ez ûz teidingt.
cxxxv. der kunic sprach:< ez ist verlorn,
hiet ich sîn tûsent eit gesworn,
sô gehab ich nimmer ûf,
ich kom mit im ze hûf,
wand ez muoz under uns beiden
immer wesen ungescheiden.>
der kunic niht erwant,
diu widerbot er sant
dem kunic hinze ôsterrîch.
nâch helf begund er sterclich
werben unde ringen:
swaz er moht volbringen
mit lîbe und mit guote,
swer des an in muote,
was ot er sîn wert,
dem widerfuor, swes er gert.
cxxxvi. dô kunic ruodolf vernam
an der botschaft, diu im quam,
kunic ottackers fürsaz,
daz er sich diuht sô traz,
daz er widerboten het
die suone, die er ê des tet,
darzuo gebârt er wîslich.
er sprach:< sît er dem rîch
âne nôt hât widerseit
dienst und undertænikeit,
des er im ist gebunden,
sô sol er für die stunden
des rîches hulde ouch enpern.
daz ich in strîtes welle gewern,
des sol er gewis sîn,
wande ich imz von dem rîn
herab hân gefüeret nâch.>
zuo dem boten er sprach:
< swaz darunder geschehen,
daz hât man schiere gesehen,
wem got dâ des heiles gan.>
mit urloup fuor der bote dan.
kunic ruodolf zehant
erbære boten sant
cxxxvii. hinz ungern zuo kunic ladizlâ,
mit dem vereint er sich sâ,
daz er swuor dem kunic ruodolfen,
daz er im wære geholfen
wider allermeniclich.
von stîre und von ôsterrîch
besand er die herren
und mant si irer êren.
als er vant an in stat,
irer helf er si bât
gegen dem bêheimischen kunic.
nû vant er si sô frumic,
daz si des jâhen für den munt,
si wolden nû und zaller stunt
mit im ê werden vertriben,
ê si immer beliben
hinder im deheinen schrit.
ouch wolden si im mit
volgen unz in den tôt
und gestên zaller nôt,
swâ im sîn durft wære.
ez wære niht erbære,
ob si in dheiner dinge liezen,
er sprach:< des sult ir geniezen
immer wider mich;
ouch ist ez billich,
daz ich immer umbe diu
güetic sî gegen iu,
die wîle und ich leb,
und daz ich iu geb
und teil mit mîne hab.>
zehant lêch er und gap,
umbe swiu si in bâten,
ie dem man nâch sînen staten;
êrlich vertigt er si dan.
swâ in bereitschaft zeran,
vil wol er si des ergazte:
burg und urbar er in sazte,
ieglichem swaz im fuogte,
unz si sîn wol genuogte.
cxxxviii. dô si verrihtet wurden alle,
mit frôlichem schalle
hiez man si heim varn
und sich darzuo warn,
daz si zehant hin wider kæmen
und des vil eben wâr næmen,
daz si sich bereiten sô,
daz sîn der kunic wurde frô.
zwâre daz geschach.
die herren man sach
balde heim strîchen,
si liezen in niht entslîchen,
swaz zêren geziuht:
ir dheiner des niht schiuht,
er wer sîn flîzic genuoc.
swelch biderman was sô kluoc,
daz er dienen wolt,
der wart von im versolt
und rîchlich gemiet.
daz lantvolc daz hiet
zuo der reise solhe gir,
daz sult ir gelouben mir,
swer vor alter darzuo tohte
oder vor jugent, daz er mohte,
der meit durch dheine freise,
daz diu selbe reise
von im wurde gespart,
er fuor williclich die hervart.
die kernær ouch niht vermiten,
zuo dem kunige si riten
und buten in ir dienest an.
mit den verriht er sich sân,
daz er irer dienste was gewis.
ez wæren ene oder dis,
swer ot frumiclich gebârt,
die wurden zuo der hervart
von im verrihtet guotlich.
von hiunburc grâf uolrich
dem kunic dient sô schône,
daz im sîn got lône:
er brâhte zuo dem her
dem kunige ze wer
werlicher liute wol zwei hundert.
grâf friderich sich mundert
von ortenburge, wand er dar
mit im brâht ein solich schar,
der den kunic genuogte wol
und ez gerne het für vol.
grâf albreht der fruot
von gorz was sô gemuot,
daz er beliben wær ungern,
swâ sich gesamten sô vil hern,
dâ was er unverborgen.
dâvon begund er sorgen
und betrahten flîziclich,
daz er sô gedient dem rîch,
daz er sîn hernâch möht geniezen.
er lie sich niht verdriezen,
er fuort dem kunic mit im dan
wol anderthalp hundert man
ze helfe und ze stiwer.
man het in untiwer
hinfür gezalt und genant,
swer werlicher was erkant,
ob er die reis beliben wære.
daz besorgten die kernære
sô si beste kunden,
wand si an den stunden
erzeigten ir frumikeit,
daz sîn der kunic wart gemeit,
dô si kômen ze im.
ûf mîn wârheit ich ez nim,
daz si mit solhen getursten
nie gedienten dheinem fursten,
sît herzog uolrich erstarp,
der daz umbe si erwarp,
daz im ir dienest was bereit
mit ganzer undertænikeit,
wand er ir erbeherre was.
manic man bî im genas,
der sît wart kummerhaft,
dô ze fremder hêrschaft
gedêch daz selbe lant,
daz kernden ist genant.
der rede sul wir nû gedagen.
ich wil iu mêre sagen,
cxxxix. wer half dem kunic ruodolf.
der salzpurgære bischolf,
billichen danc er het
der dienste, die er dâ tet.
der kunic ouch sant,
dô er des urliugs enphant,
sine boten hinze swâben.
swaz er dâ friunde moht gehaben,
die mant er flîziclichen,
daz si im iht entswichen,
des wær im ieze grôze nôt.
allen den er ez enpôt,
die wâren snelle mit geheizen;
doch ûz swæbischen kreizen
tet ander niemen mêre
her zôsterrîch die kêre
denne drîe grâven hôch:
der ein was der von heierlôch
und von furstenberc der kecke
unde der von hôhenecke,
die kêrten wol bereit
durch den kunic und durch ir frumikeit
her zôsterrîch den rehten stîc.
von der phalz herzog ludwic,
der des kunigs tohter het,
dô der vernam sîne bet
und daz er in sô gerne sæhe.
dô was er niht ze gæhe,
er bereite sich müezlich
ze varen her ze ôsterrîch.
sîn witze und sîn sin
underwîste in,
daz er daz rîche des gewerte,
daz er her zôstrîche kêrte -
her zens und niht fürbaz.
sît hôrt ich sagen daz,
sîn bite dârumbe wær geschehen,
daz er wolde besehen,
wer den sic dort verkür:
ob in kunic ruodolf verlür,
daz er sich denne zehant
underwunde der lant,
durch diu man des strîtes phlac.
datz ens er vil stille lac,
unz im der kunic an der stunt
tet mit sînen boten kunt,
wold er komen zuo dem strît,
daz wære nû an der zît,
daz er sich forderte her nider.
die boten vertigt er her wider
mit maniger rede kluoc:
er hiet noch zît genuoc
ze komen herab.
guoten trôst er im gap,
er was aber enwiht,
wand er kom zdem strîte niht.
cxl. nû kômen dem kunic mære,
daz der von bêheim wære
mit sînen kreftigen scharn
über die tîe gevarn
und füer im gewalticlich
in daz lant ze ôsterrîch
zetal bî der march,
sîn her was michel und starch,
wand er het sich gemegent
ûz maniger lande gegent.
michel helfe tet im dâ
sîn ôheim, herzog wenzlâ,
wand des sun, herzog polc,
brâhte im ein michel volc,
die sach man sînen willen erfullen,
und der herzog von opullen
durch sîn furdrung und sîn guot
brâht im manigen helt fruot,
daz in sît vil sêr gerou.
und der herzog von glogou
kom im ze helfe werdiclich
und von brezlâ herzog heinrich
und des veter, herzog primic,
und von ratwar herzog lestic.
wol mêrte dâ sîn her
von pôlân herzog gazmer;
ouch half im durch sîn prîs
der herzog von kalîs,
von syras und von pomerân
manigen helt er gewan;
im half ouch getriulich
von mîhsen marcgrâf dietrich,
manigen snellen wîgant
kunic lê von riuzen im sant.
der sipp er dran genôz.
gebens in niht verdrôz
sîn guot, swer des geruochte.
in tiutschen landen er versuochte,
ob sich des iemen liez gezemen,
der ez von im wolde nemen,
dem was ez unverseit.
manigen helt unverzeit
in sahsen er gewan,
wand er fuor mit im dan
der marcgrâf mit dem phîle;
grôz helf im an der wîle
sande der von meideburc;
sam tet der von merspurc
von olmunz durch den bischolf.
und dô der kunic ruodolf
disiu mære gefriesch,
datz den sînen er iesch,
daz si im rieten darzuo,
sît der von bêheim sô fruo
sich in daz lant hiet geleit,
ez wære ein unmanheit,
ob er iht lenger daz vermit,
daz er im niht enkegen rit,
dô was daz ir aller rât,
daz er sich alsen drât
machte gegen im.
< den rât ich vil gern nim,>
der kunic von rôme sprach.
ze tal wart im gâch
gegen heinburc ze varn
mit den, die dâ bereit warn,
ich hôrte, daz der stîrære
dannoch niemen komen wære
denn herr ott von liehtensteine,
ouch was dâ niht seine
von seldenhoven herre kol,
die volgten dem kunic wol
unde alliu diu maht,
die er von swâben hete brâht,
und der ôsterherren vil,
mit den er in kurzem zil
datze heinburg über fuor.
doch swer im mêr ze helfen swuor,
der ensûmt sich einer niht,
si fuoren nâch im algeriht,
dâ si in sît funden.
der kunic sich an den stunden
datz marchecke nider liez.
grâf hougen von tûfers er hiez,
daz er niht lenger bit
und hinz ungern rit
nâch dem kunic ladizlâ.
der entwelte dennoch dâ
wol vierzehen tac,
die wîl er zmarcheck lac
der rômische vogt.
zdem nû wârn gar gezogt,
die im volhulfen sîner êren,
die stîrær und die ôsterherren,
und alle, die ich ê des nande,
von kreine und von kerndenlande,
mit maniger werlichen hende.
dô diu zît het ein ende,
dô zogt ûf enhalp der march
mit einem her starc
kunic ladizlâ der junge.
nû was ouch sîn samunge
kunic ruodolfen gar komen.
der kêrte, als ich hân vernomen,
dishalp der marche ûf,
dô er des dinges ze hûf
mit den bêheim komen solde.
tweder teil niht fliehen wolde.
cxli. ez lac der kunic ottacker
bî dem weidenbach ûf einem acker,
der was lanc und breit.
er het sich sô geleit,
daz in zeinem reife
mit einem umbesweife
unde sîn her grôz
diu march vil nâhen umbeflôz.
dâ het er strîtens sich verwegen.
dâbî vil nâhen was gelegen
ein berc gefüeger und niht hôch.
kunic ruodolf dâher zôch
der marche dishalben,
die unger und die valben
mit unverzagten siten
enhalp des wazzers ûf riten.
cxlii. hôrt, waz kunic ruodolf tuo.
von geschiht kom ez darzuo,
dâ sich sîn her legt nider,
als si jâhen sider,
die ez erfunden unde sâhen,
daz was den vînden sô nâhen,
daz sîn niht gar ein mîle was;
wan rôr, surch, saher unde gras
ein lange zîl was zwischen in,
daz ietweders teiles sîn
dûht dâ selbes wær ein mos,
daz dehein ros
mit gewarheit überkomen möhte.
daz was ir ietweders getrehte.
alsô lâgen si enstet.
kunic ruodolf die gewonheit het,
daz er deheines strîtes phlac
wan an dem frîtac,
dâran got leit sîn nôt.
der kunic von ungern im enpôt,
er wær des wol bereit,
swenn ez im wurd geseit,
daz in diuhte zît und guot,
über des wâges fluot
kæm er herüber sâ zehant.
kunic ruodolf hin wider sant,
den boten hiez er strîchen,
die unger bât er flîziclichen,
swen si die botschaft vernæmen,
daz si zehant über kæmen,
nâch sîner bete daz geschach.
den ungern wart her über gâch,
dâ si die tiutschen westen,
den ungerischen gesten
wart ez von in erboten wol,
als man lieben gesten sol,
der man zder nôt wol bedarf,
wîten rûm man entwarf,
darûf unger solden ligen;
si wurden nihtes verzigen,
des si bedorften unde gerten,
die tiutschen si des gewerten,
als verre siz vermohten.
ê daz der strît wart gevohten,
was ir geselleschaft sô grôz,
als ob si wæren hûsgenôz
gewesen mit einander ie.
die unger mit den tiutschen hie
trunken unde âzen.
si trahten unde mâzen,
wie si daz dinc griffen an,
wande in was kunt getân,
daz der bêheim her sô michel wære,
daz den beiden kunigen swære
wær mit im ze strîten,
sô gar het er sich wîten
gesamt von allenthalben,
nû berieten sich die valben,
daz si die vînt ûf bræhten gar
und darunder war,
in welher mâz und aht
wær der bêheim maht;
darnâch si kunden gewegen
ditze her hin enkegen.
dâ was anders niht an.
die valben randen dan,
unz daz si kômen an daz rôr,
als ich hân gesprochen vor.
dô man sich des moses versach,
hinan ze furten was in gâch.
nû erfunden si daz schiere,
daz des plânes riviêre
was trucken unde herte,
daz si an ir geverte
nihtes irt noch soumt.
von in wart gegoumt
und sâhens albediute,
daz der bêheim wartliute
ûf dem berge hielten
und der warte wielten.
die valben si der beherten,
wand si sich ir unlange werten,
wand sis mit schuzzen und mit slegen
den bêheim jeiten hin enkegen.
si fluhen sô vaste,
daz von ir îlen zebraste
manic zeltsnuor.
dô daz her erfuor,
daz die iren sô hart
gejeit wurden ab der wart,
dô wart ein michel krachen
von dem rottieren, dô sich machen
daz her ûf begunde.
in vil kurzer stunde
wâren si ze velde komen.
an den êrsten wart genomen
von den valben grôzer zol.
der sahsen helm sô wol
den valben beheiten,
daz si niht mohten erbeiten,
dâ si ins heten ab gebunden:
sô sis niht gâhes gewinnen kunden,
er wære ritter oder knab,
dem sluogen si daz houbet ab
mit helme mit alle,
unz daz daz her mit schalle
zuo brechen began.
sus zenten sis her dan
ûz den herbergen gar.
vil eben nâmen war,
den man dâran gap den prîs,
daz si darzuo wâren wîs,
daz si grôze her kunden ahten.
die wîle die hin niden vâhten,
die man ûf dem berge liez,
die pruoften, als man si hiez,
des kunigs her von bêheim.
die valben riten wider heim
an ir herberge;
mit witzen und mit kerge
besazten si die warte.
den kunic von bêheim beswârte,
daz si im an was gewunnen;
kunic ruodolf der versunnen
bereite liut in sand enkegen,
die der warte solden phlegen.
sus sach man mit irn bogen
die valben zuo zogen.
die heten an der reise
begangen michel freise:
sahsen unde pôlân
gevangner brâhten si von dan
wol zwei hundert oder baz.
dâ der kunic von rôme saz
bî kunic ladizlâ dem jungen,
die valben zuo drungen:
si begunden in reichen
solhiu wârzeichen,
daz man in muoste jehen,
si heten vînt an gesehen
und wæren in nâhen bî gewesen.
si begunden ûz den helmen lesen
wol hundert pôlânischer houbt.
kunic ruodolf freuden wart beroubt,
dô er stuont vor sîner hutten,
dô si diu houbet schutten
für in begunden ûf daz gras,
wand er barmeherzic was.
doch gebârt er nindert dem gelîch;
den valben danct er flîziclich
mit liebe und. mit güet,
daz si sich heten sô gemüet.
cxliii. die herren dô vil drâte
wurden des ze râte -
die valben gâben in den sin -
swen der ander tac erschîn,
daz man des wâr næme,
daz meniclich ze velde kæme,
als ob si strîten solden,
die valben prüeven wolden
mit dem her schouwen,
wes si möhten trouwen
kunic ruodolfes her,
ob si dâran wer
gegen den vînden möhten gehaben,
den rât den si dâ gâben,
den herren der behagte.
des morgens, dô ez tagte,
als man ez het ûf geleit,
meniclich wart bereit,
als ob si solden strîten.
die valben hiezen rîten
von den herbergen her dan
ûf einen wîten plân,
dâ besâhen sis vil eben;
vor hinden und eneben
wart daz her von in geaht
an der zal und an der maht,
kunic ruodolf trûrens wart entlôst,
wand si gâben im den trôst,
die ze prüeven wâren kluoc,
er hiete hers genuoc
gegen dem, daz man enhalp sach.
an dem mittichen daz geschach.
darnâch an dem phinztac
lutzel iemen müezic lac.
kunic ruodolf vil fruo
greif mit den herren zuo,
die darzuo wâren fruot,
und swie die dûhte guot,
daz her er rottierte.
ieder man sich zierte,
sô er aller beste
kunde unde weste.
den kunic maniger bât,
daz er in schüef an die stat,
dâ er wær bî den êrsten,
die dûhten sich die hêrsten,
die man aht für guote ritter,
dehein stat dûhte si ze bitter,
swâ man prîs bejagen solde,
iegelicher dô wolde
zaller vordrist wesen.
ûz wurden dô gelesen,
die ez spâte unde fruo
mit alle heten brâht darzuo,
daz man in ellens jach.
nû hôrt, waz dô geschach.
cxliv. der valben wâren zweier slahte,
die der kunic von ungern brâhte
mit im ûz sînem lant:
an den einen man ervant,
daz si daz dinc meinten rehte;
aber daz ander geslehte
het übermuot heimelich
von bêheim der kunic rîch,
daz si irer triu vergâzen,
sô daz si ire strâzen
bî der nahte fuoren.
swie vil si vor geswuoren
an ir triwe wesen veste,
daz wart zallerleste
allezsamt enwiht.
si strichen algeriht,
dâ der kunic von bêheim lac;
unde dô in der gewac
daz guot, daz er in geben solde,
der kunic dô wænen wolde,
daz si ze vehtezît
des morgens an dem strît
bî im solden belîben.
hin sach man si trîben,
swaz si gewunnen mit roup.
si zogten âne urloup
bî der naht wider heim.
kunic ottacker von bêheim
sus wart von in betrogen;
si heten ouch gelogen
von rôme kunic ruodolfen,
dem si solden hân geholfen.
cxlv. hôret, wie sich der bewarte,
er rottierte unde scharte
sîn her ze vier scharn.
der selben zwô warn
der ungerischen diet.
grâf houc von tûfers riet
dem kunic von rôm, daz er sô tæte,
daz er flîziclichen bæte,
und swaz dâ herren bî im was,
von trens den meister mathias,
daz er sich an der stunde
der einen schar underwunde -
darzuo was er wæge -
sô daz er ir phlæge
mit lêre und mit huot.
sô menlich gemuot
was er lang erkant,
ein ander grâf was genant
von schiltperc grâf stephan:
den suochte man daz an,
daz er sich lieze gezemen
die andern schar an sich nemen,
daz er ir houbtman wære.
dise bet erbære
dem kunig er niht versagt.
daz er wær unverzagt,
daz wart des tages schîn.
kunic ruodolf in die schar sîn
die stîrære nam
und swer mit im her nider kam
und ouch aften diu von swâben;
ouch wold er bî im haben
die von krein und die kernære
und die im der salzpurgære,
bischolf fridrich, liez.
die vierden schar er haben hiez
die herren alle gelîch,
die dâ wârn von ôsterrîch.
diu wart ouch mehtic unde grôz.
kunic ruodolfes strîtgenôz,
cxlvi. von bêheim kunic ottacker,
sehs schar wacker
schict er unde macht,
ordenlich betraht
het er daz dinc allez vor.
sumlichen bêheim daz ôr
von im hienc mit dem herzen
umb manigen grôzen smerzen,
den si heten gesehen,
der an irn friunten was geschehen,
die der kunic het verderbt
unde jæmerlich ersterbt,
des selben er dô enkalt.
zuo der êrsten schar er zalt,
swaz volkes dâ von bêheim was.
zuo der andern schar er las
die von merhæren,
ouch hôrt ich, daz in wæren
die pilsenære bî.
wer in der dritten schar sî?
daz lât iu ze liehte bringen.
von mîhsen unde von düringen,
swaz er der het versolt -
den getrût er wol und was in holt -
die heten dâ die dritten schar.
der pôlân kom sô vil dar,
daz von in wâren, als man seit,
zwô schar lanc unde breit.
in sîn selbes schar er welt
manigen tiwerlichen helt,
die im von sahsen wâren komen,
ouch wurden darin genomen
der beier sumelich,
den herzog heinrich
den zugel het gestroufet ab,
swâ si möhten ir hab
mit ir dienste gemêren,
ob si dâhin wolden kêren,
daz verbut er in niht.
die zogten algeriht
zuo dem kunic von bêheim.
der kom ouch maniger wider heim
mit sô kleiner hab,
daz er der bêheimischen gâb
lieber mohte hân enporn.
kleine gewunnen, vil verlorn
irenthalben wart.
nû der kunic geschart
sîn selbes schar het,
mit flîze was sîn bet
gegen in allen gelîch,
daz si degenlich
gebârten unde strîten;
mit milticlichen siten
wold er sis immer lân geniezen.
flîziclich si daz gehiezen
und gelobtenz alle wider in.
dâmit was der tac hin
und kom diu naht zuo gegangen,
ob sich der iemen lie belangen?
cxlvii. des weiz ich niht die wârheit,
wan daz dâ lutzel wart gefreit
von etelichen zagen,
wann ez wolde tagen -
alsô dunket mich,
aber die dâ heten sich
vehtens bewegen,
die bâten got der sêle phlegen.
ouch tâten dâ vil lîhte
sumelich ir bîhte,
die der phaffen heten stat.
sîn getriwen kneht sumlicher bât,
ob er dâ wurd erslagen,
waz er her heim solt sagen
sîn friunden und dem wîbe.
etlicher sînem lîbe
gerehte sîn harnasch.
manigen zagen erlasch
freud und hôchgemüete hie,
dô ez an den ernest gie
und daz ein ende het der schimph.
daz er wære mit gelimph,
wunschte maniger, dâheim.
der kuniginne von bêheim
manic fluoch wart gegeben,
daz si den kunic niht liez leben
mit kunic ruodolfen in suon.
daz herz begunde wê tuon
manigen vor vorhten und daz houbt,
der noch nie was betoubt
mit deheinem slage,
und dô ez nâhent gen dem tage,
michel wart daz krachen,
wand sich daz her ûf machen
begund und kunic ruodolf.
von basel der bischolf
got dient mit einer messe;
allez daz er wesse,
daz den strîtunden nutze wære,
ich wæn, daz er des iht verbære.
er bât got dârumbe tiwer,
daz er mit sîner stiwer
wære bî genædiclich
kunic ruodolfen und dem rîch,
den man wan nâch dem rehten
sach des tages vehten.
in dem her man manic messe las.
swelher dâ sô sælic was,
daz er ze got gedingen het,
der enphienc an der stet
gegen der künftigen nôt
daz lebentige brôt
von der priester hende,
daz uns ûz disem ellende
für got beleiten sol.
wol im hiut und immer wol,
den sîn got niht verzîht
und dem er die gnâd verlîht,
daz er ez wirdiclich enphæht,
sô daz er hazzet unde smæht
houbetsund und meintât,
des sêle mac werden rât.
dô daz ein ende het,
an der selben stet
cxlviii. meniclich begund sich wâfen.
niemen mohte dâ verslâfen,
sô grôz was der schal:
pûk und hersumper hal,
der man dâ genuoc
in dem here sluoc.
ouch wart dâ vil grôz
der pusûne dôz,
ê sich daz her gerottierte.
wie sich iegelicher zierte
ûf helme und mit wappenkleiden,
sold ich daz sunderlich bescheiden,
des wurde ein teil ze vil.
kurzlich ich iu sagen wil,
ich hiet ez für ein grôzez wunder,
der sô maniger hande kunder
möht entwerfen hinnâch,
als man dâ ûf den helmen sach.
etliche grôzer koste phlâgen:
tiwer phelle lâgen
ûf den ravîten,
die man ze beiden sîten
über daz îsen het gestrect,
swâ sich daz îsen enplect,
und die tiwern samît,
die gâben glast widerstrît,
swâ diu sunne dâran schein,
ouch was diu koste niht klein,
diu an den wappenkleiden was:
manic samît grüene als ein gras,
darin von golde was geweben
vogel, tier unde reben
und manic guldîn liste,
die man von schulden prîste
umb ir rîcheit.
dô daz her was bereit
und ze rossen gar gesaz,
kunic ruodolf niht vergaz,
von nurenberc burcgrâf heinrichen
mant er innerlichen,
daz er des tages schînen lieze,
daz man in volkomen hieze
an manheit und an êren.
die solden hiute mêren,
sprach kunic ruodolf zim:
< den sturmvanen nim
und begê dâmit dîn reht>.
der burcgrâf sprach:< herre, seht,
daz ir daz ander schaffet wol:
swaz ich vermac unde sol,
des gêt iu an mir niht ab.>
ein sturmvanen man im gap.
der alte haslouwære,
swie er des lîbs was swære
von des alters überlaste,
den kunic mant er vaste,
daz er in des niht verstieze
und in sîn reht volfüeren lieze,
sô daz er ze dienst dem rîche
die banier von ôsterrîche
des tages füeren solde.
der kunic in dâvon wolde
mit gefüegen hân genomen,
dô moht er ins niht überkomen.
der haslouwære zehant
sich der banier underwant
mit dem wîzen strich.
dâmit zogt er für sich
in die vorderisten schar.
der kunic ruofte zuo im dar
von phanberc grâf heinrichen
und bât in flîziclichen,
wand er ûf urliuges gewin
hete beidiu kunst und sin,
daz er ûf hôher rit
mit einem schocke und dâ bit,
unz die schar wurden gemenget
in einander und gedrenget,
daz er dan durch bræste,
swâ er zallernæste
sînen frum geschaffen trout.
grâf heinrich sprach:< herre schout
umb einen andern, der ez tuo,
ich bin unbereit darzuo,>
und verzêch ins offenbære.
der kunic den langen kappellære
der selben bete bât
und von sumerou hern kuonrât.
die lobtenz unde doch niht gern:
si vorhten sich an ir êrn
mit argem wâne krenken:
wes man möht gedenken,
swen man si sunder halten sæhe;
ein iegelich man denne jæhe,
si wolden fliehen ûz der nôt.
der kunic bât und gebôt,
daz si es niht vermiten.
zden herren si dô riten
und sagten in sâ zestet
des kunigs willen unde bet
unde bâten si mit flîz,
daz si ân argen itewîz
von in allen beliben,
ob si niht mit in zuo triben.
dâmit er dannen reit.
nû was ouch daz her bereit
cxlix. und verwappent gar,
daz si nindert schînen bar,
und diu ros unz ûf den huof.
der rotmeister schuof
umbe den spiz vorn:
darzuo gehôrten niht torn,
si muosten manheit walten,
die den spiz solden halten,
unde haben vesten muot.
dem sturmvanen schuof man huot
und ouch dem kunic ruodolfen,
die im solden sîn geholfen,
swâ man in dem strît vernæme,
daz ein storîe an in kæme,
diu in sunderlichen vêht.
manic edel kneht,
biderb unde frumic,
bâten dô den kunic,
daz er si ritter werden liez,
niemen er des verstiez,
der sîn ot an in gert.
über schilt und über swert
was dâ kurz der segen:
er bât si manheit phlegen.
alsô verriht er si dâ.
über al rief man sâ:
< rît zuo, rît zuo!>
daz dûhte gar ze fruo,
die dâ wâren zagen;
der hôrt man manigen klagen,
im wær der übergurt ze kranc;
etlicher jach, im wær ze lanc
der stegreif an dem fuoz,
daz im des wurde buoz,
sînen kneht des maniger bât.
der nie niht verloren hât,
der reit umbe suochunde,
ob er die stat indert funde,
dâ er sich möhte vertuschen.
dô si sich begunden muschen
die zagen und die wol gemuoten,
für einen merkære guoten
pruofte ich gewislichen
von basel bischolf heinrichen.
der was des tages dâ nutze.
an swelhes antlutze
diu varb sô dick verswant,
an dem pruoft er zehant,
daz si niht ellens wolden phlegen
hin reit er an den wegen
und bât die herren alle gelîch,
daz si des tages dem rîch
alsô gestüenden bî,
daz si hinnâch beliben frî
arcwâns und verdenkens
und an ir êren krenkens.
besunderlich er si des mant.
und dô er den kunic vant,
er sprach:< her, durch iwer heil,
swer hiute an iwerm teil
sich in wirdikeit læt schouwen,
dem sult ir getrouwen
hinfür aller êren,
ouch sult ir im mêren
an dem guote sîne hab.
und erkomet niht darab,
tuot als ir ê habt getân -
ich sich hie zwêne hôhe man,
die sint dem niht gelîch gestalt,
daz si hiute wellen wesen balt.>
der kunic sprach:< nein zewâr,
ist iemen hie missevar,
des enahte ich doch niht,
wande daz vil dick geschiht,
daz zageheit und eilen
mit einander kriegen wellen,
swelhez den man zieh an sich,
unde dâvon, dunket mich,
verkêret sich begarbe
an den liuten diu varbe.
daz ist doch ân ir schulde.
mîn furdrung und des rîches hulde
sol immer bî in sîn,
die ir êren unde mîn
hiute habent huote>,
sprach der wol gemuote.
der kunic schuof und bât,
daz man von der stat
cl. müezlichen solde staphen.
dô wart ein umbekaphen:
iegelicher suochte tougen
sînen friunt mit den ougen
unde sprach:< friunt, wart ûf mich,
daz selbe tuon ich ûf dich.>
die wîle man zogte hin,
die ûf urliuc heten sin,
die jungen lêrten under wegen,
wie si des strîtes solden phlegen
und wie si der rosse solden walden,
und dô si kômen an die halden
an den berc, der zwischen in lac,
dô geschach ein halsslac,
den tet diu schand froun êren:
man sach dâ fluhtic kêren
von dem her hin dan
die selben zwêne man,
von den dem kunic in sîn ôr
der bischolf het gerûnet vor
und si darzuo zalt,
daz si unmenlich gestalt
und ungevar wæren.
ob ich nû mit den mæren
wær ze snabelræze
und mich dâran vergæze,
daz ich hie an lieze lesen,
wer si wæren gewesen,
des möht ich lîht gewinnen haz;
sô verdenke ich herwider daz,
ob si beliben ungenant,
daz man sich sîn vil lîht verwant
ûf die, die des tags
in dem strîte manigs slags
phlâgen unde wielten
und die sich sô enthielten,
daz man in vor und hernâch
aller frumikeit jach.
dâvon daz laster muoz geligen
ûf den rehte schuldigen;
die lâz ich dârumbe strâfen.
der eine fuorte ze wâfen,
den dâ vehtens bevilte,
in einem rôten schilte
semlîner wecke drî;
dâ erkande man in bî,
wand si die schilte von in
wurfen, dô si fluhen hin.
den andern offenet diu melde:
der fuort in einem gelben velde
einen wurm, der was swarz,
als ein geliutert harz;
der was ûf von unden
umb einander gewunden.
bî dem wârzeichen
mugt ir wol erreichen,
wer der selbe wære:
er was ein stîrære
und was dienstmans genôz;
michel was er unde grôz,
zden freidigen man in zelt.
nû verstêt iuch, ob ir welt.
cli. daz her mit menlichen siten
über den berc kom geriten
in die ebene, dô sâhen
si die vînt her gâhen,
ze strîte wol bewart,
geschicket und geschart
in aller der wîse,
als die nâch êren und nâch prîse
des tages wolden ringen,
swaz er mit guote moht volbringen,
der kunic des niemen niht verzech:
grôzlich er gap unde lêch
des morgens an der herberge,
swelch er weste in der kerge,
daz si zurliuge kunden,
die wurden an der stunden
alsô von im gestiwert,
daz si sîn wârn getiwert,
swer mit dem leben dan
entweich und entran
dem argen tôde bitter.
dem kunic was ein ritter
komen von düringen,
der vermaz sich der dinge
und gelobt dem kunic daz,
wold er in haben dester baz,
ob er gesunter kæm herwider,
er wolt gewislichen nider
bringen zuo der erden
kunic ruodolfen den werden.
des swuor ouch bî got
von fullenstein her herbot,
er gehabte nimmer ûf,
er müeste komen ze hûf
mit dem kunic ruodolfen.
< dârumb wirt dir geholfen>,
der kunic ottacker sprach,
< des dîn gesleht hernâch
müeze getiwert sîn.>
swaz der guoten ritter fîn
von tiutschen landen dâ was,
der kunig die alle las
zuo im in sîne schar.
diu was ouch diu êrste dar.
clii. got sol des siges phlegen!
der strît was ungelîch gewegen:
die der bêheimkunic über al
mit im brâhte ûf daz wal,
der was wol vier an diser einen.
ich kan iuch niht bescheinen,
wie die bêheim zogten zuo,
wer dâ menlichen tuo,
oder zegelichen.
si wâren rîchlichen
verwappent unde gezimiert,
manic tiwer phelle ziert
die liute unde diu ravît,
kunic ottacker an der zît
bat herren miloten,
daz er mit zwein rotten
ûf hôher von dem strîte rit
unde dâ sô lange bit,
unz sich mit poinders kraft
beidenthalp diu ritterschaft
in einander drang und flæhte;
und swenne man sô lanc gevæhte,
daz daz volc der müed enphunde,
daz er danne an der stunde
mit hurte zuo ruorte
und die tiutschen zefuorte,
swâ er die bî einander sæhe.
ob daz alsô geschæhe,
des enweiz ich niht die wârheit.
ob des kunigs scharen breit,
die dem von bêheim volgten dan,
darobe ein sturmvan,
der was grüene als ein gras.
darinn kriuz gesniten was,
daz was wîz als ein snê.
als ich iu sagt ê,
sus kom er geriten
mit unverzagten siten
der bêheimische herre.
von sîner herberg unverre,
kûm aht schuzze lanc,
dâ huop sich daz gedranc.
grôzer schal sich enpôrte.
manic tambûr man dô hôrte,
pusûne, pûken und schalmîe.
< hie rôme!> was der tiutschen krî,
sô riefen die bêheim dâ
< budewezze brôhâ!>
cliii. von basel bischolf heinrich
vor der schar von ôsterrîch
ûf einem rosse reit,
er zalt in vor und seit,
si solden menlich vehten,
wand si wan nâch dem rehten
des tages rungen unde striten.
swelhes verch dâ wurd versniten,
ob er dâvon sturbe,
der tôt der sêl erwurbe
wonung in der engel kôr.
maniger slaht zalt er in vor,
dâmit er si erheizte
ûf degenheit und reizte
und ûf baltlich gebârn.
vor den bêheimischen seharn
riten barfüez und bredigære,
die sagten in vor diu mære,
si solden menlich wesen;
si heten wol gelesen
an einem buoche, heizt cato,
dâ stüende geschriben alsô:
< man sol vehten umb daz erbe,>
dâvon si solden sîn bederbe,
si væhten nâch der rehtikeit:
wand in wær fürwâr geseit
kunic ruodolf wolt sicherlich
betwingen zuo dem rîch
merhæren unde bêheimlant;
swer daz mit werlicher hant
understüende unde wert,
wær dem ze sterben beschert,
des sêle wurde guot rât,
wand si füeren alsô drât
in abrahames schôz.
vor den scharn wart grôz
von den niwen swertdegen
daz tiostieren under wegen;
ouch sach man die valben
die bêheim müen allenthalben,
in die schock si schuzzen,
daz die senib erduzzen
und nâch dem snall erklungen.
kunic ladizlâs den jungen
si fuorten von dem strîte dan
ûf den berc ab dem plân,
dâ er wol hôrt und sach
allez, daz dâ geschach
ûf dem velde breit.
ez ist der unger gewonheit
und jehent ouch offenbære,
ir kunic sî in zahtpære
darzuo, daz er sulle strîten.
wand si kunnen nur rîten
meidem, die sanfte tragen,
und ob man si begunde jagen,
daz si von geiseln sîn snel -
gelucke daz sî sinewel -
dâran lâzen si sich niht.
dâvon man ir deheinen siht
komen in daz gedrenge,
und in deheiner enge
lânt si sich verhamîten.
in den selben zîten
diu her, von den ir habt vernomen,
wâren staphunde komen
zeinander sô nâhen,
daz von dannen gâhen
begunden die blôzen.
mit einer stimme grôzen
der bischolf von basel began
disen ruof heben an:
< sant marî, muoter und meit,
all unser nôt sî dir gecleit!
die bêheim ouch riefen sô:
gozpodina, pomyloydô!>
dâmit die phaffen furder riten,
ruofens wart dâ niht vermiten:
< helm ûf! helm ûf!>
dâmit kômen si ze hûf.
cliv. wær ich nû sô kluoc,
daz ich mit gefuoc
die gelîchnusse funde,
dâ man bî verstên kunde
den hurticlichen krach,
der beidenthalben dâ geschach,
dô si komen ze stôze
mit starken und mit grôzen
drucken zesamde,
und wie sich diu rotte klamde
und in einander flaht,
diu dâ des êrsten vaht!
diu vorderiste schar,
diu der tiutschen halp kom dar,
daz wâren die von ôsterrîch:
dô was kunic ottacker der rîch
selbe bî den vorderisten.
in der selben schar si niht vermisten
gezalt unde ûz gesundert
verdacter ros niunthalp hundert,
kunder unde geste.
der halden was sô veste,
daz si niht lîhte wârn ze klieben.
an si dringen unde schieben
sach man ir widerwinde,
die hielten ouch sô swinde,
nemet wâr unde goum,
als dâ einen stalboum
ein grôzer wint rüeret,
den sîn kraft frieret
ieze her, ieze hin:
alsô pruofte man an in
hin und her widerwanc.
sô lange werte daz gedranc,
man hiet mit sanfter île
geriten wol ein mîle.
dô brâch des rîches teil durch.
wartâ der schedelichen furch,
die durch die bêheim ieren
von ôsterrîch die zieren,
clv. dô si die schar durchbrâchen!
si sluogen unde stâchen.
woy, wie dô wart gedrenget,
dô die schar gemenget
under einander wurden beide!
dô wart diu grüene heide
mit bluote gemachet naz.
die von ôstrîch erzeigten daz,
daz si den bêheim wâren gram:
swaz in der enkegen kam
und die dâ als die torn
wâren hôchbeschorn,
die man pôlân nant,
mit den tungten si daz lant.
dâvon si immer mêr, hôr ich,
die banier mit dem wîzen strich
gescheltent und gefluochent.
von heime si gesuochent
daz rîche nimmer mêre
umb die grôzen herzensêre,
diu an in dâ geschach.
dem alten haslouwær man jach,
daz ze manheit sîn muot
wær bereit unde guot.
nû was sîn alter fürwâr
vil mêre denne hundert jâr;
daz machte in des lîbes kranc.
durch zuht im under sînen danc
nam die banier
der biderb und der zier
von liehtenstein her heinrich.
wizzet daz sicherlich,
swaz frumikeit ein man haben sol,
der was er gestôzen vol
und der valkenbergære:
die zwêne helde mære
wielten maniges slages,
dâmit si des tages
ir frumikeit bewærten.
die mit den langen berten
huoben grôz gedense:
mathias meister von trense
und von schiltperc grâf stephan,
wizzet, daz die zwêne man
und die zwô schar, die si fuorten,
dructen unde ruorten
in dem strît unz an daz ort.
von ungern ich nie gehôrt
weder vordes noch sît,
die in deheinem strît
sô menlich wæren gewesen.
daz si der kunic het ûz gelesen
und zuo den êren gewegen,
daz si der schar solden phlegen,
des wâren si vil gemeit.
ouch râchen si daz herzenleit,
den schaden und die schande,
daz si in ir lande
ûf ungerischen acker
von bêheim kunic ottacker
mit brande und mit roup
sô dicke het gemachet toup.
des selben er ouch dâ enkalt.
si belîbent ungezalt,
die die unger valten nider.
si dructen hin und herwider
in dem strît sô hurticlichen,
als si datze francrîchen
hieten vehten gelernt.
swer giht, daz si niht wernt
noch tûren under helme
in hitze und in melme,
hiet si des tages der gesehen,
der müest in des fürwâr jehen,
si kunden swæbischen vehten,
swen si sich darzuo gerehten
mit rossen und mit harnasch.
ein dreschær nie sô gedrasch,
als von trense der wîgant
mit sîner ellenthafter hant
und die mit im dâ wârn
in den zwein scharn.
clvi. mîn zehen niht volsagen möhten,
wie die stîrær dâ væhten,
sîn wær dennoch mêre.
dem rîch si michel êre
des tages dâ ervâhten.
vil wol si gedâhten,
waz in ungemach und smæhe
in übel und in gæhe
der kunic von bêheim het erzeiget,
dârumbe wart von in geveiget,
swaz in des tages widerdraft.
ez wart von sô vil ritterschaft
nie begangen bezzer tât.
daz si der kunic von rôme hât
in sîn schar gewelt
und sich zin geselt,
des sagten si im danc.
manic fiwers flam und vanc,
dâbî ein vackel wær erzunt,
die sach man si zuo der stunt
ûz den helmen houwen,
si liezen dâ schouwen,
daz si hin heim lutzel sorgten.
swaz in die bêheim borgten,
daz wart in alsô dâ vergolten,
daz sis beliben unbescholten.
mit deheinen dingen
liezen si sich dringen
von dem sturmvanen,
niemen dorft si manen,
swaz ze manheit gezug.
dâvon man noch deheine lug
gelouben sold ûf siu.
fürwâr sag ich iu,
si begiengen dâ solhiu werc.
daz der burcgrâf von nurenberc
dem kunic sît selben sagt,
daz er vil nâhen het verzagt
des siges, der sît geschach,
unz er die stîrær sach
begên solich frumikeit:
ûz sînem herzen dô verjeit
guot geding die vorht.
wunder wart dâ geworht
von den kernæren:
manigen satel læren
sach man si und rinnen.
an manheit sich niht sûmen
clvii. von hiunburc grâf uolrich wolde,
als er ouch billichen solde;
wand daz er sî fruot,
milt und menlich gemuot
daz ist von arte im geslaht,
wand ez sîn vater darzuo brâht,
der tugentrîche grâf wilhalm,
daz gemeiner liute galm
über alliu diu lant,
dâ man in erkant,
niht wan aller tugende jach,
an sîner milte man sach
ein tugent, die ich prîse:
niemen was sô wîse,
der daz west für die wârheit,
wederthalp sîn miltikeit
næher zuge oder wæge:
ob er ir durch got phlæge,
oder durch die êre hie;
wand swenn er miltikeit begie,
dâ gert er niht anders von,
wan daz weder wîp noch man
dârumbe niht enweste.
milt und an manheit veste
ist der sun wol nâch im
gerâten, als ich noch vernim
und ouch von der wârheit weiz.
manigen bluotvarben sweiz
des tages er verrêrte,
mit sîner hant er mêrte
den vînden angest unde nôt.
swaz der von ortenburc gebôt
den sînen, daz wart niht vermiten.
die kernær algelîche striten,
daz in der kunic sêre
mit guote und mit êre
hiez dârumbe sagen danc,
dô er ir hernâch über lanc
herzog meinharten hiez phlegen.
mit swæren und teppischen slegen
wâren dâ niht seine,
die dar kômen von kreine,
si teten, swaz si mohten.
losâ, wie dâ wart gevohten
und gerûschet in dem her!
die dar ze helfe und ze wer
sant dem kunic ruodolf
der salzpurgære bischolf,
ir was wol driu hundert.
von in wart gemundert
vil manic pôlânischer gast,
daz des lebens im gebrast.
clviii. sunder moht man schouwen,
wie dâ begunden houwen,
die durch iren hôhen muot
noch mêr denn durch des kunigs guot
von swâben kômen herab.
ob den der kunic mêre gap
danne den, die man dâ sach
dâ heime haben gemach?
zwâr, daz diuhte mich reht.
nû prüevet unde seht,
wie unwerhaft daz blî
vor grôzes fiwers hitze sî
und wie dâvon zergêt daz wahs:
als wênic mohten die sahs
vor gehalten noch gehaben
der ritterschaft von swâben
deheine frist noch wîle.
dise der marcgrâf mit dem phîle
brâht dem kunic von bêheim.
der kômen lutzel wider heim,
grôze nôt si des irret.
swer sich den swâben niht virret,
der muose lernen sterben.
si begunden sêre werben
von bêheim des kunigs schaden:
mit bluote sach man si baden
daz bêheimisch gesinde.
die werten sich ouch swinde
vor den swæbischen gesten,
wande si fürwâr wol westen,
swer dâ wolt genesen,
daz müest mit wer wesen
oder mit schemlicher fluht.
mit grimmes ungenuht
clix. nâch kunic ottackers gebot
von fullenstein her herbot
an den kunic von rôme dranc.
sêr er darnâch ranc,
ob er im möht geschadet hân.
daz wart vil wol understân.
kunic ruodolf liez dâ sehen,
daz im manic êre was geschehen
in manigen herten strît,
und daz er dâ und zaller zît
ze ritterschaft wol kunde,
wand er sich an der stunde
an dem von fullensteine rach:
durch des helmes venster er im stach
niderhalp dem schophe
beidiu ougen ûz dem kophe,
daz er sich sterbens muost genieten.
alsô verdient er die mieten,
die im kunic ottacker gehiez.
der ritter ouch niht enliez,
der dâ kom von düringen:
der begunde sêre darnâch ringen,
wie er volfüerte daz,
des er sich vermaz
gegen dem kunic ruodolfen.
des wolden im hân geholfen
vier ellenthafte ritter.
die irret des der bitter
und der grimmige tôt,
daz si vor êhafter nôt
niht mohten komen dar.
und dô si kômen an die schar,
dârinne der kunic von rôme was,
si wurden tôt ûf daz gras
von den rossen gerêrt.
der fünfte dô kêrt
durch die schar für sich,
dâ wold er gerich
an dem kunic hân genom.
ich enweiz, wie er des bekom,
daz er mit einem stiche kluoc
kunic ruodolfen daz ros sluoc,
daz ez viel darnider;
dâ enmoht er sich niht wider
bî dem himel gehaben,
des muost er darnider snaben.
iedoch die ritter guot,
die im dâ ze huot
zuo geschaffen wâren,
die begunden des varen,
daz im anders niht geschach.
dô der ritter daz ersach,
daz er im niht mêre
moht erbieten dhein unêre,
mit menlichen siten
kom er hin geriten:
si muosten im ein strâzen
hin wider durch lâzen.
daz schuof sîn ellenthafte hant.
von bêheim der wîgant,
den man ze kunic zalte,
sêre darnâch stalte,
wie er des bekæme,
daz er râche næme
an sînem widerwart.
hiet er daz gespart,
daz wær im wol gedigen;
des in sîn wîp het gezigen,
an dem herzen im daz lac.
dâvon er alles für sich phlac
drengens als er tobt.
die im dâ heten gelobt,
daz si hinder im beliben niht,
die dûhte daz gar enwiht,
daz si dâhin solden streben,
dâ ir lîp und ir leben
sô gâhens hiet ein ende:
si dûhte als behende
trîben einen wecke
in eines steines ecke,
als daz man möht gespalten
die schar, die man sach halten
vor dem rômischen vogte.
der kunic von bêheim brogte
hin an unde strebt,
als der ungerne lebt;
wand er het ze ritterschefte
beidiu sinne unde krefte
und liutsæligen gelimph.
swaz in ernste oder in schimph
volfüeren sol ein man,
dâ gebrast im nihtes an,
er vermoht ez volliclich.
ouch was der ellensrîch
sô gar unverzagt,
hiet im sant peter gesagt,
er wurde dâvon kranc,
ein schemelicher wanc
wær von im nimmer geschehen.
nû het der kappellær ersehen,
daz der strît gie entwer
beidiu hin unde her.
in dûht, er hiete zît
sich ze heben in den strît;
niht lenger er beit,
mit hurt er zuo reit,
niemen im des vor hielt,
die rott er enzwei spielt,
als ein tuoch mit einer schære
tuot ein snidære.
und dô er durch brâch,
als michel wart der krach,
als der doner einen walt
vor im nider hiet gevalt,
von dem selben sûse
die bêheim gewunnen grûse
und erschrâken sêre:
si wânten ir wær mêre;
doch was ir in genuoc.
alrêrst man stach und sluoc.
si kêrten gegen der hert;
dô wart alrêrst gebert
und menlich gevohten.
swen si übermohten,
der liez man nieman genesen.
wær er iht lenger gewesen,
daz wær an schaden niht ergangen:
zageheit heten gevangen
etlich, dô si sô lange striten,
daz si von menlichen siten
vil nâhen wâren komen:
der muot wart gar von in genomen.
dô si den kappellære sâhen
zuo den vînden sô gâhen
und sô menlich gebâren,
die ê verzaget wâren,
die bekoberten sich ûf in
und geviengen menlichen sin.
clx. dô kunic ottacker erspehte,
daz in von niwen dingen vehte
ein schar, diu noch was geruot,
vil sêre in daz muot.
ez was sîn bet und sîn gebot,
daz man herren milot
hieze balde rîten zuo.
nû hôret, waz her milot tuo.
er gedâht dâran zehant,
daz im sîn bruoder was verbrant
in dem turn datz dem eichorn.
dâvon was ez gar verlorn,
swaz man nâch im moht gesenden,
er begunde dannen wenden
und kêrte bî der march zetal.
er enruochte, wer daz wal
dâ behabte oder verlôs,
gemechlich fluht er erkôs,
wand im jeite niemen nâch,
dô der kunic von bêheim sach,
daz er niht trôstes an im het,
dô wær er an der stet
gerne komen ûz dem strûz.
selp vierde dranc er ûz
unde ander niemen mêre
tete mit im dannen kêre.
bin durch begund er gâhen.
vil schiere in ersâhen,
umb die er daz het versolt,
daz si im niht wâren holt,
die legten sich mit nîd ûf in,
vor in triben si in hin
ûz dem strîte ûf den plân,
dâ wolt mit in gevohten hân
kunic ottacker der ziere:
dô wurden der viere
die zwêne ze tôd erslagen.
dô muost er sich lâzen jagen,
war dennoch der eine kam,
ze der zît ich des niht vernam;
ich hôrte aber hernâch jehen,
er wær ouch tôter dâ gesehen.
clxi. owê des schaden, owê!
ich furht, daz ez niht wol ergê,
sît er aleine ist beliben.
vaste si in umbetriben;
doch wizzet sicherlich,
daz von bern an hern dietrich
solich eilen nie wart schîn
gegen sîfriden dem hurnîn
in dem rôsengarten,
als man von bêheim den zarten
dâ sach begên und tuon.
dô er deheine suon
mohte umbe si erwerben,
er sprach:< waz sol iu mîn sterben,
daz ir mîn bluot welt verrêren?
bringet ir mich iwerm herren
lebentigen gevangen,
daz ist iu wol ergangen,
swaz halt der an mir tuot,
beidiu an êren und an guot
frumt ez iu sêre
hinnen für immer mêre.>
ûf die red si ahten niht.
vil gar was ez enwiht,
swaz er gebitten mohte,
lutzel im daz tohte.
clxii. die rede wil ich machen kurz.
den kunic si mit einem sturz
von dem rosse brâhten.
als lanc si mit im vâhten,
unz daz er werlôs beleip.
der eine dô ûf in treip,
sînes sterbens den gelust,
dârumb er im in die brust
ein gespiztez swert stach,
daz man ez anderhalben sach.
dannoch wând er genesen;
er sprach:< ei, lât noch gewesen,
ir zieren helde, daz ich leb.
iur iegelicher mir vergeb,
ob ich iht hân
wider iuch getân,
und lât mich nâch den schulden
komen ziwern hulden>,
sprach der kunic von bêheim.
< ir gelt mir den ôheim,
von merenberc hern sîfrit>,
sprach der eine,< des ich mit
nihten wird ergetzet,
wan daz ir hie geletzet
wert von mîner hant.>
nieman in des erwant,
er hurte sô hin
und stach daz mezzer in in
bî dem halse ze tal.
dâvon tet er einen val
für tôt ûf die erden.
ligen liezen si den werden,
niht lenger si dâ biten,
wider in daz her si riten,
die in dâ heten versêret
und sîn bluot verrêret.
niemen mich dârumbe frâg,
wand ich sîn doch niht ensag,
wer die selben wæren,
von der haz und geværen
alsô verderbet wart
der kunic von hôher art.
stætlichen siht man hân
einen amtman
in ir hoven die fursten,
swen die liut erdursten,
die in des ziehen ze rât;
des amtes nam der eine hât,
der den kunic dâ betoubt;
den het er beroubt
ein teil sîner êren,
dô man sîn ze herren
jach in ôsterrîch.
diu sach ist sô heimlich,
daz si mir niht füegt ze sprechen,
die er an im begunde rechen.
wer der ander was,
der daz grüene gras
mit sînem bluote nezte
und der sich dô ergezte
mit sînem bluote rôt
sînes friundes tôt,
den er im verderbet het?
den mugt ir hie zestet
bî der sippe wol erkennen.
er füeget mir niht ze nennen.
clxiii. kunic ruodolfen kômen mære,
daz der bêheimkunic gevangen wære.
genâde sagte er des got.
iedoch was daz sîn gebot,
daz man in füerte zuo dem vanen.
dâran begunde in manen
her ott von liehtensteine;
ein sache niht ze kleine
besorgte dâran
der selbe wîse man:
wand ez ist ê ergangen,
sô hôhe fursten sint gevangen,
daz si mit gâbe machent blint
die, in der gewalt si sint,
daz si in wider helfent hin.
dârumbe hiez er in
her zuo dem vanen füeren.
nû sach man dort her rüeren
einen andern boten,
der sagt den kunic tôten.
dô si von im wâren geriten,
die sîn verch heten versniten,
dô wart der ellenthaft,
der an menlicher kraft
nie het gewunnen meil,
den buoben ze teil.
die machten in blôz unde bar,
wand si zugen im ab gar
harnasch unde kleider,
alsô daz er der beider
mit nihtiu was bedact.
do wunt lac er nact.
an der selben zît
kom geriten ûz dem strît
von emerberc her berhtolt,
als er dâvon niht wizzen solt;
sîn houbet legt er in sîn schôz,
er klagte, daz er was blôz.
der von berhtoltstorf
über in dô warf
einen schaperûn,
den nam er sîm garzûn.
er begunde in mit wazzer laben.
obe im sach man dô haben
michel volc, daz dô zuo zôch.
der manigen huop ez gar unhôch,
daz mit im het der strît ein ende.
dem truchsæzen in der hende
der kunic ottacker starp,
der ie nâch hôhem prîse warp.
hie lac erslagen ûf dem plân
der aller tiuriste man,
der ie getruoc krône,
wan daz er nâch der werlde lône
mit aller sîner maht
alze sêre vaht.
swaz nâch der werlt geziuht,
nihtes er daz schiuht,
er diente der werlt dâmit,
daz ist ein unguoter sit
an den kunigen gerlich,
die zepter, krône unde wich
dârumbe man siht nemen,
daz si des sol gezemen,
daz si behalten diu gebot,
diu dâ ziehent ze got.
wand ist daz wâr, daz man seit,
daz niemen mit gewârheit
mac gedienen zwein hern,
die niht gelîcher dinge gern,
sô ist ouch unwendic daz:
swer niht wil gotes haz
und sînen zorn lîden,
der muoz die werlt vermîden,
wand diu werc, der si gert,
diu sint vor got unwert,
des vermeit niht der wacker
von bêheim kunic ottacker,
wand er volfuort mit gelust
der werlde âkust
unde ranc hie alze sêre
nâch der zergenclichen êre,
daz er sich niht lie des bevillen,
dâmit er nâch ir willen
moht gewerben und geleben.
daz sol im got vergeben;
wand er wart dâran betrogen,
daz in gevazzet und gezogen
het diu werlt an sich.
alsô dunket mich,
daz si in verrâten hab.
guoten trôst si im gap,
si hiez ir wol getrûwen,
zimmern unde bûwen
sîn zuoversiht ûf ir kraft:
ir rât was trugenhaft,
valsch unde mein.
wand swen ir acstein
alsô an sich ziuht,
daz er von got fliuht,
und den alsô verleit
der werlt süezikeit,
daz er ûf si gedinget,
ich wæn, der selbe bringet
solhen lôn hin heim
als der kunic von bêheim.
clxiv. ey werlt, daz dû verwâzen sîst!
wie swachen lôn dû gîst
den, die dir volgent nâch!
an dem hôhen kunic daz geschach.
dem gæbe dû an ritterschaft
beidiu ellen unde kraft
und lieze in doch underwegen,
dô er ir solde hân gephlegen,
dô ez im umb den lîp gie.
daz ist einer dîner lône hie.
er het ouch den gewalt,
wold er tûsentvalt
ritter unde ritters kint
hân gehabet zuo gesint,
daz hiet er wol vermeht:
ze jungist dû in darzuo bræht,
daz er beleip aleine.
sich, valschiu werlt unreine,
mit disem ungetriwen sit
dâ lônest dû ze jungist mit.
ein grôze tugent an im lac,
der er wielt unde phlac,
daz er was ein stam
zuhte unde scham.
dîn untriwe grôz
macht in ze jungist blôz,
harnasch unde kleider,
alsô daz der beider
lac nact schemelich
sîn hôchgeborne lîch.
diser tuc unreiner
ist dîner lôn ouch einer.
er het sô vil guotes,
wær er gewesen des muotes,
daz er tegelichen wolde
von edlem steine und von golde
hân getragen kleider an,
daz hiet er wol getân:
des liez er im sô gar zerinnen,
daz man im muoste gewinnen
ein gras, dâ man in mit bedact,
sô gar beleip er nact.
sich, werlt, aller untriu krône,
daz ist ouch einer dîner lône.
daz ich nû vil herfür seit
unde zalt sîn rîcheit,
die red ich umbe sust swant.
wand meniclich ist daz bekant,
waz ein solher kunic vermac,
an dem sô hôhe wirde lac.
dem was ir sô gar zerunnen,
daz im kûme wart gewunnen
ein buobe, den man im sach holn
ein swachen huot wazzers voln,
dâmit man in vergôz -
die guldîn kophe grôz
der brâhte niemen dheinen dar.
ûf der erden lac er bar
sîns eigen bluotes naz.
wâ wâren die matraz
und die gulter sîdîn,
darûf solt gelegen sîn?
wâ wâren, die in solden klagen?
von mannen unde von mâgen
beleip er trôstes fri.
wâ wâren erzt und erzenî,
dâmit man sîne wunden
solde hân gebunden?
wâ wâren, die daz solden weinen,
daz man den sach aleinen,
der ze prîmezît,
dô er reit an den strît,
wol drîzic tûsent manne wielt?
ungetriwe werlt, die spielt
dû von im sô gar,
daz ûz deheiner schar
im niemen volgte nâch,
vil volks man ob im sach,
die riten furder unde zuo;
der dheinen dûht ez ze fruo,
daz mit sînem leben
dem strît ein ende was gegeben,
ez was wol ein schande,
daz die von sînem lande
dannoch wer phlâgen -
ich wil der gest gedagen,
der er dar genuoc brâhte -
daz der nieman gedâhte,
wie er wær von in verswunden,
oder wâ si in funden,
daz man in dâ hiet gesuocht.
nieman des gemocht,
sich, werlt, daz ist dîn solt.
wê im, der dir ist holt,
und wê im, den dû triutest!
mit dem munt dû biutest
honic an dem anevange
und heckest als ein giftic slange
an dem ende mit dem zagel.
ouch stêt ein scharfer nagel
an dînem vinger linde,
dâmit dîn ingesinde
ze jungist zekratzet wirt.
dannoch diu werlt birt
einen lôn, der ist swach:
swâ der mensche ringet nâch,
dâ er hie mit sundet,
des in diu werlt schundet,
an den selben dingen
siht man in dicke bringen
buoze hin heim,
alsô geschach von bêheim
kunic ottackern dem werden,
die wîl er ûf der erden
in gewalte und in êren lebte,
sîn gedanc darnâch strebte
und sîn grimmiger muot,
daz er gerne menschenbluot
umb kleine schulde vergôz.
seht, waz er des genôz.
sîn frou, die er erkoren het
und der er ez ze liebe tet,
diu arge werlt verschamt,
wie in diu verklamt
und waz lôns er von ir hie
an dem lesten enphie!
si liez in in der nôt
und in den bittern tôt
vallen unde sinken
und in sîn selbes bluot ertrinken,
und wand er ie vermeit
barmeherzikeit,
mit sînen ougen sach er,
daz nieman dheinen zaher
vor barmunge umb in weinte.
den lôn diu werlt im bescheinte.
ey got von himelrîch,
wie gar krefticlich
dû der gerehtikeit waltest
und wie schône dû behaltest,
swaz dir enpholhen wirt,
unz sich diu stat birt,
daz dû ez solt widergeben!
als umb der jungen herren leben,
daz sô jæmerlich wart verlorn,
kunic kuonrâts des hôchgeborn,
der erbe was des rîches,
und herzog frideriches,
die er ze toeten frumt.
wie im daz nû hin wider kumt
und welich buoze er des nam,
dô dich, herre got, gezam,
daz dû niht lenger wolde hôren
den wuof, den in dînen kôren
tet mit ungenuht
daz bluot der edlen fruht
hinz dîner rehtikeit nâch râch!
wie volliclichen daz geschach!
noch phlac untugende mêre
von bêheim der herre,
er het des einen argen sit,
die wîle man im mit
sach daz gelucke volgen,
dô was er erbolgen
allen den slehtes,
die deheines rehtes
ûf ôstrîch und ûf stîre jâhen,
wie balde hiez er gâhen
unde triben von hinne
gedrûten die herzoginne
von ir rehtem erbe,
der bôswiht unbederbe,
den er daz tuon hiez,
der brobst von brunne, si niht liez
eine naht mit gemache,
daz si under einem dache
möhte sîn gelegen,
unz daz der grôze regen
genomen hiet ein ende.
owê der missewende,
daz er an zuht ie wart sô blint,
daz herzog fridrichs bruoder kint
die stat nindert vant
in ir erbelant,
dâ si die einigen naht
vor regen möhte sîn bedaht,
dâ si inne muosten varn
und die mit ir dâ wârn.
daz laster und den schaden
enphalch si dînen gnâden,
daz er ir was umb sust gehaz,
vil wol rach dû, herre, daz,
wand dû liez armlichen ligen
den hôhen und den gewaltigen,
daz er aller sîner rîcheit
der erden drîer füeze breit
nindert mohte gehaben,
dârinne man in hiet begraben,
er muost geleget werden
enpor ob der erden:
alsô het erz geschaffen,
daz in deheine phaffen
getorsten gelegen niht
in die erd, als man noch siht,
die dâ hânt verdient den ban,
als er dicke het getân
an manigen goteshûse,
den er brâch ir klûse.
nû seht, wie swachen lôn treit
hin heim diu gîtikeit,
diu der werlde tohter ist!
unwerder dann ein swacher mist
ist vor got der schîn,
die ir nâch volgunde sîn.
noch ein tadel an im lac,
daz er unstætikeit phlac,
swaz er gelobte und gehiez,
daz er des lutzel stæte liez.
wie geturstliche
verbrâch er dem rîche,
daz er bî sînem eide lobt!
got, der der gerehtikeit obt,
mit vollen daz an im rach.
die man in ie rîchen sach
mit guotes überfluzzikeit,
und die im swuoren manigen eit,
ê si immer von im wichen,
si liezen sich gewislichen
vor im alle toeten
und in ir eigen bluote roeten,
war kômen diu gelubde hin?
dô si in sâhen von in
dringen unde trîben,
dô sach man si belîben,
sô daz im niemen volgte,
dâ man in tôt und solgte,
sich, werlt, untriwen vaz,
ze lôn gæb dû im daz!
noch nemet an im war
einer untugent, die im bar
dirre werlt getiusche.
er was mit unkiusche,
der alle tugent sint gram,
sô gar gehôrsam
der üppigen lazheit,
daz si vertreip und verjeit
ûz sînes herzen sinne
die tugentlichen minne,
diu dâ hôchgemuete birt.
ir wizt wol, swaz geteilet wirt
und sô kleine gestuct,
dem wirt genomen und gezuct
sîn tugent und sîn kraft,
dâmit ez ist behaft,
die wîl ez âne schranz
ist bî einander ganz.
ze gelîcher wîs
verliust diu minn im prîs,
swâ si ze lîht ist veil
und dâ sich in sô manic teil
ir kraft enkenzen læt.
solher unstæt
phlac der kunic von bêheim.
des enkalt ouch er dâheim:
diu werlt, die er dâmit êrte,
diu lônt im sô, daz si lêrte
sîn wîp, die kuniginne,
daz si mit fremder minne
unstætikeit bî im phlac;
unde dô er tôt gelac,
den hôhen kunic, sô man sagt,
mit dem zæwisch si verklagt.
nû rât ich allen den,
die sich kunnen verstên,
daz sie prüeven eigenlich
an dem edelen kunic rîch,
der in bêheim truoc krôn,
wie gar unbederben lôn
diu werlt ze jungist gît.
dâvon sul wir enzît
uns ziehen von ir
und von ir trugenlicher zier,
diu dâ klebet als ein harz
und machet meilic unde swarz,
swer si rüeret an.
hie mit wil ich die rede lân
unde sagen âne twâl,
wie si ez tîchen ûf dem wal.
clxv. dô die bêheim ire nôt
umbe ires herren tôt
vernâmen kuntlich,
die noch werlich
ûf dem wal wâren,
die begunden des vâren,
wie si kæmen hin.
ir gedanc und ir sin
stuont wan zuo der fluht.
die von bêheim ir zuht
brâchen zuo dem lesten
an den pôlânischen gesten,
den daz lant was unkunt:
die beliben zuo der stunt
irre unde wîselôs.
dâvon ir maniger verlôs
beidiu lîp unde guot.
dô si gewunnen den muot,
daz si wolden fliehen,
dô begunden si ziehen
hin dâ diu marche flôz.
dô wart daz îlen sô grôz,
daz ir manic tûsent ertranc.
sô michel wart daz gedranc,
daz von des wazzers widerswal
ergie der ellenden val.
die aber kerten über lant,
den wart sâ zehant
nâch geriten allenthalben
von den ungern unde von den valben.
die schuofen ir dinc vil wol dâ:
< slahâ slach, vâhâ vâ!>
wart dâ vil von in geschrît.
si warten niht der zît,
daz der strît ein end het genomen;
mit dem daz si zesamde kômen
und daz der beider kunige schar
in einander wâren gar
conduwieret und geflohten,
die wîl dâ wart gevohten,
die valben niht erwanden,
allenthalp si randen
in beider here hutten.
dâ begunden si zerutten
manigen kamerwagen,
manic soumschrîn wart zeslagen
und genomen, swaz dârinne lac,
manic wolberâten wâtsac
wart genomen dâ von in.
die valben fuorten hin
guotes sô unmâzen vil,
daz ich fürwâr sprechen wil,
dâ wær ein lant gerîchet von.
daz guot si vil gedon
sanden an im gemach.
dâmit was in herwider gâch,
als ich ieze hân geseit:
swer dem tôd entreit
und gerne wære komen hin,
der wart gevangen von in.
ouch sûmten sich niht die,
die dâ gestriten heten hie
unz an des siges drum,
si schuofen sô irn frum,
dô der strît was ergangen,
mit erbæren gevangen,
daz stîre unde ôsterrîch
an silber wæren worden rîch,
der si beschetzen lâzen hiet.
dem kunic man daz widerriet:
ez kæme doch ze suon.
dârumbe sold er tuon
ein dinc, daz im nutze wære,
sô daz er niht verbære,
er gebute vesticlichen
beidiu arm und rîchen,
daz man im gæb al die gevangen.
mit den möhte er phrangen
ir friunt, die noch dâheim
wæren in bêheim
und in merhærn darzuo.
ob daz der kunic alsô tuo,
daz gehôrt ir wol hernâch,
manigen man werven sach
ungevangen ûf dem wal hie,
hiet er gewest, wie ez ergie,
der ez nimmer het getân:
manigen hôhen man
sach man in zwicken.
die unger fuorten an den stricken
als daz vihe liute veil;
swem dâ geschach daz heil,
daz in ein tiutscher het gevangen,
dem was ez wol ergangen,
alsô gie ez entwer,
der fuort den hin, der fuort den her.
die bêheim die tiutschen bâten,
daz si in kæmen ze staten
unde si dâmit trôsten,
daz si si von den ungern lôsten
und in fristen ir leben,
dârumbe wolden si in geben,
swes si niht enperen wolden,
die überwunten dolten
maniger hande ungemach.
sînen herren man sach
suochen manigen kneht
durch sîner triwen reht,
ob er wære tôt,
oder ob er dheine nôt
lite von verchwunden,
daz im die wurden gebunden,
der suocht den vater, der den bruoder.
manic tûsent fuoder
lac der tôten ûf dem wal,
der sumen noch der zal
niemen rechent zuo den zîten.
ûf dem wal sach man rîten
manigen hôhen herren wîselôs,
der sîn gesinde verlôs,
daz er ir eine beleip,
die nâch gewinne treip
nôtdurft und frecher muot.
manic grôzez guot
wart dâ verlorn und gewunnen.
und dô man die sunnen
sach sîgen ze tal,
dô hiez der kunic ûf dem wal
herberge vâhen
und diu gezelt ûf slahen
nâch urliuges siten.
wand swâ sô wirt gestriten,
dâ sol der selbe teil,
dem dâ volgt daz heil,
daz man in siht gesigen,
ûf dem wal stille ligen
unz an den dritten tac.
die wîl der kunic dâ lac
mit der heres kraft,
dô wart diu gevaterschaft
zwischen den tiutschen entrant
und die der kunic von ungerlant
mit im dar hete brâht:
swer den andern übermaht,
der tet im schaden unde leit,
sô man an daz füetern reit,
dâ und anderhalben,
swer widerreit den valben,
dem sach man si ab brechen,
daz begunden rechen
die tiutschen vil swinde
an dem ungrischen gesinde:
swaz in der beinzigen bekômen,
den wart sâ ab genomen
beidiu lîp und guot.
ir friuntlicher muot,
des si vor phlâgen,
dô diu her gelâgen
gegen einander ze pîle,
der wart zuo der wîle
zefuoret zwischen in.
daz teten ûf den sin
die ungerischen geste,
daz ir deheiner weste,
wan si herwider kæmen:
swaz si darüber,
daz wære ir vorteiles.
die tiutschen sich des selben heiles
hin wider getrôsten,
swaz si erlôsten
velbischer meidem von in,
für daz si die bræhten hin,
si genæsen wol gerihtes halben,
sô daz si von den valben
iht wurden an gevangen
zuo veltkirchen in der schrangen,
swie strenge daz gerihte wære.
dô kunic ruodolf die gevære
ersach zwischen in beiden,
dô enmoht erz anders niht gescheiden,
wan daz er ûf brâch
und fuor gegen mistelbach.
sich urloubten minniclich
die zwêne kunige rîch,
der von rôm und kunic ladizlâ.
der kunic ruodolf fuor sâ,
als ich vor hân geseit,
der von ungern ouch reit
mit sînem her starch
hin über die march,
darnâch gen ungern ze tal.
den dritten kunic man ab dem wal
tôten fuorte gegen lâ.
alsô schieden si sich dâ.
daz diser strît strenge
geschach, des was an der lenge
sît kristes geburt fürwâr
zweier min achzic und zwei hundert jâr
und tûsent, als ich iu sag,
an sant barbaran tag
bî dem weidenbache ûf dem plân,
swaz wîbe unde man
darüber in drin mîlen,
die fuoren zuo den wîlen,
dâ diu marche flôz.
mit haken und mit rechen grôz
zugen si die tôten ûf
und truogens an daz gestad ze hûf
und lôsten in den harnasch ab.
des mêrte sich sô sêr ir hab,
daz sîn noch frum hât daz lant.
mir ist daz wol bekant,
als ich die hôrte jehen,
die ez hernâch heten gesehen,
daz beidenthalp des wazzers staden
der griez gefullet und geladen
was mit tôten vaste
an der lenge wol ein raste,
die lâgen nacket unde blôz.
der jâmer und der schade grôz
geschach allermeiste an den gesten,
die niht enphunden noch enwesten,
wâ die rehten strazen warn.
nû lâze wir daz varn
clxvi. und grîfen herwider,
wie der kunic sider
daz dinc ane vie.
er liez varen die,
swer sîn mit flîze an in gerte,
urloubes er die gewerte
ze varen hin heim
und kêrt er gegen bêheim
mit den, die rîche wolden werden
ûf bêheimischer erden;
der was dannoch genuoc,
die ir wille dar truoc
noch mêr durch roubens gewinne,
denn dem kunige ze minne.
dâvon gewan er grôze maht,
wand er hete des gedâht,
er wolde sich beider lande
underwinden ze phande
für den schaden starc,
der was ûf vierzic tûsent marc
gerechent sunderlich,
den kunic ottacker dem rîch
het gefrumt und getân,
in dem fürsaz fuor er dan
den gerihten strich
gegen bêheim für sich,
als ich hân vernomen,
dô er gen iwantschitz was komen,
dâ twelt er drîzehen tag.
jâmer unde klag
stift er dâ in dem lande
mit roube und mit brande,
ich gehôrt nie mê
weder sît noch ê,
daz sô gar âne wer
sô grôziu guot ze einem her
in roubens wîs getriben wæren.
möht ein lant ieman gelæren,
daz solt dâ wol geschehen sîn.
maniger hande pîn
daz lantvolc erleit.
kunic ruodolf darnâch reit
in daz lant hin nâher baz.
datz dem habern heizet daz,
dâ er sich dô nider liez.
durch des roubes geniez
zwelif tag er dâ beleip;
wunder man dâ zuo treip,
phert, rinder unde vich.
ûf mîn wârheit ich gich,
wære got in dem muot,
daz er solch gewunnen guot
ze nutze liez gedîhen,
des sich der mensch verzîhen
under sînen danc muoz,
sô wær armüete buoz
worden ôsterrîche,
wurd von roube iemen rîche.
wellende man kêrt in dem lant,
nieman man dâ vant,
der dem gelîch gebârte,
daz in sîn flust beswârte.
die wîl der kunic dâ lac,
manic zag erschrac
der mære, diu man dô vernam.
kunic ruodolfen ein bote kam,
wider in der jach,
daz er sich riht darnâch
und sich bereit ze wer
gegen dem iteniwen her:
ez füer dâher mit maniger rotte
von branburge marcgrâf otte
mit manigem sahsen frechen
und wolt den ôheim rechen.
dô kunic ruodolf daz ervant,
hinder sich er boten sant
in stîre und in ôsterrîch
und ze bischolf friderich,
der salzpurgære herren,
ir triwen und ir êren
bat er si gedenken,
daz rîche wolde krenken
von branburge marcgrâf ott;
daz enpôt er in sunder spot
an ir êr und an ir triu.
flîziclichen mant er siu,
swen si die botschaft vernæmen,
daz si zehant kæmen,
swâ si in funden,
an den selben stunden
bereite sich meniclich
in stîre und in ôsterrîch
zeiner niwen hervart.
der von salzpurc selbe wart
zuo der reis bereit.
dem teten gesellikeit
von gurke bischolf johan,
ouch wold er hinder im niht lân
den bischolf von kiemsê,
ez tet im wol oder wê,
er muoste mit im die vart,
und von seckou bischolf wernhart
fuor dâhin durch sîn gebot
und von lavent bischolf herbot
mit der helfe fuort er dan
werlicher wol driu hundert man.
hin fuoren si mit schalle
die von ostrîche alle
unde ouch die stîrære.
man sagt in daz der kunic wære
bî dem schazlabs nâhen:
nû begunden si gâhen
bî naht und bî tac,
unz si kômen, dâ er lac.
er enphienc si mit freuden.
michel was daz geuden,
daz der kunic enpôrte,
dô er gesach und gehôrte,
daz si ze helfe dem rîche
wæren komen sô êrliche.
niht lenger er dâ beit,
hin nâher baz er reit,
daz her er legen bât
bî zedlitz ûf daz wismat.
clxvii. ouch begund sich her enkegen
der marcgrâve legen
hinze kolne an der wîle.
niht envollen ein mîle
was dâ zwischen in.
beidiu her heten sin,
ez möht daz niemen understen,
dâ müest ein ander strît ergên,
und bereiten sich darzuo.
nû hôret, waz dâ tuo
bischolf brûn, der wîse:
er kom geriten lîse
in des kunigs her mit geleit,
zuo dem von salzpurg er reit,
den bât er an der stunde,
daz er sich underwunde
der teidinc von des kuniges wegen,
als dâ billich sullen phlegen
bischolf und ander phaffen;
sô wold er enhalp schaffen,
daz im gevolget wurde.
ez wær ein swære burde
dem kinde ze tragen,
dem dâ sîn vater was erslagen.
ob ez hin nâch dulden müeste,
daz im wurden wüeste
sîniu erbelant;
daz wær niht wol bewant.
wand swaz gegen dem rîche
hete frevelliche
kunic ottacker begangen,
des het er buoz enphangen,
der den kunic solt genüegen.
möht ez sich anders gefüegen,
man solde darûf,
daz zwischen in bêden
der haz wurde drât
verriht mit hîrât.
der rât den fursten allen
muoste wol gevallen:
si ahten daz gemeiniclich,
ez füegte niht dem rîch,
daz der hôhist amtman,
der dem rîch wær undertân,
sîner lande wurd enterbt
und in kindes wîs verderbt.
swenn êz ze sînen tagen kæme,
ob denn der kunic von im næme
bezrung nâch der fursten bet,
ob er sich an ihtiu het
gegen dem rîche uberdâht,
daz daz wurde brâht
zeinem guoten ende,
die sach under die hende
nam bischolf fridrich von salzpurge.
zdem marcgrâven von branburge
des morgens riten dan
von gurk bischolf johan
und von seckou bischolf wernhart.
an werken und an wort
si wâren witzic unde kluoc.
diu rede mit gefuoc
wart von in an gevangen
gegen marcgrâf otten dem langen,
dem sîn triwe daz gebot,
daz er nâch des kuniges tôt
sich sîner kinde underwant.
beidiu liute unde lant
zôch er in sîn gewalt.
ottacker der furste balt,
dô er schiet von dem lîbe,
er lie bî sînem êwîbe
zwô töhter unde einen knaben.
noch mêr sach man in kinde haben
ûzerhalp der ê.
die fursten, die ich nand ê,
reten darûf,
wie getân êre
der verweisent kunic junc
dem rîche ze bezzerung
ze tuon willen hæte
für sînes vater missetæte
und ouch für den schaden,
daz er mit genâden
belibe bî dem rîche.
dagegen wîsliche
der von branburc sprach:
< leit und ungemach
von des kuniges reisen
ist disen weisen
umb sust ze vil geschehen.
des mac ich wol jehen,
wand ich weiz ez fürwâr.
dô im der kunic ze vâr
von swâben her nider kom,
âne reht er im nam
vier ahtpæriu lant,
diu dâ dienten sîner hant.
darnâch er im den vater sluoc.
des dûht in dennoch niht genuoc,
er entæt im mêre
herzenleit und sêre
dâher mit sîner reise,
dâvon manic witib unde weise
in bêheim ist gemacht.
gehoenet und geswacht
sint âne schulde disiu kint.
alle, die bî triwen sint,
die sol unbilden daz.>
< bedenkt iuch, herre, baz,>
sprach bischolf johan,
swaz daz rîche hât getân,
des ir, herre, jeht,
ez sî geschehen âne reht,
der gewizzen sît ir niht frî,
wie ez darzuo komen sî.
wand iu ist daz wol kunt,
ze wie maniger stunt iwer ôheim
kunic ottacker von bêheim,
dem got müeze genâden,
zdes rîches hoven wart geladen:
dar ze komen er versmâhte;
und wie er sich darnâch vergâhte,
daz er zebræche die suon,
daz stêt uns phaffen niht ze tuon,
daz wir daz allez sagen,
wan daz ich râte ze verklagen,
swaz enther geschehen ist,
möhte man deheinen list
erdenken und ervinden
zwischen dem rîche und den kinden,
dâvon si verdurben niht.
her von branburg, iu ist enwiht
dem rîche widerrîten
und mit im ze strîten.
wand swaz der kunic hât getân,
daz ist nâch rât ergân
der fursten über al,
die dâ gehôrnt zuo der wal.
wolt ir daz widertrîben,
des möht ir belîben
zejungest in dem drange.
sô wizzet ir wol ange,
daz iuch niemen vor im wert,
sît vor dem rîche unernert
der hôhe kunic ist beliben.
von gemache wurdet ir vertriben,
swen sich der kunic mit ungenâden
legte ûf iwern schaden.
clxviii. dô sprach der marcgrâf otte:
< diser red ich niht enspotte:
swenn ich des rîches huld verlur,
dâran ich grôzen schaden kur,
wand mir der kunic wære
zeinem vînt ze swære.
doch wizzen daz die fursten wol -
ob ichz mit in erziugen sol,
sô müezen sis gedenken -
daz ich hân lâzen krenken
mîner rehten swester suon,
daz man mich darzuo tuon
nihtes hât gesehen;
swie vil mir leides ist geschehen
an kunic ottackern dem hôchgeborn,
ob ich daz nû het verkorn,
nû wil der kunic niht erwinden
verderbnus an sînen kinden:
ê ich diu lâz verderben,
ê wil ich mit in sterben,
wand sîn ist nû gar ze vil.
dârumbe muoz ich unde wil
durch disiu kint, mîn mâge,
setzen ûf die wâge
beidiu gewin und flust,
wand mîner freuden brust
an kunic ottackern ist ergangen.
hiete kunic ruodolf gevangen
bî im an dem strît
sînen sun zuo der zît,
dô man im den vater sluoc,
sô wære des schaden genuoc,
der in bêheimlande ist getân.>
dô sprach der bischolf johan:
< bedenket iuch, herre, baz
und habt der bêheim rât umb daz,
als mîn her von salzpurg an iuch
suocht.>
< her von gurke, sô gemocht
belîben hie die wîle,
unz ich mit balder île
ervar der bêheim willen.>
< ich enlâz mich niht bevillen,>
der bischolf johan sprach.
den bischolfen guot gemach
die naht wart geschaffen.
leien unde phaffen,
die zuo der bêheim rât gehôrten,
dô si der teidinge bekorten,
daz der von salzpurge
suocht gen dem von branburge
umb die ebenunge,
alte unde junge
dem marcgrâven lâgen an,
daz er dem bischolf johan
der teidinge tæte stat.
si wæren urliuges sat
gewesen nû vil lange stunt:
sît kunic ottackern ie wart kunt
stîre unde ôsterrîch,
sît heten si geruochlich
ein ganzez jâr nie gelebt.
ir aller wille darnâch strebt,
daz ez in minne wurd gesezt;
si vorhten werden gelezt,
ob ez von der fursten nît
aber kæme zeinem strît.
clxix. dô des morgens der markîs
der bêheim unprîs
und ir zageheit vernam,
zden boten er hin wider kam,
die der von salzpurc sande dar.
er sprach:< ir herren, nû nemt war,
daz ir uns rât daz beste,
ir sît an triwen veste.
von iu beiden hân ich daz vernomen,
dârumbe ir sît her komen
von dem von salzpurge,>
sprach der von branburge,
< daz wir ebnung und suon
nâch rât der fursten tuon.
nû ist er triwen sô vol,
daz man im ze vordrist sol
gerne dâran volgen,
der kunic ist erbolgen
disem kinde âne nôt:
lit sîn vater von im tôt,
dâ gehôrt ergetzung nâch.>
bischolf johan dô sprach:
< von branburge herre mîn,
ir sult des gewis sîn,
als verre mich leit mîn sin,
daz ich des gerne flîzic bin
durch daz reht und iu zêren
gegen mînem herren
von salzpurge dem bischolf,
daz er gegen kunic ruodolf
die sache wandel alsô,
daz er durch liebe noch durch drô
ab der rehtikeit iht wenke,
daz er dâran gedenke,
daz ir im des welt getrûn.
ouch sult ir bischolf brûn
und bischolf tobyam von prâg
noch an disem tag
mit uns dâhin lâzen kêren
unde noch zwêne herren,
die iu füegen darzuo,
daz iu die morgen fruo
herwider kunt machen,
mit wie getânen sachen
man des dinges welle beginnen.>
mit urloube und mit minnen
teten si widerkêr,
von dann si wâren komen her,
ze bischolf friderichen.
dem sagten si besunderlichen
von worte ze wort
die red unz an ein ort,
wie ez dort geredet wære.
lât iu kurzen diu mære,
wie der haz næm ein ende.
der bischolf under die hende
nam die sache von in beiden.
daz wart alsô gescheiden.
darzuo treip ouch flîziclich
von nurenberc burcgrâf heinrich,
der darzuo wol gerâten kunde.
ez kom darzuo in kurzer stunde,
daz si an vier fursten liezen,
swie sô die sache hiezen,
die zwischen in wæren geschehen,
die vier solden daz besehen,
daz ez von in wurd geleit
nâch got und nâch der gerehtikeit,
als verre sô ir triwe mant.
die vier ouch wurden genant:
des rîches halp genomen wart
von tyrol grâve meinhart
und von nurnberge der burcgrâve;
sô nam von branburc der marcgrâve
an des jungen kuniges stat
bischolf brûn, den sîn vater hât,
kunic ottacker von bêheim,
besunderlichen in geheim
durch die witze, der er phlac;
mit dem kom ouch ûf den tac
der marcgrâf mit dem phîle.
daz wart an der wîle
beidenthalp verschriben,
und ouch ob si beliben
mit einander unvereint,
sô wart in bescheint
der von salzpurc zeinem überman.
der spruch darnâch wart getân
über drî tag.
die verrihtung ich iu sag.
clxx. der sun, den kunic ottacker liez,
wenzlâ der selbe hiez.
fruotic was er unde balt,
in gefüeger gestalt
des lîbes und der jâr.
ouch liez er zwô töhter klâr,
der was dannoch diu eine
ze guoter mâze kleine,
diu solde nun sîn worden;
in sant klâren orden
stuont zuo der wil ir sin.
datz sant franciscus fuor si in.
daz klôster in prâge lît.
ich hôrte aber sît,
daz ir der orden wær unmære,
wand ir wart ze tragen swære
des magetumes burde.
wie si des entladen wurde,
daz mac ich sô blôz niht gesagen,
man sol datz prâge drumbe frâgen,
dâ weiz man wol ir leben.
doch wart si aftendiu gegeben
hinz pôlân herzog bolezlâ.
nû laz wir si belîben dâ
und sagen von der andern magt.
von schulden diu behagt
allen den, die si sâhen:
tugent und klârheit ir die jâhen,
darzuo kiusch und zuht
lac an ir mit genuht.
diu gewizzen, ungehoene,
agnes hiez diu schoene.
die dâ machten die suon,
nû hôret, waz si tuon,
clxxi. und wie siz ane viengen,
die mit der schidung umbegiengen.
ez wart alsô verrihtet dâ,
daz der junc kunic wenzlâ,
swes der was entsetzet
solt werden ergetzet
mit des rômischen kunigs kinde.
dehein sô klâr ich nindert vinde,
dâ ich die minniclichen
muge zuo gelîchen.
an ir mit vollen lac
allez, daz man mac
geprüeven an schoenen frouwen.
swer si die leng begund an schouwen,
der vergaz aller der sorgen,
die in im lâgen verborgen.
maniger wünscht in sînem herzen,
daz er lîden solt den smerzen
und des jungen kuniges nôt,
daz sîn vater tôt
für kunic ottackern wære,
daz in diu sældenbære
des schaden ergetzen solt:
hiet er tûsentstunt mêr gedolt
leides von kunic ruodolfen,
des wær im alles geholfen,
swenn er mit ir solt wonen,
sô daz si im ze konen
für den schaden wær gegeben.
sîn herze muost in freuden sweben,
dô er si ersach,
von der sîn ungemach
und sîn herzenleit verswant.
guote sô was si genant.
clxxii. ouch wart diu meit kluoc,
der ich ê gewuoc
irs vater volliclich
ergetzet von dem rîch:
deheine sache west er,
dâ er sîns eidems swester
bezzer ebenung möhte mit getuon,
denn daz er si sînen suon
liez êlichen nemen -
des moht si wol gezemen -
ruodolf er nâch dem vater hiez.
diu sæld im solhiu zil stiez,
als ich hân vernomen,
daz er was volkomen
lîbes unde muotes.
iedoch was sô fruotes
under sînen kinden niht,
als diu wârheit vergiht,
als der herzog albreht,
daz ir noch wol geseht
und gehôrt hernâch.
dô diu schidung geschach,
der hîrât beider wart gesworn
von den fursten hôchgeborn,
daz ez komen solt ze schulden.
ouch lobt ez bî des rîches hulden
der kunic, wand er sol niht swern,
für daz er in gewern
daz rîche hât gevazzet.
ob man dâran iht lazzet,
swaz diu gehiwer
sol ze heimstiwer
von irm vater enphâhen.
nein zwâre, si jâhen,
als ich hernâch hôrte sagen,
die der ebenunge phlâgen,
die hiezen verschrîben,
ez sold alsô belîben,
swen diu wolgemuote
diu kuniginne guote
in bêheim wurde frouwe,
daz lant enhalp tuonouwe
solde ir phant wesen.
der sumen hân ich niht gelesen,
wie vil des guotes wære,
daz diu sældenbære
von irem vater solde haben.
der verrihtung si ein ende gâben,
sô daz man ez verschreip.
der kunic niht lenger dâ beleip.
flîziclichen er bât,
daz hinz der iglâ in die stat
der kunic sîn eidem kæme
unde dâ sîn tohter næme
und sîn swester sînen suon.
vil gerne sach man si daz tuon,
daz ot er daz lant rûmte.
dâran er sich niht lenger sûmte.
clxxiii. daz her des morgens ûf brâch
und fuoren her zder iglach.
der kunic sich dâ nider liez,
sîne tohter er hiez
von wienen füeren dar.
ein wunniclichiu schar
volget ir von frouwen mit.
aller frôlicher sit
sach man die frouwen phlegen,
dô si fuoren, under wegen,
die kômen vil schiere,
maniger hande ziere
si legten an ir lîp,
dâ diu sældenrîchen wîp
die man mit erheizent
ûf die minne und si reizent
ze menlichen siten.
ouch kom dâher geriten
diu kunigin von bêheim,
diu hete sich dâheim
gemachet zinzerlich.
si gebârt senlich,
als die witiben tuon sullen,
ir antliz sach man behullen
ein sloier klein und wîz,
dardurch gâben glîz
ir wengel rôsenvar.
swâ diu erschînen bar,
swes ouge dâhin strûchte,
dâ sich der sloier entlûchte
und von irn wengelîn verruct,
der wart sô gar verzuct
in freuden hôch enpor
unz in den dritten kôr.
ouch kom zuo dem mâle
von ir minn ein strâle
in sîn herze geflogen.
si het ûz sender nôt gezogen
einen halbe tôten man,
het er si gesehen an.
ouch kom mit ir diu trût,
herzog ruodolfes brut,
und ir sun, der bêheimherre.
wie man die hôchzît für kêre,
daz wirt iu wol gesagt.
des morgens, dô ez tagt
und man die messe vernam,
zuo einander dô kom
diu messenîe über al.
michel wart dô der schal,
dô sich an vie daz dinc.
dô wart gestreut ein rinc
von hern und frouwen wunniclich.
von basel bischolf heinrich
tet in die ê bekant.
darnâch huop sich zehant
ein grôzer buhurt.
an den bêheim man spurt
vil bezzeren gelimph
ze buhurdiern in schimph
denn zernstlichen strîten.
sich huop nâch ezzens zîten
ein tiostieren grôz.
den kunic des niht verdrôz,
er gie zuo den frouwen
mit den rittern schouwen,
dâ man si an irn gemach
in kurzewîle sitzen sach.
clxxiv. der kunic schuof dô,
daz immer zwischen zwô
ein ritter nider saz.
dô stuont ich unde maz
in mînen gedanken,
daz die frouwen blanken
wâren geparrieret,
als diu heide stêt gezieret
mit swarzen kolrôsen
und mit wîzen zîtelôsen:
sô schein bî den frouwen klâr
von harnasche ramvar
maniges ritters vel;
den heten ouch die kel
gedruct die herseniere.
kunic ruodolf der ziere
saz sîner tohter swiger bî.
ungebære was er frî.
mit maniger rede lôsen
begund er mit ir kôsen,
er sprach:< frou, sît ir des wizzenhaft,
swen man toetlich vîntschaft
in suone verrigelt,
die bestætigt man und versigelt
ze jungist mit dem kus.
woldet ir alsus
gegen mir tuon,
sô west ich wol, daz diu suon
zwischen uns âne schranz
stæte wære unde ganz>.
hoflicher red er genuoc
gegen ir gewuoc,
wand er het ze schimph
liutsælikeit und gelimph.
swaz er gegen ir sprach,
dâ verdâht si sich unlange nâch
und antwurt ims mit güete.
ob dâvon sîn gemüete
ir minne iht verkêre?
jâ zwâre, dô diu hêre
im in diu ougen gleste.
und wær er niht sô veste
gewesen an stætikeit,
ir minn hiet in verjeit
in solhen gedanc,
daz er vil lîht ein wanc
het getân von stætem muote.
sîn tohter frouwe guote
und der si gemehelt het,
diu sâzen an der stet
niderhalp der küniginn.
welher rede si beginn,
swer daz solde hân vernomen,
der wære lachens wol bekomen.
daz si an witzen und an jâren
beidiu kint wâren,
dem teten si gelîch:
si reten kintlich.
ir wirte dô diu meit
von iren tocken seit,
wie die wæren gestalt.
dâ enkegen er ir vor zalt,
waz sîn sprinz hiur het gevangen.
si liezen wênic sich belangen
senlichen nâch einander:
als schionatulander
tet nâch sîner froun,
der klâren sigoun,
in ir kintlichen jâren,
darzuo disiu wâren
bî ze kranken witzen.
niderhalp sach man sitzen
ruodolfen den herzogen,
des herze het an sich gezogen
als ein acstein
diu hôchgeborne rein,
von bêheim des kuniges tohter.
mit deheinen dingen moht er
ir des enphliehen,
si begund in ziehen
in ir minne ric.
manic senlicher blic
wart von irem man
an die süezen getân.
swaz er wider si geret,
des wart im sâ zestet
von der minniclichen
geantwurt güetlichen.
ich wæn, daz man an kinde
nimmer mêr bevinde
süezer red noch schoener sit.
si möht dâ hân betwungen mit
eines engels gedanc,
daz er von himel einen wanc
durch si getân het herab.
die süezen er nie begap
mit herzen noch mit ougen.
dicke wünscht er tougen,
daz der tac ein ende næme,
dârumbe daz er kæme
der guoten alsô nâhen,
daz er si möht umbvâhen
unde daz im sender nôt
büezen sold ir mundlîn rôt.
clxxv. wir sullen under wegen lâzen,
die dâ niderhalp sâzen,
waz von den hubscher red ergienc.
dô sich der âbent ane vienc,
kunic ruodolf niht lenger beit,
mit urloub er dannen reit
zder herberg an sînen gemach,
dô man die naht komen sach,
dô wart dem kunic wenzlân
des vil guote stat getân
und der triutinne sîn.
ob si von irm sprinzelîn
iht heten ze reden mêre?
wand er und diu vil hêre
an ein bette wurden geleit.
wie getâner gesellikeit
si des nahtes phlâgen?
dâvon sô hôrt ich sagen
ir meizoginne alsus,
daz manic halsen unde kus
wær verslâfen von in.
froun agnesen fuort man hin
ze herzog ruodolfen.
dem wart dâmit geholfen
aller sîner swære,
daz im diu sældenbære
komen was sô nâhen.
halsen und umbevâhen,
kussen unde triuten
von den zwein jungen liuten
geschach des nahtes vil.
wer ist, der des iht wil,
ob dâ anders iht geschach?
darzuo si heten guot gemach.
swie doch diu reine
was ze junc und ze kleine,
daz ûz irem zartem lîp
wurde gemacht ein wîp,
iedoch sô het er si gewent,
daz si sich sêre nâch im sent
des morgens, dô er von ir schiet.
swer den rât ie geriet,
der verdienet iren haz.
ir sweher wær des verre baz
komen ziren hulden,
daz von sînen schulden
ir vater tôt was gelegen,
denne daz er ûz ir phlegen
den man wolde füeren.
nâch im begund si rüeren
diu gewaltigiu minne,
ein rehte suenærinne
zwischen wîbe unde man.
si wânt mit im besezzen hân
daz wunnicliche paradîs.
die selben freud ich prîs
für alle, die ich indert weiz.
swem diu minne tuot sô heiz
nâch einem süezen zarten wîbe,
daz er sich an der lîbe
minniclich erküelen sol,
wol im hiut und immer wol,
dem daz ist beschert,
daz im diu freude widervert,
clxxvi. als den geschach, diu dâ lâgen.
dô ez begunde tagen,
dô muosten si erwachen,
wand sich begund ûf machen
des rômischen kunigs her:
werâ, herre, werâ wer,
daz den kunic des iht gezem,
daz er sînem eidem nem,
dem kunic von bêheim, sîn konen,
wie sol er der entwonen?
darzuo arbeit gehôrt.
dô er des slâfes wart gestôrt
und der geselleschaft beroubt,
dô wart im erloubt,
daz er sich urloubt von ir.
er sprach:< frouwe, dû solt mir
hinnen für des getrouwen,
daz ich für alle frouwen
dir alein wil dienen>.
dâmit kêrt si gen wienen
unde er gegen prâg,
herzog ruodolf mêr witze phlac,
des was sîn urloup dester lenger
und diu klage dester strenger
zwischen in beiden,
dô si sich muosten scheiden,
kunic ruodolf niht lenger beit,
gegen ôsterrîch er reit,
an der selben vart
meniclich erloubet wart,
daz si mit urloup riten heim,
dô fuorten die von bêheim
ir frouwen an irn gemach.
ez gestuont unlanc darnâch,
daz si des witibentums verdrôz.
si wolde werden genôz
der geselleschaft,
die mit der konschaft
kômen zuo dem himel.
den ram und den schimel,
den si vor leide an ir truoc,
ab irem velle si twuoc
und begund irn lîp den minniclichen
ze süezen freuden strîchen,
vil gerne hiete si gesehen,
daz daz wære geschehen,
daz ir genôz wære komen
und si hiete genomen,
dô sich der dô soumte
ze lange, si goumte
in ir herzen tougen
und suochte mit den ougen,
ob si zuo der stunde
den iht nâhen funde,
der des wert wære,
daz im gelucke bære
daz heil und die sælikeit,
daz irem herzen beheit.
daz bîten dûhte si ze lange,
wande ir der minne zange
tet vil manigen zwic;
si vie si an ir stric
und machte si an witzen blint:
als noch tuont diu kint,
diu dâ grîfent in die gluot,
sô si niht sint wol behuot,
solch grîfen man an ir spurt:
ir hôher edel und ir geburt
dâ gedâht si nindert an,
dô si iren suppan
sô herzenlichen minte.
ey, wie si sich übersinte,
daz si den zæwisch ie genam,
der ir zder ê niht gezam.
clxxvii.< sim, minne, sage mir,
warumbe hât man dir
ie sô süezen nam gegeben,
daz dû niht kanst widerstreben
sô getânen dingen,
diu dich ze leide bringen?
dich solde wol verdriezen
dîn süez honic ze giezen
und mischen zuo der gallen,
daz dû den frouwen læst gevallen,
daz in billich wære
widerzæm und unmære.
dû muost sîn gegen mir enkelten,
unde sold ich kunnen schelten,
daz wurd an dir erzeiget>.
vil schiere dô gesweiget
mich frouwe minne unde sprach:
< ottacker, dir ist alze gâch
gegen mir ze zurn,
swaz dir inz gehurn
kumt, daz redestû für dich,
dû strâfest alze sêre mich
und læst mich niht ze rede komen,
ich hân alsô von dir vernomen,
daz sich diu kunigin übersan,
dâ gebest dû mir schulde an.
dâran tuost dû mir gewalt.
daz ist wâr, mîn kraft ist manicvalt,
ich hân ouch wol die kunst,
daz ich der süezen wîbe gunst
nâch mînem willen riht,
irret mich sîn oft niht
mîn gespil, die dû wol kenst,
ich weiz wol, daz dû si nenst
ungebitikeit.
schaden und herzenleit
tuot si mir ze maniger stunt:
swenne ich han enzunt
mit der minne gluot
des wîbes herz und muot,
und den man danne suoche,
dâ ich si wol mit beruoche,
unde den darzuo binde,
daz er sich ir underwinde,
mit dem ir êr behalten wære,
sô kumt mir zuo gevære
diu ungebitikeit mit île
unde læt mir niht der wîle -
vil tiwer ich daz ackel -
daz ich mit mîner vackel
des wîbes herze und des man
stôz mîner tugent fiwer an.
wande zuo swelher stunt
si von mir werdent erzunt,
sô wont in herzenliebe bî,
valscheit si belîbent frî,
si sint ouch holt und getriu,
wand ich ûz vieren mache driu,
sô daz der man und daz wîp
zwô sêle werdent und ein lîp.
des irt mich dicke ungebit:
diu kumt mit irem gæhem sit,
dâvon des wîbes hôher muot
belîbet dicke unbehuot.
dâvon lâz mich dîns strâfens frî,
sît ich dâran unschuldic sî,
swâ die frouwen nider sîgent
von werdikeit unde stîgent
ab der banc ûf den schamel
und ab irem hôhen hamel
ûf die erden nider.>
dô sprach ich hinwider:
clxxviii.< zwâr, mîn frouwe minne,
nû dunket mîne sinne,
diu beredung sî enwiht,
wand man der ungebite giht,
swaz si dinges trîbe
zwischen man und wîbe,
dâ sîstu selbe schuldic an.
wande swâ sich flîzt der man,
daz er mit werke tuot dîn willen,
sô læst dû dich niht bevillen,
er kome von den schulden
sô gar ze dînen hulden,
daz dû dich durch in vergizzest,
sô daz dû niht ebene mizzest,
ob dir sîn werc beheit,
daz des wîbes werdikeit
mit im unverschert belîbe,
sô daz si irem lîbe
die geselschaft hab gefüegt,
der irer êre niht genüegt,
wand si dâvon wirt versalt.>
dô ich ir daz für zalt,
dâmit brâht ich si ûf die vart,
daz si mir nâch jehund wart
und aller dinge geheln.
si sprach:< ich, minne, kan steln
mit mîner werke süezikeit,
swaz in dem herzen wirt geleit
witz und guoter sinne.
des brâht ich wol inne
den wîsen salomon
und den starken sampson
und froun dydon, die kunigin,
die von minniclichen pîn
ir leben verlôs,
dô si eneas verkôs.
sît sich die muosten mir ergeben,
wie möhte danne widerstreben
mîner kraft, sprach diu minne,
von bêheim diu kuniginne?
dô mîner süezikeit gelust
kom mit gewalte in ir brust,
ir herz er dârinne spielt:
swie lange si sich vor enthielt,
si liez den zæwisch drinne hûsen,
swie doch begunde grûsen
ir êren darab
diu klage und diu ungehab,
die si nâch kunic ottackern truoc,
nimmer mêr si der gewuoc,
alsô ich si ruorte.>
wand er mit werken volfuorte
sô gar iren willen,
daz si sich liez niht bevillen,
swarnâch stuont sîn muot,
daz dûht si allez guot.
swie si doch was dâmit gehônt,
sô hiet si gerne gekrônt
für den sun den man.
swie gerne si het daz getân,
dô enmoht sîn niht geschehen,
wand man muos in bêheim sehen
manigen hôhen herren,
der an guote und an êren
wol was sîn ebengenôz.
der unwille was grôz
gegen der kunigin: umbe daz
wâren si ir gehaz,
daz si den zæwisch êlich nam.
mit sînen witzen er kam
zuo den aller besten
burgen unde vesten,
die der kunic dâ haben sol.
arger liste was er vol.
man muost im daz vertragen,
wand er mit sînen verchmâgen
besazte in dem lant
die besten bürge, die er vant,
und hiez im selben dâmit swern.
gewalticlich begund er zern
des kunigs guot und sîn hab.
sîner swester er eine gap
herren roznat,
her dietrich spazman die ander hât.
sêr er furdert sîn geslehte.
dâvon phlac er grôzer mehte;
er und sîn wîp, diu kuniginne,
den kunic heten inne.
harte klein er darûf,
wie sêre er versmâhte
den andern suppanen.
die begunden dicke manen
von rôm den kunic ruodolfen,
daz er sînem eidem hiet geholfen,
daz er selben herre wære
und des meizogen enpære.
des was noch niht zît.
ez geschach aber sît,
dô sîn stat was.
an sich, nam und las
clxxix. der kunic in sîner jugent
witze unde tugent.
tougenlich in sînem herzen
truoc er einen smerzen,
den er alsô hal,
daz er in vor verstal
sîner muoter und ir man:
daz er muoste sehen an,
daz si mit sînem guote
wurben nâch irem muote.
swie sêr ez im was wider,
als er wol erzeigte sider,
von got er die witze het,
daz er dem nie gelîche tet,
daz in iht des beswârt,
daz gegen im begangen wart.
sîn herze doch dârumbe swar.
sîn muoter einen sun gebar,
der wart johan genant,
dâvon trûren verswant
dem zæwisch, sînem vater,
guoten willen hât er,
daz den selben suon
der kunic sîn bruoder solde tuon
marcgrâven zuo merhæren.
sô getân beswæren
sîn muoter gegen im truoc,
dicke si des gewuoc,
si wold in mit vergeben
scheiden von dem leben,
daz si sicherlich
mit dem kunicrîch
den zæwisch möhte gemieten.
der sprach:< daz sol iu got verbieten!
wand swaz wir hie êren phlegen,
daz geschiht wan von sînen wegen:
swenne er danne sturbe,
daz lantvolc zehant wurbe,
daz wir wurden verstôzen
von disen êren grôzen,
die wir haben von im.
frou, dâvon nimmer nim
solhen fürsaz ze dir,
der rede volge mir,
wand dû dâmit niht guotes birst.>
si sprach:< zæwisch, dû wirst
von im noch gemachet kranc!
ez stê kurz oder lanc,
uns geschiht noch von im leit,
mîn herze mir daz vil wol seit.
enruoche, wie guotlich er tuo!
kumt er immer darzuo,
er erzeiget uns haz.>
er sprach:< frou, die rede lâz
under wegen belîben.
ich bin niht guot ze vertrîben!
ich hân ez alsô geschaffen,
daz ich mit leien und mit phaffen
mich friuntlich hân verstricket;
ouch hân ichz geschicket
in dem land alsô mit vesten,
daz ich vor allen gesten
vertrîbens bin sicher.
ouch gæb ich niht ein kicher
umb mîne hûsgenôzen,
wand swaz man siht der grôzen,
die sint mir almeiste holt,
alsô hân ichz umb si versolt.
dârumbe sî dir unmære,
ob er hiut gekrônet wære,
er müeste mich für guot haben.>
guoten trôst si an einander gâben.
mit hûse wâren si ze prâg.
wie lang er des kunigs phlac
unde wie gewalticlich
zuo bêheim daz kunicrîch
der zæwisch het in sînen phlegen,
daz lâz wir ieze under wegen
clxxx. unde grîfen her wider,
wie die von ôsterrîche sider
fuoren wider heim
und wie von bêheim
der rômische vogt
wider gen wienen zogt.
clxxxi. dô des got het geholfen
von rôm dem kunic ruodolfen,
daz er mit sigebærer hânt
den kunic von bêheim überwant,
und dô hernâch sich fuogte daz,
daz der tôtliche haz
kom ze minne und ze suon,
waz solde dô der kunic tuon?
gegen wienen kom er gevarn.
swaz dâ geistlicher orden warn
und ouch diu werltlich phafheit,
die wurden darzuo bereit,
daz si im enkegen giengen
mit gesang und in enphiengen.
vil glocken hôrte man dâ liuten,
man sach an den liuten,
daz si wâren freuden vol,
als man billichen sol
gegen des lantherren kunft
nâch sô grôzer sigenunft.
dô er sus enphangen wart,
kunic ruodolfen an der vart
diu grôze menge volgte dan
in daz munster, daz sant stephan
ist gewîhet zêren.
dâ danct er unserm hêrren
der gnâden, diu im was geschehen.
freuden vil dô wart gesehen,
dô in diu kuniginn enphienc.
mit irn kinden si gegen im gienc
und mit maniger hôhen frouwen.
man mohte dâ wol schouwen
friuntliche blicke:
mit rehter liebe stricke
wâren verbunden
dô und zallen stunden
ir beider herze sô gar,
daz iren frum mit dheiner vâr
niht schuof an in diu unstæte.
clxxxii. nû hôret, waz der kunic tæte.
er lie sich nider an gemach:
datze wienen man in sach
niht wan kurzewîle phlegen.
die sich sîn vor heten verwegen,
dô er der bêheim kunic bestuont,
nû hôret, waz die nû tuont.
dô kom in kurzer wîle
der phalzgrâf mit île
gevarn gegen wienen.
umb sînen sweher wold er dienen,
daz er im sîn habe mêrte,
sô daz er in dâmit êrte,
daz er im lîhe diu zwei lant,
diu er mit sigebærer hant
dem rîche het erstriten.
ûf den gedinc kom ouch geriten
von beiern herzog heinrich.
an den kunic warp er sterclich,
daz er kêrt zim mit hîrât.
den kunic er schiere des erbat,
wand man riet im ez ze tuon,
daz er herzog heinrichs suon,
herzog otten, der der eltist was,
sîner tohter eine ûz las
ze gemehel und ze konen.
man sach si mit einander wonen
mit stæter triwen urhap.
herzog heinrich dem kunic gap
die hantveste alle wider,
die er im gap, dô er fuor hernider
durch beiern ûf der tuonou fluot.
gegen dem kunic verkôs erz guot,
daz er im an der vart gehiez.
daz tet er durch den geniez,
wand er het des guoten wân,
im macht der kunic undertân
stîr und ôsterrîche.
si wurben listicliche
an den rômischen kunic.
nû was ot er sô frumic,
daz er sich lie niht überlisten.
er begund daz dinc fristen
von tage ze tac.
diu hêrschaft ze wienen lac
den winder unz in die vasten,
unz die dâheime wol gerasten,
die den herbst und den summer
arbeit unde kummer
bî dem kunig erliten heten.
die wurden dâ gebeten,
daz si ze hove kæmen
und dâ hôrten und vernæmen,
wie der kunic diu lant verrihten wolde.
swer darzuo komen solde,
unlange sûmten sich die.
nû hôret, wie erz ane vie.
clxxxiii. hie ze stîr zden zîten warn
zwên houbetman, die man bewarn
und berihten sach daz lant:
der eine von phanberc genant
was der grâf heinrich;
dem half des flîziclich
von pettou her hertnît.
ouch was zder selben zît
hie ze stîre lantschrîbære
her kuonrât der hintpergære.
den kunic wîste man und lêrte,
daz er diu beide amt verkêrte
und ouch diu datz ôsterrîch.
der kunic enphalch vesticlich
dem phalzgrâven von dem bin
und herzog heinrich, dem bruoder sîn,
und dem von nurenberc, dem wîsen,
den man sach an witzen prîsen,
und dem grâven von seine,
des witze wâren ouch niht kleine,
und von salzpurc der bischolf
und der kanzler, meister ruodolf,
zuo den schuof der kunic rîche
etlich hern von ôsterrîche
und etliche von stîrlande -
der kunic si bât unde mande,
daz si zuo den stunden
erdæhten und erfunden,
mit wie getânen sachen
der kunic möht gemachen
fride und genâd,
sô daz dhein schad
fürbaz geschæhe in dem lande.
die herren, die ich ê des nanden
mit grôzen witzen und mit kerge
in herzog heinrichs herberge
datz hern paltramen
über ein kâmen
aller der sache,
diu ze suone und ze gemache
und ze fride gehôrte.
swer gerne fride stôrte,
dem gebôt man âne sûmen
daz lant balde rûmen.
von in wart wol versliht,
swaz ê was unberiht.
den landes fride muost man swern.
der kunic hiez behern,
swer dâwider iht tæt fürbaz.
manic vîntschaft unde haz
der kunic versuonen hiez;
die buoz er beruofen liez,
swer den fride zebræche,
wie man daz an im ræche
und wie er wurde verdamt.
dem kunic si stiften sîne amt
in ôsterrîche über al.
des kunigs lôz unde wal
hie ze stîre an dem amte meinte
einen man, dem er bescheinte
mit friuntschaft... sît.
er het sîn vor der selben zît
lutzel kunde gehabt:
von admunde den abt,
den macht er lantschrîbære.
man giht, daz er geboren wære
von dem lande hie;
und dô er daz alter vie,
daz er solt witz wâr nemen,
dô liez er sich gezemen
witz in sîner jugent
und aller der tugent,
die haben sol ein klôsterman,
unz daz der abt sich versan
und ouch diu samenunge,
daz der selbe junge
für si alle nutze wære,
daz er wurde kelnære.
bî dem amt er sich enthielt,
daz er solher witze wielt,
dâmit daz klôster wart entladen
von gulte und von grôzen schaden,
darin si gevallen wâren
vor bî manigen jâren
von der ebt unbesihtikeit.
nû phlac er grôzer arbeit
beidiu spâte unde fruo,
unz er daz klôster brâht darzuo,
daz si ir nôt überwunden.
und darnâch in vil kurzen stunden
daz klôster âne abt beleip.
diu meiste menige darzuo treip,
daz er zabte wart genomen.
daz er des wart überkomen,
dâran geschach dem klôster wol:
bî sîner zît wâren sô vol
kesten unde keller,
daz des klôsters liunt heller
nie wart sît der zît lenge
sîner stifte anevenge.
er schuof des goteshûses frum,
daz er von sînem wîstum
wîten wart erkant.
dô kunic ruodolf daz ervant,
er liez in niht ab den wegen,
er müest ouch sîner amte phlegen.
dâran er in vil wol bewart,
dô er lantschrîbære wart.
swaz in des urliuges werren
enzogen was dem landes herren,
des brâht er vil herwider
in dem lande; ûf und nider,
wand in des der kunic bât.
er enaht niht umb ein rôsenblat,
wer in dârumbe vêhte.
darnâch kunic spehte,
wen er ze houbetman hie macht.
het er dârumbe iht gewacht,
daz endorft in wênic riwen:
an manheit, witzen und an triwen
was er volkomen,
der dâ ze houbtman wart genomen.
hôret, wen ich meine:
hern otten von liehtensteine
diu êr enpholhen wart.
dâwider strebt er sô hart,
unz ins der kunic muost betwingen.
swaz ein houbtman sol volbringen,
daz land und liuten nutze sî,
unde daz man doch dâbî
den gewalt alsô trîbe,
daz ie der man belîbe
bî diu und er haben sol,
swer daz tæt, der füere wol,
des selben lutzel er vergaz.
datz gretz er mit hûse saz.
swem iht gewaltes was getân,
daz daz wurde understân,
dârumbe het er lantteidinc.
wîslich berihte er daz dinc,
als in der kunic gebeten het.
der abt von admund ouch tet
wîslich, swaz er solt.
etlich macht er im holt,
etlich wurden im ouch gram.
mit witzen er überkam,
swaz im was wider.
wie er gefüere sider,
daz gehôrt ir noch wol sagen;
ir beider wil ich hie gedagen,
des von liehtenstein und sîn.
von dem kunig und der kunigin
clxxxiv. lât iu machen kunt,
wie si ze wien vertrîben die stunt.
dô der zît ein teil hin geswant,
der kunic von rôme wart gemant,
daz er durch des bâbstes willen
sich lieze niht bevillen
sîn tohter ze geben
zêlichem leben
des karlottes suon,
und swaz er dâran wolde tuon,
daz er daz liez zehant geschehen.
nû begund kunic ruodolfen verjehen
sîn witze und sîn sin,
ouch riet ez im diu kunigin,
er gewunne der hîrât êre.
dô ensûmt er sich niht mêre.
ez wart bereit ân underwint,
swaz eines hôhen kuniges kint
ze solher verte haben sol:
manic soumschrîn vol
rîcher kleider wart geleit;
ouch wurden wol gekleit
die maget und die frouwen,
die man solde schouwen
des kunigs tohter volgen mit.
triu und veterlicher sit
den kunic gegen ir niht verdrôz;
diu kuniginne jâmer grôz
und klag ân underwint
leit nâch irem kint:
si enphant wol an irm herzen
des künftigen smerzen,
swen diu hinvart geschæhe,
daz si si nimmer mêr gesæhe.
doch muost ez alsô wesen.
nû wurden ûz gelesen,
die ûf den selben wegen
des kunigs tohter solden phlegen:
von gurke bischolf johan
und ein hôchgeborner man,
daz was der grâf von sein,
an dem witz und ellen schein,
und meister ruodolf der kanzlære
und von wirtenberc ein degen mære,
den enphalch der kunic in ir hende
sîn kint in daz eilende
ze füeren unde bringen.
an deheinen dingen
wurden si versûmt.
dô diu juncfrou wienen rûmt,
von wîbe und von man
wart ir nâch getân
manic segen guoter.
ir vater und ir muoter
nâch friuntlichem sit
ûf der reis ir volgten mit
hinz schadwienen her.
gegen wienen widerkêr
tet diu rômisch kuniginne.
ein ieglich man sich versinne,
wie dem letzen wære,
dô diu sældenbære
von ir muoter muoste scheiden.
man sach an in beiden
von grôzer klage ungemach.
des kunigs kint man kêren sach
hin in welhische lant.
kunic ruodolf kêrt zehant
von wîbe und von tohter hin
über den hartperc her in,
sus teilten si sich endriu.
kunic ruodolf her fuor umb diu,
daz er des landes phâht
gewunne kund und aht.
wand im was niht verdagt,
gekundet und gesagt
von stîr des landes. güete;
des freut sich sîn gemüete,
dô er ez selb ersach.
er fuor algemach;
swaz dâ stete sint gelegen
über al bî den wegen
des gemerkes strich,
dâ diu lant scheident sich,
die sach er alle besunder.
kunic ruodolf der munder
her ze gretze kom gevarn.
alle die dâ wârn,
enphiengen in mit freuden.
schallen unde geuden
wart dâ vil gehôrt,
daz daz lantvolc enpôrt
dankens der genâden,
daz er si het entladen
der bêheim gewalt,
der kunic ir het gevalt
und strîtlich übervohten.
swaz sô si mohten
die armen und die herren
dienstes an in kêren,
mit vollen daz geschach.
kunic ruodolfen man sach,
datz gretz gewalticlichen
rihten arm und rîchen,
ie dem man, swaz im gebrast.
bî der muore ûf die siben rast -
unz hinz judenburc
fuor der degen kurc.
dâ besant der kunic mære
die von krein und die kernære.
die komen alle zuo im dar
und nâmen flîziclichen war
sîns gebots und sînes willen.
ir dheiner liez sich bevillen,
er tæte gern daz beste,
an swiu sô er weste
dem kunic wol gevallen.
darnâch wart in allen
ze varen heim erloubt.
der êren unberoubt,
von admunde abt heinrich
kunic ruodolfen flîzlich
mit grôzer bete an lac
als lange, unz er sich bewac,
daz er in dâmit êrte
und ze hûse mit im kêrte
gegen admunde.
dô gewan alrêrste kunde
kunic ruodolf der unverzeit
des mannes besihtikeit:
wand er erbôt ez im sô wol,
swaz ein wirt erbieten sol
einem gast, dâ solich êr an lît,
abt heinrich âne widerstrît
sich dâran sûmte niht.
wand er het volliclichen phliht
mit dem hûsrât:
der zadel ûf hôher trat,
sît daz daz klôster ie gewan
ze herren den selben man.
kunic ruodolf der wolgemuot
werc und willigen muot
clxxxv. datz admunde vant.
darnâch kêrt er zehant
ûz über den pirn.
ernehten und erkirn
begund er, sô er beste moht
des landes site unde phâht.
darnâch kêrte er ze tal
und besach über al,
swaz dâ stete sint gelegen,
und kom ouch under wegen
zuo im an der selben vart
datz linz der grâve meinhart.
der vernam dâ ze stet
sîn gebôt unde bet
und nam des flîziclichen war.
nû kom ein bote dar,
der brâhte boesiu mære,
dâvon herzenswære
des kunigs herze sneit.
der bote fürwâr seit,
ez wære alsô ergân,
des kunigs sun, grâf hartman,
wolt gevaren sîn
ze tal ûf dem rîn
ûf einer zullen bî der naht.
daz er sîn leider ie gedâht,
daz müese got erbarmen!
er het sich ûf den armen
geleinet an des scheffes want
und was entslâfen ûf der hant.
ouch hete dem schefman
der slâf gesiget an,
daz er daz übersach,
daz daz schef zebrâch.
daz was wol geladen
und gie ze nâhen zuo den staden
clxxxvi. ich sag iu, wâvon ez zebrast.
von einem boum ein grôzer ast
über daz wazzer hienc;
der selbe ast die zullen vienc
vor bî dem grans,
dô si dâran dans,
und truoc si nider sô tief,
daz daz wazzer darin lief
und daz diu zulle versanc.
dâvon leider ertranc
hartman, kunic ruodolfs barn.
alle die dâ wârn,
von disen grôzen herzensêren
begunden wazzer rêren
vor jâmer ûz ir ougen.
offenlich und tougen
der kunic grôzer klage phlac.
datz linze er niht lenger lac,
gegen wienen er fuor.
sîn herze im des swuor,
im möht niht leider sîn geschehen,
sô grôze tugent hôrt man jehen
dem, der dâ verdorben was.
dô diu kunigin die brieve las,
daz ir sun wære tôt,
dô huop sich jâmer unde nôt.
ez erzeigte ir gebærde
ir herzen beswærde:
an gebærde und an stimme
vor grôzes jâmers grimme
viel si dick in unmaht.
kunic ruodolf daz wol bedâht,
swie leit dem manne geschiht,
daz im daz füeget niht,
daz er klage als ein wîp:
sînes tôten sunes lîp
klagt er menlichen.
die armen und die rîchen,
die im ze sehen wolden klagen,
die hiez er stille dagen
und sprach:< ez ist sô komen her,
daz uns got leides ouch gewer,
swenn er uns liebes vil getuot.
swer daz von im hât verguot,
daz ist wîslich getân.>
sus trôst er wîp und man.
dô diu klage het ein ende,
kunic ruodolf der behende
het maniger slaht getrehte,
wie er daz darzuo bræhte,
daz mit vollem rehten
sînem sun albrehten
und ouch ruodolfen
der lande wurde geholfen,
diu er het ervohten.
sô si beste mohten,
betrahten si ez wîslich
er und burcgrâf heinrich,
den man von nurenberge nant.
ir beider sin dô daz ervant,
swenn er von hinnen varen wolde,
daz er danne lâzen solde
sînen sun ze houbtman hie,
unz er die rede an gevie
mit den kurherren über al,
die dâ gehôrten zuo der wal;
die liezen sich des niht bevillen,
die gæben im darzuo ir willen,
daz sîn kunicliche hant
lîhe diu selben lant,
swem er si lîhen wolde.
wie daz ergên solde,
daz wart heimlich an getragen.
darnâch in vil kurzen tagen
mêrt sich des kunigs ungewin:
frou anne diu kunigin
clxxxvii. wart von siechtum sô kranc,
daz die erzte âne wanc
an irem leben verzagten
und dem kunic sagten,
si möhte niht genesen,
swaz der sêl möht nutze wesen,
daz man si dâran bewart,
darzuo der kunic gebârt,
als der sich leides versiht,
ungewarnet liez er niht
die hôchgebornen frouwen.
er sprach:< nû lât schouwen,
daz man iu ie wîsheit jach:
sît uns der tôt slîchet nâch
heimlich als ein diep,
sô lât iu wesen liep,
ob des an disem zil
got verhengen wil,
daz sich end iur leben,
sô sult ir darnâch streben,
daz ir ez alsô
schaft, daz diu sêl werd frô
mit riu und bîhte iwer sunden.>
der kunic si begunde schunden
zallen guoten dingen,
swaz si der möht volbringen,
darzuo treip er si sêre
mit guoten ræten unde êre.
waz hülfe, ob ich lange sag?
si bôsert sich von tac ze tag
an des lîbes maht.
mit grôzer andâht
wart der frouwen leben
ein ende hie gegeben.
clxxxviii. dô man in dem lant
über al bevant
der kuniginne tôt,
den herren dô gebôt
ir triwe und ir zuht,
daz si des leides ungenuht
dem kunic hulfen tragen.
si kômen dar durch klagen
die senlichen swære.
ouch erzeigten die wiennære,
daz in ir herze brâch
des kunigs ungemach:
freude was in wilde,
man sach an der bivilde
got und dem kunic hôche dienen
in allen kirchen datze wienen
und in ieslichem goteshûse.
darnâch wart âne pûse
gebalsent hêrlich
diu hôchgeborne lîch.
si wart ouch sâ zehant
gegen basel gesant,
dâ man mit wirdikeit
nâch alter gewonheit
bestaten sol zuo der erden
al die datz ach gekrônet werden,
ez sî wîp oder man.
nû lâz wir dâvon.
kunic ruodolfen sîner swære
her alber der buocheimære
vil benam mit schimph:
liutsælikeit und gelimph
het er darzuo, als er noch hât,
maniger hande parat
dem kunic si ze liebe teten.
dicke wart er gebeten,
daz er liez trûren under wegen
und geruochte etwas phlegen,
daz dem rîche nutze wurde.
dô im diu leides burde
ein teil gesenftet wart,
dô gedâhte er der vart
gegen swâben hin wider,
wand man enpôt im her nider,
daz er sîn dinc darnâch sliht,
sich het übel geriht
sin veter von habspurc,
der wær an triwen worden murc
clxxxix. gegen im und dem rîch,
des hulfe im geselliclich
von frîburc grâf egen,
ûf strâzen und ûf wegen
liten von in grôze swære
sîn und des rîches burgære.
den kunic bezornte daz;
in übel er sich vermaz,
kæm er immer ze lande,
er geræche sînen ande
an ir lîb und an ir guote.
kunic ruodolf der fruote
die herren zehant
über al besant:
wîslichen er in bescheint,
des er sich vor het vereint
und des er sich vermaz.
in allen sagt er daz,
er wolde gegen swâben kêren;
die wîle solden si ze herren
sîn sun, grâf albrehten, hân,
der solt des rîches houbetman
die wîle wesen alhie,
unz sich vereinten die,
an den des rîches kur læge,
wer si darzuo diuhte wæge,
dem diu êre wurd erkant,
daz er im verlieh diu lant,
diu er mit ellenthafter maht
het dem rîche in braht.
sus enphalch er in sîn suon.
daz si ez gerne wolden tuon
mit triwen und mit stæte,
swaz er gebut und bæte,
des swuoren si im alle gelîch.
alsus rûmt er ôsterrîch.
cxc. ich sag iu fürwâr,
kunic ruodolf vierthalp jâr
in ôsterrîch vertriben het;
in der selben frist er tet
frum und êr dem rîch,
wand er menlich
druct und valt darnider,
die dem rîche wâren wider.
des sîn liunt noch hât prîs.
kunic ruodolf der wîs
hiez der lantherren
etliche kêren
mit im unz durch beiern.
dâ begunden si sich zweiern,
der kunic mit sîner maht
fuor, dar er het gedâht.
als bald er kom hinze swâben,
niht lenger wold er enthaben,
er bezzert unde râch,
swaz im zungemach
het getân und ze widerdriez
sîn veter, der von habspurc hiez,
und von frîburc grâf egen.
er hiez in dar nider legen
ir stete und ir veste;
iedoch si ze leste
ir verdienten schulde
gewunnen sîne hulde.
daz ditze geschach, des was fürwâr
tûsent und zwei hundert jâr,
darnâch man achzic jâr spurt
nâch unsers herren geburt.
cxci. des selben jares man sagte,
daz daz volc sô sêr verzagte
in rômonyola dem lande,
sô wê tet in und sô ande
der erdbidem überlast,
daz manic hûs dâvon zebrast
und sich begunde rutten
von der erdbidem schutten,
für des kummers genist
moht daz volc deheinen list
anders gehân,
wan daz wîp und man
fluhen ûz den steten,
dârinne si gewont heten,
ûz ûf daz gevilde,
unz in daz grôz unbilde
gotes güet erwant,
der drumbe wart gemant
und manigen enden gêret,
unz er ir nôt verkêret.
cxcii. des selben jâres ouch ergie
ein wunder grôz, nû hôret wie:
der hôhist kunic der tâtrære
vernam gewissiu mære,
ez wær ein juncfrouwe
in solher schoenn anschouwe,
daz zuo der zît ir gelîch
nindert wær über alle rîch,
dem man si ze tohter nande,
in armenia dem lande
dâ truoc er zepter unde krône
unde ranc nâch gotes lône
mit kristenlicher ê.
sô man dem tâtrær ie mê
von ir schoene seite,
ie harter in verjeite
in ir netz diu minne,
unz er al sîn sinne
darnâch wenden begunde,
wie er den list funde,
daz si im wurd und er ir.
nû wart sô grôz darnâch sîn gir,
daz er niht lenger wolde bîten.
ir vater er in kurzen zîten
sine hulde widerbôt,
und ob er vor des tôdes nôt
wolt fristen sîn leben,
sô müest er im geben
sine tohter, die klâren,
darzuo sach man in gebâren
harte klegelichen
und ouch die minniclichen.
si bâten got ir beider ruochen.
manigen end begund er suochen
über dise sache niwe
helfe, rât unde triwe,
waz er dâran solde tuon,
sît er der tâterære suon
niht anders möhte gehân,
wan daz ein ungeloubic man
sîner tohter man wurde.
die grôzen leides burde
in sînem herzen er truoc.
bischolf und phaffen genuoc
begunden im den rât geben,
sît er niht möhte widerstreben
der kraft der tâterære,
daz daz bezzer wære,
er gæbe im die schoenen,
sît er si wolde kroenen.
waz, ob got verhengen wolt,
daz er ir wurde sô holt,
daz in ir minne gelust
ûz des ungelouben flust
bræht ze kristenlicher ê?
nû wolt der tâterær niht mê
an den sachen sich enthalten.
mit heren manicvalten
kom er gestrichen und gerant
unz an armeniam daz lant.
dâ begund er sich nider legen,
unz man im brâhte her enkegen
die hôchgeborne magt,
von der ich hân gesagt.
dô er si ersach,
sîn herze im verjach,
si müest immer diu wesen,
mit der er wolde genesen
unde ouch sterben lîden.
durch iren willen wold er mîden,
swaz ir wider wære.
dô der kunic der tâterære
mit ir begunde wonen
als ein man mit sîner konen,
sô daz der man und daz wîp
zwô sêle werdent und ein lîp,
dô enzunde sich sô sêre
ie mêre und ie mêre
sîn herze in ir minne.
des brâht er si inne
mit lîbe und mit guot:
swarnâch stuont ir muot,
des wart si von im gewert.
ir herze ouch niht anders gert
wan sînes willen zaller stunt.
nû wart kurzlichen kunt
dem kunig ein liebez mære,
daz diu frou wart swære
und eines kindes swanger
daz ouch si niht langer
der natûr moht widerstreben,
dô begunde ir got geben
ein kint, darab erschrac.
daz si niht tôt gelac
vor vorhten und vor leide,
dô si die ougenweide
ersach an dem kinde,
des wundert mich swinde.
des kindes halber teil
was schoen ân alle meil;
der ander teil was rûch
an rucke und an bûch
und über al an dem lîbe.
nû prüevet, wie dem wîbe
wære von der gesiht.
dô der kunic die geschiht
gefriesch, dem was leit.
sîm hôhsten rât erz seit
und frâgt si, wie er solde tuon
sîner froun und irem suon.
ir untriu in dô gebôt,
daz si ûf ir beider tôt
rieten alle gelîch.
si sprâchen:< kunic rîch,
dîn wîp mit fremder minne
hât betrogen dîn sinne,
als wir dâvon haben vernomen.
wær ez von dînem lîbe komen,
des kindes gestalt
wær schoen und unversalt,
als dû bist an dînem lîbe.
der tadel ist von dînem wîbe.>
cxciii. dô diu urteil wart gegeben,
daz man die frouwen von dem leben
und daz kint scheiden solt,
nû was er ir doch sô holt,
daz umb iren ungemach
der jâmer sîn herze brach,
der frouwen hiez er sagen daz,
daz si daz weste, swaz
si wolde an in gern,
des wold er si gewern,
wan aleine umb ir leben,
si sprach:< sô si im vergeben
mînes lîbes sterben!>
si begunde an in werben,
daz er selbe zuo ir kæme
und ir rede dâ vernæme.
nâch ir bet kom er gegangen,
bermiclich wart er enphangen.
ir rede si mit vorhten tet.
si sprach:< her, sît ich eine bet
hân von dînen gnâden,
sô solt dû mich entladen
einer sorg an diser frist:
sît ich zuo des lîbes genist
niht mac gehaben dînen willen,
sô lâ dich des niht bevillen,
mir werde mîn kint getouft,
sô daz ez werde bestrouft
in des toufes unde
der angebornen sunde.>
der bete si gewert wart,
ir kappelan an der vart
sich lenger sûmte niht,
zdes kunigs angesiht
sîne messe er begienc.
gotes lîchnam enphienc
diu frou mit andâht;
sô si beste maht,
got und sant michêle
enphalch si die sêle
und ir êre unser frouwen.
nû wolde der kunic schouwen,
waz getoufet hiez.
der priester niht enliez,
er tet dem wazzer sleht
mit dem segen sîn reht.
daz kint nam er in die hant,
got er vil tiwer mant,
daz er sîn selbes kraft bedæhte
unde dâ ze liehte bræhte,
waz er hôher wirdikeit
an die toufe hât geleit.
al die daz kint sâhen,
fürwâr die des jâhen,
in wær ze sehen des kindes bilde
widerzæme unde wilde,
als ich iu vor hân gereit.
in dem namen der drivaltikeit
wart gestôzen daz kint
in die touf ân underwint.
als balde und als schiere
der kleine knabe ziere
ûz der toufe was komen,
dô wart im ab genomen,
swaz er an sînem lîbe hât
squâmes unde unflât,
sô daz sîn bitteriu gestalt
wart darzuo gezalt,
daz der kunic muost jehen,
er hiete nie gesehen
kindes lîp sô schoenen.
alrêrst begund er kroenen
der kristen ê und ir got:
er swuor und lobte sîn gebot
und alle, die daz zeichen sâhen.
îlen unde gâhen
ze sîner frouwen er begund,
ir wang, ir ougen und ir munt
frôlichen er kuste.
niht baz in geluste,
denn daz er gewunn ir hulde,
daz er umbe unschulde
ir leben wolde hân verlorn.
diu frouwe schiere het verkorn,
swaz er ir leides het getân.
si sprach:< herre, nû sich an
den gelouben der kristenheit
und wie des toufes heilikeit
sêl und lîp machet rein.
unsælic, valsch unde mein
sint alle goter wider in.>
er sprach:< frouwe, nû nim hin
mîn wârheit und mîn triwe,
ich wil ein kristen niwe
werden âne widerstrît.>
er toufte sich in kurzer zît
selp zwelfte sîner genôz.
sîn flîz der wart grôz
zuo dem wâren got.
der phaffen êre und gebot
behielt er mit stætikeit;
und dô im wart fürwâr geseit,
daz got der dienest wær genæme,
daz man mit vehten überkæme
gotes vînt, die heidenschaft,
dô bereit er sich mit grôzer kraft
und fuor gen baldac.
der soldan ouch niht lac
lenger, er macht sich her enkegen.
niemen moht im des gewegen,
er müeste mit im vehten.
dô half got dem rehten
ande dem niwen kristen:
der soldan moht sich niht gefristen,
er wurde von im überslagen.
der heiden dâ tôt gelagen
fünf und funfzic tûsent man.
der soldan kûm entran
mit verchwunden, die er hât,
in damascum die stat,
dâ starp er an dem zehenten tac.
der tâtrær kunic niht müezic lac.
mir ist daz wol kunt,
daz er in kurzer stunt
mit sînem her kæm
hinz jerusalem.
die stat und daz heilige grap
mit aller der heiden hab
macht er den kristen undertân.
dâmit schiet er von dan
heim in sîn eigen lant.
damasc diu stat wart ouch verbrant.
sus warp der gotes wîgant.
cxciv. darnâch in dem
næhsten jâr
heten nît unde vâr
gegen einander unde zorn
die zwên kunic hôchgeborn,
der von francrîch
und der von yspani sterclich
trahten gen einander sêre
ietweder ûf des andern êre.
der sach sich underwant sâ
von rôm der bâbest nicolâ,
der dô der kristenheit phlac.
er warp naht unde tac,
wie er bræht ze guot
der beider kunig unmuot.
wand der kunic von engellant
und der von castel genant
und al der kriuzær orden
wâren sigelôs worden
enhalp meres an ir krefte
von der heidenschefte.
diu selben leiden mære
und der kristenheit swære
tet der bâbest bekant
den kunigen, die ich ê des nant.
er mante si vil tiwer,
daz si mit helfe stiwer
tæten den gotes ellenden,
die in der heidenschaft gebenden
lægen gebunden.
swaz si erdenken kunden,
durch die selben swære,
daz ir sêl und lîp nutz wære,
daz wolt der bâbest gerne tuon,
daz si machten eine suon
zwischen in beiden
und füeren ûf die heiden
ze trôst dem heiligen lande.
als lang er si des mande,
unz daz si sich vereinten,
sô daz si helle bescheinten
got und der kristenheit,
si wurden schier bereit,
sô daz si füeren über mer
ietweder mit grôzem her.
dô si kômen von den staden,
si fuoren sâ ze schaden
den heiden und dem soldan.
kurzlichen der gewan
strîtpæres volkes grôze diet.
niemen im daz widerriet,
wand er was muots veste.
die komenden geste
wurden sâ bestanden;
in sîn selbes landen
der selbe strît geschach.
der kristen her râch
an den beiden ir leit.
dô man iren schaden reit,
dô heten si verlorn
von der kristen zorn
fünf und vierzic tûsent man.
der soldan in kûm entran
durch des lebens geniez.
iedoch er hinder im liez,
dô der strît was ergangen,
sô ahtpære gevangen,
die dâmit ir leben fristen,
daz si lôsten al die kristen,
die in der heidenschefte gevangen lâgen.
dô die kristen rechens phlâgen,
wie vil si heten verloren dâ,
dô funden si sâ,
daz si mit wârheit vermisten
driu und zweinzic tûsent kristen,
die dâ beliben tôt.
den heiden angst und nôt
teten emziclich
die zwêne kunige rîch,
die dâ durch got liten kummer.
daz werte den ganzen summer.
volliclichen si teten,
daz si dem bâbst geheizen heten
unde des si durch got swuoren.
dâmit si her wider fuoren
bî dem rehten segelweter.
swaz sant pauls und sant peter
hie hânt dem bâbst genâden lâzen,
die teilt er mit in in der mâzen,
daz si den selben gotes hort
niezen hie unde dort.
cxcv. dô daz jâr ouch hin verswant,
dô wurden boten gesant
an kunst und an witzen volkomen,
ich hân ouch von in vernomen,
daz die selben herren
an pheflichen êren
die hôhsten wâren, die man vant
ze francrîche in dem lant:
der von francrîch
hiez werben diemuoticlich,
daz der bâbst geruocht ervarn
ab den, die dar gesant warn,
umb kunic ludwigen den sæligen,
des gebein man noch sach ligen
heiligez in der erden,
daz er den liez erhaben werden,
alsô ob im wurd geseit
dâran diu rehtiu wârheit,
daz er sîn wirdic wære;
wand im des gewissiu mære
al diu phafheit het geschriben,
diu noch dâheim was beliben,
die heten gehôrt und gesehen,
daz grôziu zeichen geschehen
wâren ob sînem grab,
dem bâbste urkund man des gap.
cxcvi. dô der bâbst vernomen het
der phaffen und des kunigs bet,
guotlichen er die enphie.
in daz consistorium er gie,
den phaffen und ouch andern liuten
begund er kunden und bediuten;
er sprach:< wizzet über al,
dô ich noch was cardinal,
dô wart ich gesant
ze francrîch in daz lant,
dô erfuor ich daz wol,
daz man kunic ludwigen haben sol
für einen heiligen grôz
und daz er billichen genôz
der heiligen sol werden,
der gebein man ûz der erden
erheben unde teilen sol.
doch wizzet ir daz alle wol,
wie ez umb den stuol ze rôme stêt:
mit swiu man hie umbe gêt,
daz man dâmit sô lange beit,
unz ez mit verdæhtikeit
zeinem ende wirt brâht.
des selben hân ouch ich gedâht.>
dâmit diu red ein ende het.
von francrîch des kunigs bet
als lange er verzôch,
unz im diu sêl enphlôch,
und dô er gestarp,
umb den næhsten bâbst manz warp,
daz den gotes holden
die phaffen erheben solden
und in diu lant gemeine
teilen sîn gebeine.
daz wart niht lenger verzogen:
als schier diu mære geflogen
kômen ze francrîch,
dô bereite sich gemeiniclich
darzuo leien unde phaffen.
als ez der bâbest het geschaffen,
sus ergienc ez ouch.
niht gît sô süezen rouch
in dem merzen der vîol,
als des daz grap was vol.
dô man daz grap entlûchte,
dô enphuor und enstrûchte
manigen siechen sîn gebreste,
dô ûz der erden neste
sîn gebeine wart erhaben.
swaz genâde dô die phaffen gâben,
der mach uns teilhaftic got,
unde daz wir sîn gebot
behalten unz an daz ende,
daz uns ûz disem ellende
der süeze krist guoter
mariam sîne muoter
von des lîbs arbeiten
ze himel lâz beleiten.
cxcvii. ich hab gehabt lange pûs
wie der salzpurgær goteshûs
bischolf friderich verriht.
vons rîchs geheime kom er niht,
die wîle und er lebte.
dick im widerstrebte
herzog heinrich von beiern,
daz sich begunde zweiern
diu friuntschaft zwischen in.
sô het der bischolf den sin,
daz er ez wîslich
überkom und mit dem rîch
unde ouch mit gotesê.
nû het der kunic von wienen ê
vertriben herren paltram:
herzog heinrich sich den an nam
und behûst in hinz karlsteine.
nû was daz dinc sô gar eine
zwischen dem kunic ruodolf
und der salzpurgær bischolf,
swer des kunigs huld enpar,
dem truoc der bischolf ouch vâr.
daz west herre paltram wol.
dârumbe het er niht vervol
den bischolf und die sînen:
mit swiu er moht gepînen,
die dem gotshûs gehôrten zuo,
daz tet er spâte unde fruo.
den bischolf bezornte daz.
alsô huop sich der haz
zwischen den fursten
von hern paltrams getursten.
durch daz und umb ander nôt
bischolf friderich gebôt
hinz salzpurg ein concilium,
ob er dâ sînes frum
möhte iht geschaffen
nâch dem râte sîner phaffen.
durch reht und durch gehôrsam
zuo dem concili kam
bischolf kuonrât von frîsingen,
ouch sach man dâ zuo dringen
der pazzouwære herren.
man sach ouch dar kêren
den von brichsen und von regenspurc
und den bischolf von gurc.
ouch kom dar an der selben vart
von seckou bischolf wernhart,
ouch sûmten sich niht mê
der von lavent und von kiemsê
und swaz under im hâte
der von salzpurc prelâte.
cxcviii. dô der bischolf het vernomen,
daz die alle wâren komen,
der bischolf, als er het gedâht,
nâch irem râte für brâht,
swaz dâ nutze was.
manigen brief man dâ las,
dâ von dem êrsten hinz dem lesten
der phafheit gebresten
stuonden geschriben an,
die der beier herr und sîne man
heten begangen.
bischolf fridrich het an gevangen
daz dinc harte swâre
herzog heinrich ze vâre,
wær ez niht understanden.
dô liez imz enplanden
bischolf wernhart der witzige:
der vorhte, ob daz dinc gedige
in die fremd ze verre,
der salzpurgære herre
dâvon schaden enphienc.
wîslich er dâmit umbe gienc
beidiu spâte unde fruo,
unz er ez brâhte darzuo,
daz der herzog heinrich
einem kristen tet gelîch,
daz er den ban widersaz;
bischolf wernhart in lêrte daz:
swaz diu phafheit möht gemezzen,
swaran er sich het vergezzen,
daz er des lobte bezzerunge,
swenne drî manunge
gegen im wurden getân,
sus understüende er den ban.
dô diu ebenung wart verschriben,
niht lenger dâ beliben,
die phaffen, die dar wâren komen.
von den urloup wart genomen
wider heim ze varn.
nû wil ich niht lenger sparn,
cxcix. ich well iu kunt machen,
mit wie getânen sachen
kunic ruodolf der wîse,
der furst an hôhem prîse
und an witzen unbetrogen,
sîne sün herzogen
datz ôstrîch und in swaben macht,
betraht und bewacht
het er ez tac und naht,
unz er ez darzuo brâht
mit witzen und mit kunst,
daz er der fursten gunst
darzuo gewunnen het:
swaz er mit den landen tæt,
darzuo si gâben iren willen,
kunic ruodolf lie sich niht bevillen,
ein hof er vil drâte
nâch der fursten râte
hinz ougspurg er gebôt.
deheiner slahte nôt
sînen sun des irren solde,
sus gebôt er im, ob er wolde
herre werden dirre lande,
mit brieven er mande
die herren alle gelîch
hie ze stîr und in ôstrîch,
daz si zuo dem hove kæmen
und dâ einen herren næmen;
den wold er in dâ geben,
niemen wolt daz widerstreben,
dô man die brief gelas.
der hof gesprochen was
ûf den næhsten berhttac.
der furste sich bereitens phlac,
sô er beste mohte;
swaz im darzuo tohte,
daz ez im lop mêrte,
sîn flîz er dâran kêrte,
daz im des nihts gebrast.
manigen swæren last
guotes er gewan,
daz er ze kost wolt hân
zder reise, der er willen hât.
flîziclich er die herren bât,
daz si durch sînen willen
sich liezen niht bevillen
der koste zuo den wegen.
ouch bât er si legen
allen iren flîz dâran,
daz sich zierte ie der man
mit aller der gezierde,
dâvon prîs und wirde
an rittern wirt gemêrt:
< swer mich dâmit êrt>,
sprach der herzoge zin,
< daz ir alsô komt dâhin,
daz ich sîn êre hab,
dem wil ich immer mit gâb
furdern hernâch.>
nû wart den herren allen gâch,
daz si ervulten sîne bet.
swelch herre niht bereites het
gurtel noch fürspan,
ê er beliben wær dâran,
er hiet ez ê vierstunt vergolten.
diu lant si dâmit êren wolten,
daz ir furste für daz rîch
mit in kæme sô êrlich,
daz an ir hôchgemüete
geprüevet wurd der lande güete
und ir rîcheit manicvalt.
ez belîbet ungezalt,
waz edeler tuoche wart verschrôten.
manigen samît grüen und rôten,
scharlach, paltikîn, pliât,
phelle und brunât,
darzuo grâ, hermîn und bunt -
dâ wart manic tûsent phunt
zuo der reise umb gegeben.
den herzogen lust ze leben,
dô er sach die herren
sich ze sînen êren
bereiten alsô.
des wart er herzenlichen frô.
cc. ir habt wol vernomen,
ûf welhe zît man solde komen
zuo dem hove hinz ougspurge.
ob sich dâvor iemen burge,
der dar was gebeten!
nein zwâre, si enteten.
zuo dem kunic ruodolf
von megenze der bischolf,
der von kolne und von triere
kômen harte schiere.
ouch sach man von bêheim dâ
den jungen kunic wenzlâ.
êrlich sach man zuo sîgen
von der phalz herzog ludwigen,
als im sîn sweher enphalch.
des rîches marschalch,
von sahsen den herzogen,
sach man êrlich zuo zogen
und von branburc marcgrâf otten,
darnâch mit grôzen rotten
zuo îlten unde randen
fursten ûz manigen landen,
darzuo grâven, frîn, dienstman,
der ich niht genennen kan,
wand si sint mir unerkant.
daz ich die siben genant
hân, daz sî niemen leit:
wand si an der wirdikeit
den andern fursten gênt für,
daz si phlegent der kür.
swen daz ist geschehen,
daz man sol besehen
daz rîch mit einem herren,
sô phlegent si der êren.
swen si ze herren gebent,
die dem widerstrebent,
die verdient, als ich vernomen hân,
des rîches æht, des bâbstes ban.
dô die fursten alle
wâren mit schalle
zuo dem hove komen,
alrerst wart vernomen
eines morgens fruo,
daz dâ zogten zuo
kunic ruodolfs süne zwên.
gegen in rîten unde gên
manic hôher man begunde
durch niht wan daz er erfunde
an den dingen die wârheit,
als man in het geseit,
dhein kunic möhte gehân
sô manigen hôhen dienstman
als der furst ûz ôsterrîch.
kunic ruodolf minniclich
enphie sîniu kint,
und swaz dâ hôher herren sint,
die erzeigten in holden muot.
albreht, der furste fruot,
und sîn bruoder riten
ze herberge, dâ si biten
des andern tages brehen.
dô der wart gesehen,
kunic ruodolf ze râte saz
mit den fursten unde maz
ieglich sache sunderlich:
swaz nutze was dem rîch,
des wart dâ lutzel verswigen.
niemen wart verzigen
rehtes noch genâden,
swer dâ klagt dheinen schaden,
der kunic mit rehte im daz want.
darnâch wurden besant
die herren alle gelîche
von stîre und von ôsterrîche.
dô man die zuo sach staphen,
dô wart ein michel kaphen.
deheiner rîcheit in gebrast,
golt und gesteine gâben glast,
diu mit grôzer rîcheit
in diu fürspan warn geleit
und an die gurtel, der si phlâgen.
meniclich begunde frâgen:
< wer ist der? wer ist der?>
den sagt man:< si sint komen her
von stîre und von ôsterrîche
unde muotent an daz rîche,
daz in der kunic geruoch behalten
diu reht, der si die alten
fursten habent niht verzigen,
diu man in sach bestætigen
den keiser friderichen.>
nû begunde man in wîchen,
sô daz in wart geholfen
für den kunic ruodolfen,
dâ er saz an dem rât.
ein stille er im bât,
daz er die rede für brâht,
der er vor het gedâht.
er sprach:< ir herren, ir sult wizzen,
swaz ich des lîbes hân verslizzen
ze dienst rômischer krôn,
des hân ich den lôn
von den fursten genomen:
diu lant, diu ich hân überkomen
und dem rîch hân in brâht
mit iwer helfelichen maht,
daz daz ist ir wille
offenbâr und stille,
swem ich si wil lîhen,
daz si den niht verzîhen
irer gunst darzuo.
beidiu spât und fruo
sint si mir des bereit.>
< daz ist diu wârheit!>
die fursten sprâchen alle
mit einem lûten schalle,
< ir habt die gunst umb uns erworben,
sît daz sint verdorben
der selben lande erbeherren,
swen ir nû welt dâmit êren,
mit unserm willen ir daz tuot.>
kunic ruodolf, der wolgemuot,
sîne sün hiez komen dar.
er sprach:< ir herren, nû nemt war:
swaz ich dem rîch gedienet hân,
daz ist durch got almeist getân,
darnâch durch dise zwên,
die ir hie seht stên.
dâvon niemen sol verdriezen,
ob si mîn dâran geniezen,
daz si werden fursten,
si sint wol in den getursten,
swaz in guotes von dem rîche geschiht,
ez belîbet unverdienet niht,
swâ daz rîch ir dienst bedarf.>
dô in der kunic alsus entwarf
mit rede sîn meinunge,
daz er die zwêne junge
mit disen landen wolt berâten,
die herren ûf hôher trâten
und besprâchen sich ein wîle.
hin wider giengen si mit île.
si sprâchen:< herre, sît gemant,
daz iwer kunicliche hant
uns hât gereicht die gnâd,
daz uns dhein schad
... an unsern alten rehten,
diu uns mit guoten und mit slehten
hantvesten sint bestætigt.
swâ ir uns des nû verzigt,
daz stuende ungenædiclich,
als vil als wir dem rîch
und iu gedienet haben.>
diu reht si für gâben,
ez wær alsô komen her
unde wær ouch noch ir ger,
daz ôsterrîch und stîrlant
wan ein herre wurd benant,
dem si solden undertænic wesen.
ein hantvest wart des gelesen,
diu in diu reht bewært.
daz ir uns dâran beswært,
< her, des getrûwe wir iu niht.>
der kunic ein wîl dô nider bliht;
der wolgezogen und der wîse
sprach zuo den herren lîse:
< ir sult mich reht versten,
ich hân der sün wan zwên;
swen die geteilent iriu lant,
krein, ôsterrîche und stîrlant,
dâ sol ir einer herre werden,
sô sol von swæbischer erden
der ander furste heizen,
von des selben landes kreisen
mac er âne scham
wol gehaben fursten nam.>
wie lanc der kriec werte?
swes der kunic gerte,
dâwider niemen lange streit,
niht lenger er beit.
dô diu rede het ein ende,
der kunic mit sîner hende
sînen sünen beiden
lêch unverscheiden
die grâfschaft und diu lant,
diu ich vor hân genant.
diu enphiengen si mit vanen,
der kunic begunde manen
die herren, daz si swüeren
in beiden, ê si dannen füeren,
daz geschach nâch sîner bet.
dô er daz volendet het,
des andern morgens fruo
greif der kunic zuo,
grâf meinharten von tyrol,
gen dem er was genâden vol,
den macht er unbetrogen
datz kernden herzogen,
dô er im diu lant verlêch,
der gnâden er in niht verzêch,
er macht im stæte unde sleht
mit hantvesten sîniu reht.
ez ist alsus bewant
umb des fursten reht ûz kerndenlant,
cci. daz im der keiser sol sagen,
swenn er durch guffen wil jagen
hie ze tiutschen landen;
sô sol imz ouch enplanden
der windische herre,
daz er den keiser dâmit êre,
swâ er hof hât:
sîn reht er dâmit begât,
daz er zuo der stunde
si gewarnet guoter hunde
ûf die warte und ze ruore.
von gejeides fuore
ich niht wol gesagen kan.
swer des kunde welle hân,
der sol tristramen lesen,
dem ist wol kunt gewesen
swaz ze gejeide gehôrt,
des bin ich betôrt,
swie gerne ich ez tæte.
daz dem keiser geræte
zuo gejeides sachen
der von kernden machen
von sînem lande sol,
daz gehôrt ir hernâch wol,
waz er dâvon rehtes hât.
kunic ruodolfen sêre bât
der junge kunic von bêheim,
daz er in lieze füeren heim
sine tohter, frouwen guoten,
des begunden mit im muoten
die hôhen suppan alle.
< sît ez iu wol gevalle,>
sprach kunic ruodolf,< sô geschech,
doch wil ich, daz er ê besech,
ob er die gunst von iu hab,
daz er den zæwisch setze ab
von sô getânen gewalt,
der im in bêheim ist bezalt.>
si sprâchen:< herre guoter,
unsers kunigs muoter
ist nû niulichen tôt.
kintliche triwe im gebôt,
daz er durch si hât verkorn,
swaz er hât verlorn
von dem zæwisch und von ir.>
kunic ruodolf sprach:< ir sult mir
und iwerm herren des swern,
daz ir im helfet behern
alle, die im wider sint.
anders lâze ich mîn kint
mit iu ze lande nimmer varn.>
swaz dâ hôher herren warn,
die buten des ir eit
dem kunig und ir sicherheit,
daz si ez tæten gern
im ze dienst und irem hern.
die bêheim man alsus verriht.
nû ensûmte sich ouch lenger niht
herzog albreht von ôsterrîch,
er urloubt sich minniclich
von sînem vater, kunic ruodolfen.
swaz er im guotes het geholfen,
des genâdet er im dâ.
von dannen schiet er sâ
hinz ôsterrîch, von dann er kam.
mit im ouch urloup nam
sîn sweher, herzog meinhart.
der kêrte an der vart
zuo der etsche an der stunt.
hinze kernden tet er kunt,
er wolt nâch phingsten zehant
komen in daz lant
und sîn reht dâ nemen.
wil iuch sîn gezemen
ze hôren, wie er
sîn reht enphie, als ez ist her
von alter gewonheit komen?
sô dem lant werdent genomen
von des tôdes getursten
sîn erbeherren unde fursten
und daz daz selbe lant
in des rîches hant
ledic gedîhet,
swem ez daz rîche lîhet,
der selbe komen sol
ûf ein velt, lît bî zol,
daz ist ze guoter mâze wît.
darûf stein lît.
an dem steine muoz man schouwen
daz darin ist gehouwen
als ein gesidel gemezzen.
dâbî ouch nâhen ist gesezzen
ein gebiurischez geslehte,
die von altem rehte
darzuo sint belêhent,
swem die selben jehent,
der under in der eltist sî,
swenn in diu zît wonet bî,
als ich vor gesaget hân,
sô sol der selbe man
ûf den stein sitzen
mit sô getânen witzen,
daz er dâvon iemen wîche.
daz si habent von dem rîche.
swaz herren in dem lande ist,
die sullen zuo der selben frist
bî dem fursten wesen allesamt.
unde swenne man daz amt
des morgens begêt,
darnâch an der stet
sol man den selben fursten kleiden,
als ich iu nû wil bescheiden:
er sol sich bewegen
an sîniu bein ze legen
zwô hosen von grâbem tuoche
und zwên rôte buntschuoche,
die man mit riemen swinde
im zuo den beinen binde.
des selben tuochs sol er legen an
einen roc alsô getân,
der vor und hinden offen sî,
kollier sol er wesen frî,
mit vier gêren und niht mê,
und daz er an der lenge gê
ein lutzel für diu knie.
ze hulle sol er tragen hie
ein einvachen mantel grâben,
der sol niht flentschieres haben.
im ist ouch ûf dem houbet
ein huot ze tragen erloubet
guphoht in grâber gestalt,
dâran vier schîben sint gemalt -
die selben hüete kluoc
niulich man datz kernden truoc -
diu snuor sol sîn ein ende.
in einer sîner hende
sol der helt zier
ziehen einen vêhen stier,
in der andern hend sol er
mit im ziehen her
ein veltphert, daz niht darbe
wîz und swarzer varbe.
und swenn er wirt alsô bereit,
sô sullen wesen sîn geleit
an den selben zîten
zuo ietweder sîten
zwên herren von frîer art,
an sinn und witzen wol bewart.
die herren sullen füeren in
für den gebûren hin,
der dâ sitzet ûf dem stein.
der selbe sol ein bein
ûf daz ander legen,
windischer rede sol er phlegen.
swen si im koment sô nâhen,
sô sol er si enphâhen
und sol sprechen:< wer ist der,
den ir mit iu füeret her?>
sô sprechent dise zehant:
< in hât dâher gesant,
der des rîches voget ist.
dû solt im an diser frist
ân underlâz und âne sûmen
disen stuol rûmen
und lâz in sitzen dâ.>
sô spricht diser sâ:
< des entuon ich niht,
ich werd ê beriht,
ob er sîn wert sî.>
sô sprechent dise drî:
< daz geheiz wir dir.>
er sprichet:< nû sagt mir,
ob ez umb in alsô stê,
daz er kristenlicher ê
sî geloubic unde ganz,
daz dehein irsales schranz
sînem herzen wone bî?>
< jâ, des ist er fri,>
sprechent dise zehant.
< sô tuot mir mêr bekant
von im solher mære.
ist er ein guot rihtære,
daz er durch liebe noch durch haz
an dem gerihte iht sî laz?>
< jâ, daz geheize wir dir wol.>
< noch mêr ich von im wizzen sol,>
spricht der gebûr zehant.
< mac er ditze lant
beschirmen vor freisen,
sô daz er witiben unde weisen,
geistlichen liuten unde phaffen
guoten fride mac geschaffen?>
sô die drî aber sprechent jâ,
des müezen si im sâ
ieglicher swern einen eit,
daz daz sî diu wârheit,
des er si gefrâget hât.
allerêrst rûmt er die stat
und underwint sich schier
des veltpherts und des stier.
darnâch wirt niht vergezzen,
swen der herzog ist gesezzen,
dâ der gebûre saz,
sô muoz er âne underlâz
den selben eit tuon,
daz er frid schaff und suon
und rehtes gerihtes phleg
und ab des gelouben weg
weder strûch noch valle.
alrêrst koment mit schalle
die herren dar und gâhent,
daz si von im enphâhent
sunderlichen iriu lêhen.
swenne daz ist geschehen,
sô swernt si im alzehant.
allez daz ich hân genant,
daz dem fursten widervaren sol,
herzog meinharten datz zol
an allen dingen widerfuor.
dô man im hulde geswuor
und er daz herzogtum besaz.
der jâre lenge man maz,
daz der hof was geschehen
datz ougspurg, als ich hôre jehen,
daz man von kristes geburt
zwei hundert jâr und tûsent spurt
und vier und achzic darnâch.
rehte als ich ê jach,
wie der kernære herre
sich underwinde sîner êre,
ccii. swâ der keiser hof hât,
sô sol in der selben wât
der kernære herzogen
daz rîche lâzen für sich zogen.
ouch sol im niemen tragen haz,
gegen swem er vermîdet daz,
daz er niht ab nimt sînen huot:
durch hôchvertigen muot
tuot er sîn niht,
wan daz er sîn ze rehte giht.
swer in ouch vor dem rîch
an sprichet hezlich
umb deheine schulde,
des rîches gunst und hulde
hât er darzuo wol,
daz er dem niht antwurten sol
wan in windischer sprâch.
swer daz für ungemach
von im enphâhen wil,
des enaht er niht vil,
wande im daz selbe reht
daz rîche hât gemachet sleht.
kunic ruodolf lie sich niht bevillen,
durch sînes sunes willen
cciii. herzog meinharten er erzeigt,
daz sîn herze was geneigt
gegen im zallem guote.
dô kunic ruodolf der fruote
des hoves sich zerliez
und die fursten varen hiez
mit urloube, swar si wolden,
sînen sünen riet er, si solden
tugentlichen leben,
lîhen unde geben
den, die ez dienen kunden,
darnâch in kurzen stunden
kêrten si her heim,
und der kunic von bêheim
fuor ouch heim ze lande,
herzog ruodolfen er mande,
daz er darnâch gedæhte,
daz er im kurzlichen bræhte
die schoenen, wolgemuoten,
sîn swester, frouwen guoten,
die er zder ê het genomen;
und swenn er mit der wære komen
ze merhæren in daz lant,
sô wold er in zehant
trûrens berouben:
sîner swester erlouben,
froun agnesen, er wolde,
daz si im hin wider solde
geselliclichen ligen bî.
der geheiz was trûrens frî
kunic ruodolfes barn.
als bald er kom gevarn
zôsterrîche in daz lant,
sînen bruoder er mant,
herzog albrehten,
daz er im hiez gerehten
und sîner swester, der klârn,
diu dâ mit im solde varn
hinz bêheim zirem man.
herzog albreht gewan,
swes man bedorfte, vollen rât.
und dô man daz bereit hât,
daz in gebrast niht,
herzog ruodolf algeriht
gegen bêheim fuor.
der sîn herze swuor
ganzer liebe kraft,
nâch der geselleschaft
was im and und ger.
die fuort ouch gegen im her
ir bruoder kunic wenzlâ.
diu hôchzît huop sich sâ
und der wehsel minniclich,
sô daz ir ietweder gelîch
dem andern sîne swester gap.
ganzer freuden urhap
under in vieren sich huop.
der kunic in sîn herze gruop
sines swehers rât;
swaz im der zæwisch hât
und sîn muoter getân,
daz wold er niemen wizzen lân,
unz er sô kreftic wurde,
daz er der selben burde
sich selben möht entladen,
lutzel klagt er den schaden,
daz sîn muoter was tôt:
ir verdiente schuld im daz gebôt,
er was von ir betrogen,
daz si in solt hân gezogen
als iren einigen sun,
des enwolde si niht tuon,
sô liep ir der zæwisch was.
daz si des tôdes niht genas,
daz klagt er, als ein man sol,
der umb sîn wîp ist leides vol.
swaz man freuden dô began,
dârumbe nam er sich niht an.
ein teil durch sîn hôchvart er daz tet.
ich enweiz, wer in gewarnet het
der rede, die gegen den suppanen
der kunic ruodolf tet mit manen,
daz si ir triwe gedæhten
und iren rehten herren bræhten
von des zæwisch phrancsal.
die rede er vil tougen hal
und gedâht in sînem muot,
waz im dâfür wære guot.
kurzlich ervant er einen sin.
er fuor gegen ungern hin
zuo dem kunic ladizlâ.
des dienære wart er sâ
dem kunic von bêheim ze haz.
dem von ungern lobt er daz,
er wolde an im wesen veste,
wande er vil wol weste,
daz der von ungern jach
einer grôzen ansprach
ûf den kunic von bêheim:
daz in kunic ottacker dâ heim
het gesuocht in ungerlande
mit roube und mit brande,
der schade was noch unverkorn.
von den ungern dicke wart gesworn
ûf die bêheim râch.
der zæwisch zuo im sprach:
< her, welt ir michs geniezen lân,
sô kan daz niemen understân.
mir ist solch gewalt
in bêheim bezalt
an êren und an guot,
wær er vierstunt baz behuot,
ich antwurt iu den kunic gevangen.>
der kunic sprach:< wær daz ergangen
oder daz mir noch geschæch daz heil,
mînes rîches halben teil
wold ich dârumbe geben,
daz ich in mit dem leben,
gan mir got der sinne,
oder tôten möht gewinnen.>
der zæwisch aber sprach:
< ir gewinnet an im râch,
umb swaz iu gewirret,
niemen mich des irret,
welt ot ir mir genædic wesen.>
nû liez der kunic in ûz lesen
under allem sînem geslehte,
ob er die vinden möhte,
gegen der im gezæme,
daz er si êlichen næme.
cciv. nû was der zæwisch
ein man starc und frisch,
darzuo ein ritter guot,
witzic unde fruot
ze sachhaften dingen,
werben unde ringen
begund er darnâch sêre,
daz im geschæch diu êre,
sît er hete êlich
gehabt ein kuniginne rîch,
daz im zder ê aber wurd
ein wîp von kuniclicher geburt,
sô kund im lieber niht geschehen.
nû begund er eine frouwen spehen,
diu was des kuniges bas.
in einem klôster si was
unde truoc geistlich leben.
sêr begund er darnâch streben,
daz si der kunic im gæbe.
umb des bâbsts urlæbe
daz begund er wênic sorgen.
âbent unde morgen
lac er dem kunig an,
die geheiz, die er im het getân,
daz er die volfuorte.
den kunic darunder
diu gewizzen der sippe,
daz von sînes enen rippe
die frouwen beide wâren komen,
die er vor het genomen
und die er nû nemen wolte.
die gewizzen er hin hinder bolte
und bewac sich drât,
des in der zæwisch bât,
sô daz er sînem lîbe
die selben muomen gap ze wîbe.
ccv. der zæwisch dô beleip
bî sînem wîb, unz er vertreip
vier môneit unde baz.
dem kunic gehiez er daz,
er wolt gen bêheim varn
und sich darzuo warn
mit sînen friunden allermeiste,
daz er dem kunic von ungern leiste,
swaz er im gelobet het.
hinz bêheim fuor er an der stet.
unlang er dâ beit,
zuo dem kunig er reit,
der enphienc in friuntlich
unde tet dem nindert gelîch,
sam er iht weste umb die geschiht.
iedoch was im verswigen niht,
swaz in ungern was ergangen.
ouch wart er wol enphangen
von den hôhen herren allen.
mit swiu im die mohten gevallen,
des wart gen im vermiten niht.
der zæwisch algeriht
dem kunic von bêheim seit
umb sîn êlicheit.
der tet als ein wîs man:
swie wol er sich des versan,
daz ez im schedlich wære,
doch gebârt er offenbære,
sam er im sîn wol gunde.
wie er den list erfunde,
dâ er sich sorgen mit erwerte,
daz er den zæwisch sîner verte
gegen ungern erwant,
darûf er zehant.
ccvi. nû bereite sich êrlich
mit hôhen kleinæten rîch
der zæwisch hin nider
gegen ungern wider,
swaz er bürge unde veste
in sîner gewalt weste,
die hiez er alle rusten wol,
als ein man tuon sol,
der sorge hât hinder sich,
nû sant der kunic heimlich
zden suppan, daz si kæmen
ze hof, daz si vernæmen,
waz er mit in ze reden het.
durch triwe daz ieglicher tet.
unde dô si wâren komen,
si wurden sunderlich genomen
an ein heimlichen rât.
der kunic für si trât -
daz lêrt in sîn sin -
weinund klagt er in
des zæwisch fürsaz,
daz er sô frevel und sô traz
gen sînem rehten herren wære,
daz er sich sô offenbære
ze sînen vînden het gephliht.
ouch versweic er si niht,
waz er den ungern het geheizen,
daz er in bêheimischen kreizen
die unger wonhaft wolde machen:
< daz ir mir zuo den sachen
râtet, waz ich tuon sol,
des getrûwe ich iu wol,
daz ir mir triwen iht enwenket.
ouch bitt ich iuch, daz ir gedenket,
waz ir dem kunic von rôm gehiezet,
dô ir in niht erliezet,
daz er mir her ze lande
mîn wîp, sîn tohter, sande.>
die bêheim berieten sich,
ez wær in allen schedelich
des zæwisch vart,
als in dâvon wart
gesaget und gekundet;
ir triwe si des schundet,
daz si dem kunic daz gehiezen,
sie liezen nihtes sich verdriezen,
swaz im nutze wære,
daz ot er verbære
den zæwisch ze toeten,
ob si in müesten noeten
mit vancnus ze belîben.
er sprach:< ich wil niht trîben
wan daz iur wille ist.>
an der selben frist
dem kunic si des alle swuoren,
des si hernâch volfuoren.
ez was alsô getragen an,
daz sîner næhsten friunt zwelf man
den zæwisch vâhen solden:
sô sicher si des wesen wolden,
daz man iht des ane vienge,
daz im an daz leben gienge,
wan daz man in sold engen
sîner reis und phrengen,
die er hinz ungern wolde tuon.
daz in der kunic ze ganzer suon
mit im hernâch lieze komen,
guot geheiz des wart genomen.
dô daz an getragen wart,
nû was ouch ze sîner vart
der zæwisch bereit;
niht lenger er beit -
bîtund er lac
in der stat ze prâg,
daz er sich urloubte dâ
von sîn friunden, die noch anderswâ
wâren, die er het besant.
swaz er ir ze prâge vant,
die bât er alle gelîch,
daz si in flîziclich
sîn sun enpholhen liezen sîn
und im helfe tæten schîn.
daz gelobten si im alle.
mit guffigem schalle
ûf die burc kom er geriten;
mit frôlichen siten
urloubt er sich dâ
von dem kunic wenzlâ
und von der kuniginne.
sînem wîp diu ze minne
iriu kleinât sande.
dâmit er ze tal rande
ab der burge in die stat.
swaz er gesindes hât,
daz hiez er âne underlâz
sich heben ûf die strâz.
und dô er selben wolt hin nâch,
nû kom ein bote, dem was gâch.
der bote sprach:< herre,
der kunic mant iuch verre,
daz ir durch sînen willen,
iuch lâzet niht bevillen,
daz ir an diser wîle
zim in balder île
kêret hin wider,
oder ob er sol her nider -
swaz iu dâran lieber ist.
wand er ê des hât vermist
einer genoetigen sache,
daz er iu die kunt mache,
dârumbe komet zim.>
< vil gerne ich vernim,
swaz er mir ze sagen hât.>
ûf die burc reit er drât
mit kleinem gesinde.
er gâhte harte swinde
in daz burctor.
dô versparte man hie vor,
den nâch im was gâch.
der zæwisch daz übersach
vor ungebitikeit.
und dô er für daz hûs reit,
dâ der kunic wont inne
und diu kuniginne,
er erbeizt und gie hin ûf.
dô begunde sich sîn hûf
ein teil aber minnern.
und dô er an die innern hûstüre kam,
mit gedranc man im ab nam
der, die im dâ volgten nâch,
sô daz man in sach
kûme selp vierden gên.
dannoch kund er sich niht verstên,
wie man mit im varen wolde.
und dô er in den turn solde,
dâ in der kunic wolt besprechen,
dô begundenz alsô zechen,
die dâ stuonden an der tür,
dô der zæwisch kom hin für,
daz si die tür versparten
und daz wol bewarten,
daz im niemen moht gevolgen,
der im dâ was erbolgen,
der junc kunic wenzlâ,
der het sich sâ
in ein hôher gadem verspart.
alrêrst der zæwisch inne wart,
daz daz dinc lac uneben,
die des ir triwe heten geben,
daz si in solden vâhen,
die begunden herfür gâhen,
dâ si lâgen verborgen,
mit vil grôzen sorgen
griffen die aht man
den zæwisch einigen an.
senfter muot im erlasch,
dô er den ganzen harnasch
sach an ir aller lîbe.
ir heten ze wîbe
sîner swester drî,
von den er dâ niht frî
vâhens moht gewesen,
er sprach:< waz sol ditz wesen
oder wie meint ir daz?
tragt ir mir minne oder haz?
daz wil ich wizzen hie zestunt.>
dô teten si im kunt,
er wær des kunigs gevangen,
< daz ist unergangen,
ob ich mac,> sprach er.
an den einen ruct er her
und viel im in daz swert.
sêre er des gert,
ob er ez möht gewunnen hân.
alrêrst vielen si in an
und begunden mit im ringen,
mit nihtiu si bringen
mohten den werden
nider zuo der erden,
von sîner sterke daz geschach.
ir einer zuo im sprach:
< zæwisch, daz dinc alsô stât,
daz des ist dehein rât,
dû muost dich lâzen vâhen
oder gar ze tôde slahen.>
ccvii. dô er daz vernam,
an den selben er kam
und viel im in den drozzen.
hiet er niht genozzen
ir manheit und ir kraft,
sîner geselleschaft,
er wær gewesen tôt.
mit arbeit und mit nôt
wart er überwunden.
nû wâren an den stunden
mêr bereiter liute komen,
dô daz grimmen wart vernomen,
daz si mit einander heten.
nû wart der zæwisch gebeten
von den, die im dâ gunden guotes,
daz er wære guotes muotes
und daz guotlichen tæte,
swes in der kunic bæte
und swes er niht wold enpern.
er sprach:< er mac des gern,
des ich nimmer getuon.
umb sîn huld und umb sîn suon
ist mir reht unmære.
an hezlicher gevære
ist dhein vancnus geschehen!>
dô begunden dise aber jehen:
< der kunic wil wan bewarn
hinz ungern dîn varn,
des er sust niht erwenden mohte.>
swaz in darzuo tohte,
dâmit man bracht ze guot
sîn grimmigen muot,
daz wart im allez vor geseit.
wol vierzic man wol bereit
giengen neben im und vor
ûf den turn bî dem innern tor,
dâ mit hûse ûf was
her spislâ der has,
der was kamrære zuo den zîten.
nâhen unde wîten
und in der stat über al,
swar ez hin erhal,
dâ geloubte nieman diu mære,
daz der zæwisch gevangen wære:
sô grôzer gewalt
im und den sînen was bezalt
datz bêheim in dem lande.
darnâch der kunic sande
zuo dem zæwisch sînen rât:
er gebôt im unde bât,
daz er im gæbe sâ zestet,
swaz er burge inne het,
die im zuo gehôrten.
mit vermezzen worten
dem kunig er enpôt,
sîn muoter hiet vor irem tôt
vor leien und vor phaffen
ir sun jætschken geschaffen
funfzic tûsent marc varunder hab,
die ir ze rehter morgengâb
kunic ottacker het geheizen;
swâ er in der lande kreizen
des guotes sînen sun verriht,
sô verzige er in niht
der burge, die er an in iesch.
dô der kunic die botschaft gefriesch,
herren spislâ er hiez,
daz er den zæwisch liez
an den selben stunden
in den turn unden -
der karkær übel ist genuoc,
ûz gemûret als ein kruoc
niden und oben enge -
ob sîn gemüete strenge
der ungemach lêrte,
daz er sich verkêrte.
ccviii. dô daz alsus ergie
und ez gefrieschen die,
die im sippe wâren,
die begunde daz beswâren,
daz man im alsô mit fuor,
wand in der kunic vor swuor,
er wolde fruo und spâte
varn nâch irem râte
mit dem zæwisch, irem mâc,
der dâ sô gevangen lac
in dem karkær und in banden,
allerêrst begund si anden,
daz er von in gevangen was.
dô im her spislâ der has
nâch des kuniges willen unde bet
in der vancnus sô übel tet,
dô begunden si sich riuhen
gegen dem kunig unde schiuhen
sînen rât und sîn geheim,
nû enpôt der kunic von bêheim
sînem sweher, kunic ruodolfen,
wie im des got hiet geholfen,
daz er den zæwisch hiet gevangen,
unde swaz dâ was ergangen,
kuntlich er in daz wizzen liez,
kunic ruodolf die boten hiez
her wider balde strîchen;
er riet im flîziclichen,
wolt der zæwisch des widerstreben
unde sich im niht ergeben
durch sîn freidikeit,
daz er darzuo sich bereit
sô er möhte allerbeste
und in füerte für die veste,
die er im het vor,
und swelher burctor
man im niht entsluzze,
daz er dâ verguzze
sin bluot und sîn leben,
dô dem kunic wart gegeben
von sînem sweher diser rât,
des moht er mit getât
zehant volfüeren niht,
unz er sich friuntlich verphliht
mit den herren über al,
der noch maniger gehal
den witigen mit gunst.
mit guote und mit kunst
überkom er daz.
und dô der zæwisch gesaz
gevangen wol ein jâr,
daz in mit dheiner drôlich gevâr
nieman darzuo moht bringen,
daz er wolde dingen
mit dem kunig umb sîn leben,
sô daz er im wolde geben,
swaz er des sînen inne het,
dô fuort er in an der stet
zden vesten unde burgen
und drôte im ze wurgen,
unz an die stunt und wîle,
daz er ims gap mit île,
sô sêr er widersaz
des jungen kunigs haz
und des tôdes grûs;
unz an frôburc daz hûs,
daz het her witig innen.
mit deheinen sinnen
mohte man den überlisten,
daz der dem bruoder wolde fristen
dem zæwisch sîn leben,
daz er die burc het gegeben,
daz der bruoder wær genesen,
sô gar wold er sicher wesen,
daz den kunic des gezæme,
daz er die geturst næme,
daz er den zæwisch tôt.
her ûz er enpôt
manic hôchvertigez wort.
dô der kunic ersach und hôrt,
wie diu rede gie,
der zorn in gevie.
herzog niclân er besande,
den man von troppouwe nande,
der ouch dâ lac vor der veste,
wand er fürwâr niemen weste,.
der dem zæwisch wær sô vînt,
als er im ouch erzeiget sînt.
er sprach:< nicht, bruoder mîn,
in dînen henden sol sîn
und an dînem willen wesen
zæwisch sterben und genesen.
sît sîn bruoder giht,
wir turren in getôten niht,
des steck ich dir dhein zil,
tuo dâmit, swaz dû wil,
ez werd mir liep oder leit.>
dâmit der kunic von dannen reit
ccix. hinz dem budwois in die stat.
herzog niclâ vil drât
für daz hûs rant.
und dô der zæwisch ervant,
daz über sîn houbt
herzog niclâ was erloubt,
alrêrst verzagt er an dem leben,
er bât im durch got geben
ze bîhten frist und wîle.
nû wart im mit île
ein bîhtigære brâht.
swes er vor angsten gedâht,
des wart er bîhtic sunder wanc.
herzog niclân dûht ze lanc
diu wîle, daz er bîhte;
er vorhte, daz vil lîhte
sîn bruoder daz hûs gæbe,
sô verlür er daz urlæbe,
daz er über in hâte,
dârumb îlt er sîn drâte.
dô diu bîhte het ein ende,
mit worten und mit hende
liez in der priester ûz dem ban.
unde dô daz was getân,
dô was dem zæwisch gâch,
er stuont ûf und sprach:
ir herren, merct, waz ich iu sag.
ir wizzet wol, daz ich phlac
ditz kunigs und der muoter sîn,
sô daz in den henden mîn
stuont sîn genist und sîn sterben;
ouch sach man mich werben
allez, daz im nutze was,
swie dicke mir vor las
diu kunigin sîn muoter:
< zæwisch, friunt guoter,
ich sag dir für die wârheit,
dir geschiht von im leit
und tôtlicher smerze,
sô bitter ist sîn herze,>
des geloubt ich niht der rîchen
unde pruofte tougenlichen
an sîn gebærden und nam war,
ob ich hazzes oder vâr
an im möhte werden innen,
unde kund mit mînen sinnen
nie daz ervinden,
als ein wîs man an kinden
schier ervinden solt,
wem si von herzen wæren holt
oder wem si trüegen nît.
daz hât er zaller zît
in sînem herzen geholn
und mir alsô vor gestoln,
daz ich an im bin betrogen,
ich het in anders gezogen,
wær mir ze dheiner stunt
von im worden kunt
offenbar oder stille
nît oder arger wille;
ich hiet mich sîn wol entladen,
daz er mir wolde schaden,
swenn im sîn stat wurde,
mîner sorgen burde
und mînes tôdes smerzen
hât er in sînem herzen
gehabt von kintheit,
daz er ez niemen hât geseit,
unz im sîn ist worden stat.
dâvon merket mînen rât,
alle die hie stênt
und mit im umbe gênt,
daz ir iuch hüetet vor im.
ûf mîn triwe ich daz nim,
kumt er ze sînen tagen,
ir gehôret von im sagen,
daz in deheinem rîch
an untriun lebt sîn gelîch.
hiemit sîn klage wart grôz.
des bîtens sêr verdrôz
herzog niclân von troppouwe;
er sprach:< schou, herre, schouwe,
wie lange sol diu predige wern?>
er wolde niht enpern,
er hiez balde gâhen
und im daz houbt ab slahen.
ccx. als bald daz was geschehen,
dô heten ez ersehen
in dem hûse die besezzen.
freuden wart von in vergezzen
durch die leiden geschiht;
si getrûten aber dennoch niht,
daz ez der zæwisch wære,
und durch ervarn diu mære
sô wart sâ zehant
ein wîp dar gesant,
der wart daz erloubet,
daz si des tôten houbet,
daz von dem hals was gehout
flîziclichen schout.
dô daz selbe wîp
daz houbet und den tôten lîp
flîziclich besach,
hin wider was ir gâch.
si sprach ze hern witigen:
< den ir dort sehet ligen,
daz ist der zæwisch fürwâr.>
alrêrst vielen in daz hâr
vor jâmer, die dâ wâren,
und begunden gebâren,
als den leit geschehen ist.
unde an der selben frist
verzagten si sô gar,
daz si der wer wurden bar.
dô si des kunigs ernst gefrieschen,
si suochten unde ieschen,
ob in der kunic wold erlæben,
daz in ir friunde rât gæben,
wie si kæmen irer schulden
zuo des kunigs hulden.
daz geschach in siben tagen,
als ich iu wil sagen.
der kunic im geleite gap,
daz mit aller sîner hab
her witig âne sûmen
des kunigs lant solt rûmen
und nimmer mêre komen drin,
ez wære denne daz er in
ze sînen hulden komen liez.
alsus man in verstiez
von dem hûs und von dem lande;
nâch schaden und nâch schande
gelac der beider brüeder hôchvart.
her witig fuor an der vart
hinz wienen gegen ôsterrîch;
dâ zert er hôchverticlich,
die wîl erz ze vergelten het.
die bêheim mit grôzer bet
an den herzogen kômen,
daz er si het genomen
ze stætem hofgesinde.
des wert er sich swinde
als ein stæter man vester,
der wider sîne swester
und wider den kunic iren man
ungern iht hiet getân,
daz si oder in beswârt.
dô her witig des inne wart,
der fuor sâ zehant
gegen ungerlant
und starp darnâch kurzlich.
wie ez der kunic rîch
in bêheimlant begie,
daz sag ich iu hie,
als vil ich dâvon weiz.
dô er in sîner lande kreiz
ccxi. al die burg und veste het,
an den im der zæwisch tet
unreht und frevel manicvalt,
dô mêrte sich sîn gewalt.
von bêheim kunic wenzlân
begunden die sînen man,
daz er dem dinge alsô tæte,
daz er fürbaz dhein sorge hæte
ûf des zæwisch suon.
waz er darzuo solt tuon,
des hiez er im rât geben,
ûf des juncherren leben
wart dô vil gerâten.
etlich den kunic bâten,
daz er in toeten hiez.
sîn tugent in des niht liez
und sîn fürsaz guoter;
er sprach:< uns hât ein muoter
getragen in irem lîbe;
ob mir und mînem wîbe
des geluckes zerunne,
daz wir niht erben gewunnen,
sô wære doch daz lant
baz mit im bewant
denn erbelôs ze wesen.>
dârumb liez ern genesen.
doch wold er in hie niht lân
er antwurte sân
den tiutschen herren in,
daz si in fuorten hin
mit in gegen priuzen.
jæschcum den hiuzen
hie zbêheim niemen mêr gesach.
sus schuof der kunic im gemach.
ouch wandelt er den rât,
wand im sand als drât
sîn sweher, kunic ruodolf,
von babenberc den bischolf,
der dâ hiez arnolt,
und bât in sêre, daz er solt
sînes râtes phlegen,
und von kastel hern dietdegen.
den behûst er hinze glatze
den bêheim ze tratze,
den er niht mohte wol getroun.
ouch liez er si an schoun,
ez tæt in wol oder ande,
den bischolf, den ich ê nande,
den im sîn sweher sande her,
den selben behûste er
ûf die burc ze prâg.
des kunigs dinc eben lac,
ccxii. wand er darnâch kurzlich
an varundem guote wart sô rîch,
daz er sîn getiwert was:
zwischen koln und dem schazlâs
wart in kurzen stunden
ein rîcher erzperc funden
bî zedelz zehant,
der noch zden kutten ist genant.
daz kreftige guot
gap im sô frechen muot,
daz er trahte und gedâht,
wie sich gemêrte sîn maht
an landen und an gewalt.
und wie der degen balt
des allerêrsten began,
des mac ich niht verlân,
ich well iu sîn machen kunt,
als vil mir zuo der selben stunt
der rehten wârheit
von den dingen wart geseit.
ccxiii. iu ist lîht ê geseit
von des fursten wirdikeit,
der ze brezlâ herzog was.
swaz ich von tugenden ie gelas,
die ein furste haben sol,
der was herzog heinrich vol.
der buoche was er wol gelêrt,
ouch het in got dâmit geêrt,
daz er zaller ritterschaft
hete beidiu kunst und kraft,
ouch hôrt ich, daz er wære
getriu und guot rihtære,
menlich, wârhaft und milt.
mit des frides schilt
beschirmet er vor freisen
witiben unde weisen,
zuo der barmung werken
an zeswen und an lerken
was er gereht und behende
von sîner jugent unz an daz ende,
von windischer zungen
für herzog heinrich den jungen
gehôrte ich nieman geloben,
dô er herfür het geschoben
sines bartes gran,
sô daz er wart ze man
und daz er ritters amt enphie,
ein hôchzît aldâ ergie.
diu was sô kostlich,
hiet si der keiser friderich
sô êrlichen für brâht,
si solde im niht hân versmâht,
der des rîches krône truoc.
heinrich, der furste kluoc,
der selben hôchzît hete zwô:
die selben unde dô,
dô er sînem lîbe
nam ze konen und ze wîbe
marcgrâf otten kint des langen.
dô wart ouch wunder begangen
mit êren und mit miltikeit.
ein argez herze wurd verzeit,
daz dâvon hiete hôren sagen.
des liez er sich niht betragen,
er tæt ez und doch wîslich.
von brezlâ herzog heinrich
lebt sô gar nâch êren
mit burgærn und mit herren,
mit leien und mit phaffen,
het er si geschaffen
ze varen in des lîbes nôt
und gerlichen in den tôt,
dâ ir bluot solt sîn vergozzen,
si hiet sîn niht verdrozzen,
sô guoten willen si truogen
herzog heinrichen dem kluogen,
ccxiv. der alsus warp.
inner des dô starp
herzog niclâ von krackouwe.
des selben hûsfrouwe
von rehter sippe was
herzog heinriches bas.
diu gap im mit irer hânt
lediclichen diu lant
und swaz si rehtes dâran het.
mit des rîches willen er daz tet,
daz er si von ir nam.
wie daz darzuo kam,
daz tuon ich iu bekant.
krackou dem lant
ist ein ander lant gelegen,
daz het in sînen phlegen
ein herzoge, hiez loket.
der selb sich underwunden het
âne reht des landes.
des schaden und des andes
moht si sich envollen
an im niht erhollen,
dârumbe gap si ez sâ
herzog heinrichen von brezlâ.
ccxv. nû hôret, wie der fuor.
ein hervart er swuor
nâch der sînen rât.
er mande unde bât
beide mâge unde man,
swem er iht liebes het getân,
daz in der des liez geniezen;
er lie sich niht verdriezen,
er lêch unde gap,
swaz er varunder hab
het in sîner gewalt,
unz er ein her manicvalt
zuo einander brâhte,
mit dem er dô gâhte
gen krackou unde zudemer.
dô kom gegen im mit her
herzog loket von pôlânen;
der fuort under sînen vanen,
swaz der lantliute was.
mit den wart daz grüene gras
gemachet rôt unde naz.
von ir menige kom daz:
ir wart erslagen sô vil,
daz ich der sumen dhein zil
mac gestecken noch gestôzen.
ouch enphie schaden grôzen
herzog heinrich der degen.
der muoste schaden sich verwegen,
wand überkraft in darzuo treip,
daz er sigelôs beleip
unde grôzen schaden dâ kôs:
liut und guot er vil verlôs,
sô daz er âne sûmen
daz lant muoste rûmen
unde fluste sich verwegen.
im widerfuoren under wegen
von brezlâ sîne burgære
und benamen im sîn swære
mit helfelichem rât.
daz lantvolc in bât,
er solde sich wol gehaben.
hôrt den trôst, si im gâben:
si gelobten im, si wolden
von ir selber guot versolden
ûf sîn genâd ein ander her
mit aller der zer,
der ein her bedarf.
diu geheiz in warf
in senften muot ûz kummer,
und an dem næhsten summer
was daz her bereit.
niht lenger er dô beit,
er fuor die widerreise
in krackou, dâ manic weise
was vor von im worden.
nâch friuntlichem orden
teten im geselleschaft
sîne veter: mit der kraft
die herzog primik vermohte,
er tete, swaz im tohte;
herzog lestic der ander hiez,
der in ouch niht enliez
mit sîner helfe under wegen.
nû macht sich aber her enkegen
herzog loket,
der ê mit im gestriten het.
dem half aber als ê
von riuzen kunic lê.
die wîl er sich besande,
dô lac in dem lande
herzog heinrich
von brezlâ, der ellensrîch.
an sînen vînden er sich râch,
er tet in jâmer unde ach.
er trahte mit allen sinnen,
wie er die burc möhte gewinnen
krackou und die stat.
daz velt er wol hât,
deheiner veste niht.
nû kom ze strîte wol beriht
aber herzog loket.
herzog heinrich niht anders tet
wan daz er an in kêrte,
als in sîn manheit lêrte.
ccxvi. dô diu sunne ûf brâch,
in was zuo einander gâch
ûf einen wîten plân,
dâ wart ein veltstrît getân,
der wart an mâzen herte,
ir ietweder werte.
sînen lîp und sîn guot.
herzog heinrich der fruot
râch ie mêr und mêre
die grôzen herzensêre,
diu im vor was geschehen.
iedoch sô muost er an sehen,
daz er niht lange moht verklagen:
an sîner sîten wart erslagen
sîn veter herzog primik,
und der herzog lestik
verlôs dâ daz leben.
sîn her wart umbegeben
von überklaphe der riuzen.
herzog loketen den hiuzen
sach man des siges phlegen.
iedoch sach er nider legen,
swaz sîner riuzen was,
als dâ der mâdær ûz gras
mit der segense machet heu:
eine sô getâne streu
macht herzog heinrich umbe sich.
des nam ouch gerich
herzog loket an den sînen:
die begund er pînen,
als ein vînt den andern tuot.
dô herzog heinrich der fruot
gesehen het und erkorn,
daz er dâ het verlorn
sînes hers wol diu driu teil,
dô kêrte er nâch unheil
sigelôs ab dem wal.
nû was der vînde val
gewesen sô grôz,
daz si ze jagen verdrôz
und umb ir fluht enruochten:
niht wan gemach si suochten
ie der man, swâ er den vant.
herzog heinrich krackou daz lant
unheiles het gesehen;
doch hôrte man in jehen,
er gehabte nimmer ûf,
er kæm zdem dritten mal ze hûf
ze krackouwe in dem lande.
nâch sînen vetern er sande.
die wurden im tôte brâht.
mit vil kleiner maht
kom er hinz brezlâ.
dâ wart er aber sâ
harte wol enphangen.
swaz dâ was ergangen,
daz half man im sêre klagen;
die sînen begunden tragen
mit triwen, swaz im gewar.
nû ructen aber dar
sîne liep dienære,
von brezlâ die burgære:
si bâten in sêre,
daz er durch sîn êre
sich lieze des gezemen,
daz er geruochte nemen
von ieglichem sâ zestet
diu zwei teil, swaz er het,
und daz an sînen frum leit:
er müeste aber bereit
hinze krackou werden;
si wolden anders ûf der erden
nimmer gerne geleben.
dô si im begunden geben
mit helfe solhen trôst,
dô wart er aber erlôst
ein teil von sînes leides burde.
wie daz volendet wurde,
als er het gedâht,
darûf tac und naht
begunde gedenken.
die sînen im niht wenken
wolden der geheize.
ûz maniger lande kreize
bereite liute er versolt,
phenninc, silber unde golt
liez er im niht erbarm.
swer biderb was und arm,
den machte er sâ rîch
von brezlâ herzog heinrich.
ccxvii. dô der summer komen was,
daz man gehaben moht daz gras,
dô was varens zît.
nû het ouch in der zît
der herzog genomen rât
datz den besten, die er hât,
wie er des landes bekæme
unde râch an den genæme,
die sîner êren vârten.
dâran in bewarten
die sînen, als si beste kunden,
ez phlac zuo den stunden
sînes râtes ein man,
dem was grôz wîsheit undertân:
daz was der brobst von kamenze
der die fuore mit genze
aller ding erkande
ze krackou in dem lande,
der bewîste in der mære,
daz sîn arbeit verloren wære
aller dinge und enwiht,
er gewunn ê etlich phliht
mit den lantliuten.
daz begunde im bediuten
von kamenz der wîse man,
unz sich der herzog versan,
daz der rede alsô was.
einen boten er ûz las,
der nutze was dâhin.
wîsung unde sin
begund der brobst in lêren,
wie er solde kêren
die lantherren her umbe.
an witzen niht ein stumbe
der selbe bote was.
den herren er vor las
ze krackou in dem lande,
dâ man in zuo sande,
swaz sînem herren was guot,
als noch ein wîser bote tuot.
ccxvii. mit grôzem guote und mit kunst
gewan er zweier herren gunst,
sô daz si begunden kêren
an herzog heinrich sînen herren,
dem si grôzlich frumten sît.
der eine hiez her lechschît,
her wüeschof der ander hiez,
der herzog heinrichen stiez
daz lant in sîn gewalt.
der bot in vor zalt,
si wurden hôch und tiwer,
ob sîn her von ir stiwer
dô gefordert wurde,
der armüete burde
wurd in gemachet ringe.
sus begunde er si bringen
mit geheize ûf die vart,
daz er bald her wider wart
ze sînem herren gesant,
daz er sich furdert in daz lant,
des gewunn er frum und êre.
nû sûmte sich niht mêre
herzog heinrich der mære.
von der helf der brezlouwære
wol bereiter er gewan
wol vierthalp tûsent man,
die si im heten versolt,
und swaz daz her spîse wolt
ein ganzez jâr haben
in daz lant si die gâben,
ob si sô lange dâ lægen,
darzuo bereiten si im wegen
wol zwelf hundert oder mêre,
durch herzog heinrichs êre
wâren si des muotes,
daz si sich lîbs und guotes
williclichen bewâgen.
wol hundert wegen sach man tragen
rutten, blîden unde katzen,
dâmit er wolde tratzen,
den er truoc vîntlichen sin.
alsô fuor herzog heinrich hin.
ccxix. dô er schiet von dan,
guotlich wart im nâch getân
manic wunsch unde segen,
daz in got ûf den wegen
vor allem übel behuote.
mit lîbe und mit guote
meniclich enphalch in got.
die dâ heten sîn gebot
datz krackou gesworn,
von den wart niht verkorn,
swaz si im heten geheizen.
unz ûz des landes kreizen
gegen im si riten
und begunden in bitten,
daz er ir sicherheit enphienc.
unde dô daz ergienc,
si fuorten herzog heinrichen
in daz lant gewalticlichen.
unlanc lâgen si dâ,
daz sich aber sâ
bereit herzog loket.
ûf einen strît er het
vesten muot und wân.
mâge unde man
von im wurden besant,
den kunic von riuzen er mant,
kæm er im nû niht ze trôst,
sô wære er unerlôst
vor dem brezlouwære,
der im aber wære
in daz lant komen.
ich hân alsô vernomen,
ccxx. dô zuo einander hete brâht
herzog loket sîne maht,
er kom aber gevarn
bereit mit sînen scharn
ûf einen veltstrît.
des wart er an der zît
von herzog heinrichen gewert,
der dafür nihtes gert,
daz er mit im ze hûfen kæme,
sô daz mit strît ein ende næme
ir beider kriec unde haz.
ir ietweder niht vergaz,
dô man strîten wolde,
er tæte, swaz er solde
mit schicken unde mit rottieren,
ê daz sich conduwieren
diu her zesamde begunden.
si getorsten unde kunden,
swaz ze strît gehôrt,
dô sich der schal enpôrt
von den sumpern, die man sluoc,
daz ir ietweder truoc
dem andern haz unde nît,
daz erzeigten si sît,
dô si dructen zesamde.
wie ietweder verdamde
des hêres wîsel unde hern,
darnâch wurben si gern.
ccxxi. dô der strît gewert sô lange,
daz man vor gedrange
ze slegen moht gehaben roum,
dô nam herzog heinrich goum,
wâ er den funde,
dem er unguotes gunde.
an den kom er gedrungen.
hurtâ, wie dâ erklungen
ûf den helmen diu swert!
des si heten gegert,
des heten si nû bêde stat.
herzog heinrich drât
ein teil gerach sich,
er stach im einen stich
durch den riuzischen helm,
daz daz gras und der melm
wart under im von bluote naz.
herzog loket niht vergaz
sînes kamphgeseln hin wider,
er valte im daz ros darnider,
daz ez niht lenger moht gestên.
die wîle mit im umbe gên
die sînen begunden,
daz si im an den stunden
hulfen ûf mit île,
in der selben wîle
herzog loket sich verstal,
sô daz er rûmte daz wal
und kom sô ungevangen hin.
ouch holten den ungewin,
swaz er der sînen liez dâ,
die wurden überwunden sâ,
erslagen und gevangen.
sus was der strît ergangen
nâch herzog heinrichs êren.
der begunde kêren
für die houbtstat an der frist,
diu krackou genant ist.
diu burc, diu darob,
diu ist schoen und wît,
hôch unde veste;
für vîntliche geste
ist si wol bewart,
herzog heinrich an der vart
für die burc ûf den berc
bliden unde antwerc
hiez balde rihten ûf.
dô die kômen ze hûf,
dô daz die burcgrâven sâhen,
die begunden gâhen
und giengen ze rât
mit den in der stat,
sît si niht trôstes hæten,
waz si darzuo tæten,
dâmit si gewunnen suon.
waz solden si mêr tuon?
von in wart besant
her wüeschof zehant
und sîn geselle her lechschît.
nâch der rât in kurzer zît
daz dinc wart verriht
und friuntlich versliht.
heinrichen dem fursten kurc
gap man stat unde burc
ûf sîn genâde âne twâl.
dô daz mære erhal
in krackou und in zudemer,
daz herzog loket âne wer
was gegen herzog heinrichen,
dô hiezen nâher strîchen
grôze unde kleine
daz lantvolc gemeine
und ergâben sich sâ
herzog heinrichen von brezlâ.
irer verdienten schulde
kômen si ze hulde;
daz si immer mêre
furderten sîn êre,
daz lantvolc im des swuor.
nû hôret, wie er dô gefuor,
ccxxii. dô er daz dinc überkam,
daz er die stat in genam
und die burc inne het.
ein munster dârinne stêt,
darzuo gehôrt ein tuom.
des phlac mit geistlichem ruom
wîlent sant stenezlâ,
der was bischolf aldâ.
bî des zîten krackouwe
was in solher êren schouwe,
daz dâ ein kunic schône
truoc zepter unde krône
und kunicliche kraft.
zudmer diu marcgrâfschaft
zuo dem kunicrîch gehôrte,
wie sich diu êre dô zestôrte,
daz wil ich iu sagen,
lât iuch sîn niht betragen,
ez geschach bî einen zîten,
daz der kunic wolde strîten
ze lettou mit der heidenschaft
und het sich mit grôzer kraft
bereitet dâhin.
durch got und prîses gewin
fuor er die selben reise,
deheiner slahte freise
der heiden er entsaz.
ie baz unde baz
wuost er in daz lant
mit roube und mit brant.
als lang er daz treip,
unz daz er dâ beleip
wol anderthalp jâr.
an dem strîte macht er bar
und werlôs die heidenschaft.
den kunic sîn geselleschaft
flîziclichen bât,
daz er in tæte stat
wider heim ze kern,
des volgt er in gern.
ccxxiii. dô er gemacht die heiden nider,
der kunic von krackou hin wider
die reise mit den sînen wande.
und dô si kômen ze lande,
dô wart der kunic inne,
daz sîn wîp diu kuniginne
in überhuget het.
nû hôret, waz er tet.
sînem wîp ze smæhe,
phlac er boeser gæhe:
an bôsheit wart er sô balt,
daz er kêrt ûz der gewalt
und von der minne süezikeit;
er sluoc valsch und gunterfeit
ûf ir munz und ir gebræge.
ich hôrte, daz er phlæge
mit diu geheime zuo den zîten,
daz man nû siht gebûren rîten.
durch der meintât grien
sant stenezlâ in verbien
und schiet den kunic unreine
von der kristenheit gemeine
und macht in der kristenheit
unwert unde leit
und allen liuten widerzâm.
râche er des nam
an dem bischolf stenezlâ:
der kunic hiez in sâ
teilen ze vier stucken;
bergen hiez er in und tucken
ieslich teil zuo der zît
in ein sê, der dâ nâhen lît.
dô kômen unbetrogen
vier adelar geflogen,
der ieglicher was des geil,
daz er des lîchnams einen teil
in sîn klô vazte.
ir dheiner dâran lazte,
si truogen zuo einander schiere
diu stuc alliu viere.
an die selben stat
man erbûwet hât
ein sinwel kirchen kleine,
dâ der lîchnam reine
zuo der zît wart begraben.
doch ist er sît erhaben
und gephlanzet in die kristenheit.
ccxxiv. nû hôret, wie diu bôsheit
an dem kunic wart gerochen,
ûf in wart gesprochen
des bâbstes ban, des keisers æhte
und daz fürbaz niemen möhte
kunic geheizen von dem lande
umb die schame unde schande,
diu dâ was geschehen,
als ir mich ê hôrt jehen.
und wie er gefuor sider?
er fuor hin wider
unde gap burc und lant
von riuzen in des kunigs hant.
dâ beleip er ân alle nôt
bî dem riuzen unz an sînen tôt.
wie herzog heinrich sider
gefuor, dâ kêre ich her wider.
ccxxv. dô er der burc gewaltic was,
an einem buoche er las,
an sant stenezlâs legende,
wie von eins kuniges missewende
daz lant het verlorn
kunicrîches nam und verkorn
zepter unde krône.
herzog heinrich dô schône
in daz munster gie schouwen.
für den altar unser frouwen
kniet er ûf sîniu knie.
gnâd und danc seit er ir hie,
daz si im freude het gemêrt,
sîn leit ze liebe gekêrt,
als noch die wîsen tuont.
und dô er ûf gestuont,
herzog heinrich sach
einer tûben alles nâch:
diu tûbe was geflogen
ûf ein simz eines bogen
ob einem phîlære.
herzog heinrich der mære
mit gesihte nam war,
daz diu tûbe alles dar
mit dem snabel in die mûr stach
und mit dem fuoz her nider rach
mortære unde stein.
bî einer wîle dô erschein,
als ez got wolt,
hie niden ein golt,
daz her ab was gevallen.
herzog heinrich vor in allen
huop ez ûf unde sprach:
< diu tûbe ez her ab stach,
sîn ist lîhte noch mêr dâ.>
nâch einer leiter sand er sâ
und nâch einem mûrære,
er wold ervaren, waz dâ wære.
dô der mûrær was komen
unde daz er het genomen
den hamer in die hant
und daz er sluoc in die want,
an dem êrsten slac
ervant er, daz dâ lac
goldes ein grôzer hort.
er sprach an dem wort:
< her, gebt mir daz botenbrôt!
liehtes goldes rôt
lît hie ân mâzen vil.>
an dem selben zil
der herzog rusten liez
zuo der mûr und hiez
nemen herab
den hort, den im got gap.
sîn was ein guot starc:
wol funfzehen tûsent marc
was sîn, dô man ez wac.
hôhes muotes er phlac.
dô in got sô berâten het,
ccxxvi. nû hôret, waz er dô
herzog loket vorht verderben.
er begunde sêre an in werben
fride unde suon.
waz sold er dô tuon?
er sagte sînem rât,
wes herzog loket bât.
die rieten im dô daz,
daz er den selben haz
liez ze guote komen.
des wart ein tac genomen,
ûf den kom herzog loket dar.
dô wurden si zewâr
mit einander versliht.
ez wart alsô verriht,
daz der von brezlâ
ledic liez aldâ
die gevangen alle mit dem leben.
ouch muost im herzog loket geben
sicherheit mit hantvesten
nâch râte der allerbesten,
daz er forderte sîn êre
unde daz er nimmer mêre
für die selben stunde
sich dheines rehtes underwunde
ûf diu lant ze jehen.
diu suon diu dâ was geschehen,
herzog loket der selp zwelfter swuor.
dâmit er wider heim fuor
unde mit im alle die,
die er het erledigt hie
ûz der vencnus banden.
herzog heinrich mit den landen
schuof, swaz in dûhte guot.
er besazte und behuot
diu lant nâch sînem willen,
er lie sich niht bevillen
lêhens unde gebens,
die im der lande und des lebens
geholfen heten dâ.
dâmit kêrt er hinz brezlâ.
dâ wart er enphangen wol:
swaz man dem erbieten sol,
der aller êren wert ist,
daz wart im an der selben frist
erboten volliclich und vaste.
dô er ein wîle geraste,
herzog heinrich der mære
besande sîne burgære,
die im durch getriwen muot
gelihen heten ir guot
ân burgen und ân phant,
die wert er zehant,
daz er in nihtes lie gebresten.
von dem êrsten hinz dem lesten,
swaz er in gelten solde,
mit dem krackouwischem golde
wert si alle gelîch
von brezlâ herzog heinrich.
herzog heinrich der bewegen
begunde in sîn herze legen
die gedanc tac unde naht,
wie daz von im wurd volbrâht,
wie er des bekæme,
daz den bâbst gezæme
sîner bet genædiclich,
daz er ein kunicrîch
ze krackou wider werden liez.
den selben geniez
ccxxvii. umb kunic ruodolfen er ouch wolde
erwerben mit dem golde,
daz er zuo krackouwe vant.
den brobst von kamenz er besant
und nam datz im rât.
dô der vernomen hât
sînen fürsaz und sîn muot,
den dûht ez witzic unde guot,
wand er doch ander bet
gegen dem bâbst ze rôme het,
daz er het mit flîze
gegen dem bischolf von der nîze
geurliugt vierthalp jâr,
daz er dârumbe gar
datz rôme von dem banne kæme.
wer sich die botschaft an næme,
daz betrahten si wîslich.
nû het der herzog heinrich
bî im zwêne man,
den het er liebes vil getân.
der was einer ein juriste,
an der kunst und an dem liste
het er meisterschaft genomen;
der ander was volkomen
an erzenîe gar.
ein muoter si gebâr,
ouch was ein man ir beider vater.
den juristen bât er,
daz er sich an der stunde
der reise underwunde
hinz rôm in sîner botschaft.
er trôst sich sîner meisterschaft,
der er doch lutzel genôz.
den juristen niht verdrôz,
durch sînes herren bet
die reis er williclichen tet.
an dem boten niht verdarp,
datz rôm er flîziclichen warp
sîns herren frum âne twâlen
gen dem bâbest und den cardinalen.
doch twelt er dâ fürwâr
mêr denn ein ganz jâr,
ê daz der bâbest sîne bet
volliclich erhôret het.
die brieve er gewan
umb die zerlôsung von dem ban
unde sande im die her;
er enpôt im, ob er
die andern sach wold enden,
sô müest er im senden
zehen tûsent marc von golde,
die der bâbst dârumbe haben wolde,
daz er in dâmit êrte
und in des gewerte,
daz er in ze krackou schône
liez tragen zepter unde krône
und daz er kuniges namen hiete.
sô wolden ouch ze râtmiete
haben die cardinal
zwei tûsent marc âne twâl,
die müesen ouch golt wesen.
dô die brieve het gelesen
von brezlâ herzog heinrich,
sorgen bar und freuden rîch
wart der furste dô,
daz erz het geschaffen sô.
des goldes er zehant
zwelf hundert marc sant
dem bâbst und sînen râtgeben.
er begunde sêre darnâch streben,
daz sîn fürsaz næm ein ende.
owê der missewende,
diu im ergie ze ungemach!
dem er ze werben sîne sach
datz rôm enpholhen het,
nû hôret, waz der tet.
des goldes er verbarc
wol vier hundert marc,
daz er dem bâbest geben solt,
unde stiez valschez golt
als swære dar.
dô des wurden gewar
des bâbstes kamerære,
die brâhten diu mære
an den bâbest mit der wârheit.
dô wart niht lenger gebeit:
der bâbest und die cardinal
mit iren brieven âne twâl
verwizzen hezlichen
von brezlâ herzog heinrichen
die selben untât,
daz er den hof betrogen hât
mit sîner valschen gab.
leides ungehab
herzog heinrich an sich nam
umb den schaden und die scham,
die im sîn bote het erworben.
ouch wær datz rôme verdorben
der selbe jurist:
dô wart sîn vermist,
dô man begunde suochen in,
wand er was des nahtes hin
entrannen hinz venedigen.
wie er sich möht erledigen
vor des herzogen vorhte,
darûf er traht und worhte
manigen valschen gedanc.
der boese und der muotes kranc
sich triun und êren gar bestroufte,
wand er ein bitter gift koufte;
die selben gift sand er sâ
sînem bruoder hinz brezlâ,
des herzogen arzât.
den mant er sêr und bât,
wold er fristen ir beider leben,
sô müest er vergeben
dem herzogen mit der vergift.
owê der mortlichen unstift,
die der tiuvel blies zesamde!
der arzât verdamde
nâch sînes bruoder êre
mit der gift den fursten hêre.
ccxxviii. dô er die gift enphangen het,
dô enphant er an der stet,
daz sîn dinc uneben lac.
ein ander arzât sîn dô phlac,
meister gunzel genant.
der hienc in dô zehant
ûf bî den füezen,
als si den tuon müezen,
die gift enphindent in in.
manigen meisterlichen sin
erzeigen er begunde,
sô er beste kunde,
half er im genesen.
und dô man sicher wolde wesen,
daz im fürbaz gewurre iht,
seht, wâ der selbe boesewiht,
der ûf sîn schaden was verkolen,
die gift anderstunt verholen
streich an eines mezzers klingen;
dem herzogen hiez er bringen
einer mandelmilch dar,
dem fursten ze vâr
brôt er darin brach:
mit dem mezzer er stach
die gift in die schuzzel.
dô den sêrigen druzzel
diu gift anderstunt ruorte,
diu milch si zehant fuorte
dem herren zuo dem herzen.
der herzoge des smerzen
harte schiere enphant.
nâch meister gunzelîn er sant.
als schiere der was komen
und daz mort het vernomen,
daz im anderstunt was vergeben,
er sprach:< herre, iwer leben
daran ist dehein trôst;
daz diu sêle werd erlôst
vor der helle pîn,
darûf sult ir gedenkund sîn.>
ahtet, wie den sînen wære,
dô man diu leiden mære
von dem arzte het gehôrt.
freude wart zestôrt
an rîchen und an armen;
einem steine moht erbarmen,
hiet er verstentikeit,
daz grôze herzenleit,
daz dâ wart gewuoft.
geschriren und geruoft
in den himel wart
umb die nôt des fursten zart:
eijâ got herre,
wer sol sich immer mêre
tugenden flîzen fürbaz,
sît dû an helfe bist laz
dem, der ie was ein stam
der triwen, zuht und scham;
er was schilt und obedach
den armen für ungemach.
swaz der wunsch erdenken kan,
daz an im haben sol ein man,
dâmit er werde volkomen,
daz het an sich genomen
unser furste heinrich.
dâvon ist unmugelich,
daz wir sîn immer werden
ergetzet hie ûf erden.
ob ich ein jâr darob sæze,
mit getiht ich niht volmæze
ir klage strenge
an der swær und an der lenge.
wand dem jâmer grôz
was dannoch niht genôz
der klegeliche galm,
den sant willehalm
het ob vivianz,
dô des jâmers lanz
sîn herz umb in versneit.
herzog heinrichen kleit
allez, daz gereden mohte,
swaz zuo kleglichen siten tohte,
grôz und kleine sich des flizzen.
got vil dicke wart verwizzen,
er solde sich baz hân verdâht,
ê er ze solhen noeten brâht
diu beidiu liute unde lant,
den guot gedinge dô verswant,
den si hinfür solden haben.
herzog heinrichen si gâben
ûf sîn geschefte rât.
nû hôret, wes er bât.
ccxxix. er sprach:< ir sult lâzen sîn
die klage umbe mînen pîn,
wand daz ist gotes wille.
offenbâr und stille
sol der an mir erfüllet werden.>
aschen unde erden
hiez er im schutten ûf ein bret
und lie sich heben ab dem bet
ûf den aschen hernider:
< diu zît ist komen, daz ich wider
gedîhen sol ze aschen;
nû geruoch got waschen
mit disem smerzen ab,
swaz ich sunden hab
mit disem lîp begangen.>
nû was der arzt gevangen,
der daz mort het getân.
den hiez der halptôte man
für sich bringen dar
und sprach:< nû nim war> -
zuo gesiht der, die dâ wârn -
< wie hâst dû an mir gevarn!
wâmit verdient ich dînen haz?
nû getrûte ich dir baz
denn dheinem mînen dienære.
ob ich nû die gevære
an dir rechen wolt,
mir ist daz lantvolc sô holt,
die wîl ich mac gesprechen wort,
ob ich daz grôze mort
rechen hiez an dînem lîbe,
von mannen und von wîbe
wurdest dû ertôt.
wand dû hâst genôt
ungemaches ditze lant:
swenn ich stirbe, sa zehant
sô ist daz lant erbelôs.
durch got, der ûf die verkôs,
die in schieden von dem leben,
wil ich dir vergeben,
daz dû mich ertôtet hâst.>
die lantherren bât er vast,
ê im geschæhe ze sterben,
daz si in liezen erwerben
eine bete umbe siu.
nû enwest ir dheiner, umbe wiu
er si wolde bitten.
mit klagebæren siten
warf er der bet gewert:
an si all er dô gert,
daz si dem arzte albereit
von dem lande gæben geleit
ân schaden und ân ungemach.
menniclich daz versprach;
doch mohte sîn niht rât wesen,
si muosten in lân genesen
durch sîn emzige bet,
die er gegen in allen het.
si muosten im des swern,
daz in niemen solt behern
an lîbe noch an guot,
sô gar rein gemuot
was der herzog heinrich.
owê, wie klegelich
was sîn ungemach,
dô man ligen sach
den tugenthaften werden
ûf aschen und ûf erden
bar unde nact.
niht anders in bedact
wan ein grâber roc alein.
daran niht anders schein
wan sîn diemuotikeit.
diu gift schiet und sneit
sîn bûch ûf und die brust.
owê der verlust
unde des grôzen smerzen!
swaz dem menschen ob dem herzen
innewendiclich lît,
daz sach man allez zuo der zît.
ccxxx. nû wart er aber gemant,
wie er ez schüefe umb diu lant,
wem ieglichez warten solde.
herzog heinrich dô wolde
brezlâ bî sînem leben
den tiutschen herren hân gegeben,
wand die sint gewaltic dâ
der kirchen ze brezlâ.
daz widerrettens alle gelîch
und sprâchen gemeiniclich,
daz si in niht ensolden
dienen noch enwolden,
wande ez in niht entöhte:
wie si ein cumentiwer möhte
beschirmen und befriden?
< mit swerten und mit widen
het ir von êrst ze tuon genuoc,
daz ir urliuges ungefuoc
mit geriht erwant
hie zbrezlâ in dem lant.>
swâ ouch dehein gewalt
den tiutschen herren wær bezalt,
dâ wæren si sô arc
und nâch guot sô karc,
daz ir niemen niht genuzze:
< man müest in die haselnuzze
zinsen als die mandelkern.
dârumbe well wir ir enpern
ze herren hie ze brezlâ.>
von bêheim kunic wenzlâ
wold er daz lant dô hân geschaffen
nâch râte etelicher phaffen.
daz begundens aber widersprechen:
< waz welt ir an uns rechen?>
sprâchens algemeine
beide grôz und kleine,
< ir sult iuch über uns erbarm;
lant und liute wurden arm,
wurd er unser herre,
wand er ist uns ze verre.
ez hât der kunic von bêheim
sô vil lande dâheim,
daz wir mit im versûmet wæren.
nû kumt er hinze merhæren
etwen kûm in zwein jârn.
wir hieten übel gevarn,
swenn er uns sîne bêheim sant
ze houbetliuten in daz lant
und hieze uns den warten,
ob uns die beswârten,
wem solde wir daz klagen?>
dô begunde er si frâgen,
gegen wem si ir wille trüege.
si sprâchen:< herr, uns dûht gefüege,
sit ir niht habt kint,
die iwer næhste erben sint,
daz ir den gunnet iwers guotes.>
abholt unde arges muotes
sînes vetern sünen er was,
von ligniz herzog wunzlâs,
heinrich und polk die hiezen,
daz si im niht enliezen
helfe gegen krackou,
daz si sît sêr gerou,
dô er daz dinc überkam,
dô er der hem meinung vernam,
der kranke herzog heinrich,
er sprach:< ich hân williclich
sîne schulde dem vergeben,
der mir benomen hât daz leben:
alsô si allen den verlan,
die mir ie leit habent getân,
si sîn fremde oder kunde.
den ich mînes erbes gunde,
die gevallent iu ze herren niht;
nû hân ich solich zuoversiht
ziu gehabt ie,
ob ich noch solde hie
leben tûsent jâr,
sô wold ich fürwâr
mit lîbe und mit guote
niht wan nâch iwerm muote
leben zaller zît.
sit iur rât mir gît
wîsung unde êre,
daz ich mîn guot und mîn êre
mînen vetern lâz,
sô geschech ouch daz,
swaz iwer wille sî daran:
sô sol der kunic von bêheim hân
krackou und zudmer;
ob im daz iemen wer,
sô betwing erz alsam ich.>
tragen hiez er für sich,
swaz er hantveste
in sîner gewalt weste,
dâmit diu selben lant
bestætigt wurden sîner hant,
und macht dem kunic sleht
alliu, diu reht,
diu er an den landen het.
mit sîn selbs brieven er daz tet.
den brobst von kamenz er bât,
daz er nâch sînem tôd als drât
dem kunic von bêheim
die brieve fuort hin heim
unde gæb in sîne hende.
hiemit nâhent ez dem ende.
ccxxxi. dô er sîn dinc het geschaffen,
dô teten im die phaffen
mit gotslîchnam und mit dem ol,
swaz man den tuon sol,
die dâ wellent sterben,
der herzog begunde werben
beidiu an wîp und an man,
swem er iht leides hiet getân,
daz si im daz vergæben.
mit solhen urlæben
rûmt den lîchnam diu sel.
vor leide manic klârez vel
an den froun wart zart.
der jâmer sô grôz wart,
daz weinen und daz klagen,
ob ich ez halbez solde sagen,
des wurd dennoch ze vil.
ein dinc ich sprechen wil:
mir wart fürwâr gesagt,
er wurd vil harter geklagt
denn von zærinc herzog berhtolt.
die sînen wâren im sô holt,
daz si sich flizzen alle gelîch,
daz sîn hôchgeborne lîch
wurd nâch sîner werde
bestatet zuo der erde.
dô man in begruop, dô schiet
sich diu riwige diet:
die herren dô niht lenger biten,
zuo ir vesten si riten;
sam teten die burgære:
si wolden warten der mære,
wer nû wurd ir furste
und wer in der geturste
wære, der nâch dem gewalt
gegen in trahte unde stalt,
daz er ir herzog wurde.
dô in diu leides burde
ein teil was entwichen,
dô kômen gestrichen
ze brezlâ in daz lant
die von ligniz genant,
heinrich unde polk,
und besanden daz volc.
daz kom zuo in algelîch.
dô dancten si flîziclich
den burgærn und den herren
der triwen und der êren,
die si in erzeiget hæten,
daz si ir herren umb si bæten,
dô er an dem tôde lac
unde sîns geschertes phlac,
dô wær er des von in ermant,
daz er in liute unde lant
geschaffen het vor sînem ende.
mit gebunder hende
wolden si des immer danken
und an triwen nimmer wanken.
dô daz lantvolc het vernomen,
daz si dar wæren komen
ûf den gedinc und ûf den wân,
daz in wurde undertân
eigenlich zehant
ze brezlâ liut und lant,
darüber nâmen si ein sprach
und jâhen, in wær al ze gâch;
in wære des nindert ze muote,
daz si mit lîbe oder mit guote
zwein herren dienen wolden.
darüber si sich solden
mit einander verein,
welher under in zwein
ir herre werden möhte;
swaz in daran töhte,
daz si daz balde tæten.
nâch wîser liute ræten
vereinten sich die fursten dô
und teilten mit einander sô,
daz herzog polken dem bederben
geviel ûf ligniz sîn erbe;
herzog heinrichen geviel dâ
daz herzogtum ze brezlâ.
und daz daz stæt solt belîben,
daz hiezen si verschrîben
und bestætigen mit hantvesten
nâch râte der allerbesten,
die darzuo nutze wârn.
wie die von brezlâ hânt gevarn,
daz ist iu nû allez kunt.
darnâch fuor in kurzer stunt
ccxxxii. der brobst von kamenze hin
zuo dem von bêheim, als in
herzog heinrich gebeten het.
dâ wart er sâ zestet
harte wol enphangen.
swaz dort was ergangen,
daz west der kunic allez hie.
unlanc darnâch ergie,
daz der brobst den kunic bât,
daz er besande sînen rât;
swenne der zesamde kæme,
daz er von im vernæme,
umb welher hande mære
er zuo im komen wære.
schier daz geschehen was.
dem kunic dô man las,
dô er an sînem râte saz,
von ort her allez daz,
daz von brezlâ herzog heinrich
mit willen und verdæhticlich
vor leien und vor phaffen
dem kunic het geschaffen.
der brobest dô ze leste
nam die hantveste
und antwurte die sâ
dem kunic wenzlâ,
als er gelobt het
an sînem tôtpet
von brezlâ sînem herren.
nû begund der kunic kêren
sînen flîz daran,
wie er von kamenz dem wîsen man
sô friuntlichen mit gevüere,
daz er sînen rât swüere
und sîn hofgesinde wære.
mit geheize manic mære
hiez er im vor sagen.
< wær ich bî solhen tagen,
als man mich etwenne sach,>
der von kamenze sprach,
< daz ich ze hôhem râte töhte,
swaz ich volbringen möhte
von mînen kranken sinnen,
des bræht ich gerne innen
von bêheim den kunic.
nû bin ich leider sô frumic
noch sô wîse niht,
daz er mit mir sî verriht.>
wîser rede kluoc
geschach dô genuoc,
der ich iu niht sag wan den kern.
swes der kunic niht wold enpern,
daz tet der brobest allezsamt.
dô er sich het verklamt
in des kunigs dienst mit triwen,
dô muost er im iteniwen,
dâ niemen was dan si bêde,
alle die geschiht mit rede,
diu dem von brezlâ was geschehen.
nû begunde im der brobst verjehen
von êrste aller der mære,
wie herzog heinrich komen wære
zuo drîn mâlen mit her
hinz krackou unde zudemer,
wie dick er het gestriten
und waz er nôt het erliten,
ê daz er diu lant
het betwungen sîner hant.
ouch begund er im kunt machen,
von wie getânen sachen
er verloren het daz leben,
und wie im wære vergeben,
daz macht er im allez kunt.
der kunic sprach an der stunt
zdem brobste von kamenze:
< sît nieman dhein schrenze
bî iu mac an triwen finden,
sô sult ir niht erwinden,
ir gebt mir wîsung unde rât,
wie ich der lande drât
kom in nutz und gewer,
ê daz mich ir beher
herzog loket von pôlân.>
von kamenz der wîse man
sprach:< herr, ich sag iu, waz ir tuot.
welt ir êre unde guot
dâ gewinnen unerwert,
sô müezt ir zuo der vert
gâhens werden bereit.
wand swaz ir dâmit lenger beit,
sô wirt verdriezende die,
die herzog heinrich dâ lie,
dô er von dannen schiet ze leste:
bekummernt die fremde geste,
des gewint ir schaden hernâch.>
nû wart dem kunic gâch,
wie er diu lant betwunge.
nâch des brobsts wîsunge
besande er sîne maht.
und dô er zuo einander brâht
wol bereit driu tûsent man,
von der duben her heinman
der wart darzuo ûz gelesen,
daz er houbtman solde wesen
des heres, daz dâ hin fuor.
dem kunig er lobte unde swuor,
swaz im nutze wære,
daz er des niht verbære.
ouch hiez der brobest karc
aht hundert marc
senden zuo der zît
hern wüeschof und hern lechschît,
daz si daz teilten under sich,
dârumbe daz si genzlich
dem kunic hulfen sîner êren.
hin sach man daz her kêren.
ich hân der zal niht vernomen,
in welher zît si dar kômen,
wan daz ich daz sît ervant,
dô si kômen in daz lant,
daz si zuo den stunden
daz dinc uneben funden.
doch swaz burge unde stet
herzog heinrich innen het,
der wurden si gewaltic.
die helde küen und witzic
volhulfen in des sît,
her wüeschof und her lechschît;
wand ich hân lanc gehôrt
ein altez sprichwort,
der lantman sî der wege wîs.
die zwên helde iren prîs
an dem kunig und ir zuht
begiengen mit genuht.
si wâren menlich unde balt.
dô si in êr und in gewalt
den kunic drungen unde schuben,
her heinman von der duben
wîslich daz dinc an vie:
die dâ ze lantwer lie
von brezlâ herzog heinrich,
die vertigt er sô guotlich
ze krackouwe von dem lande
mit dem guot, daz bî im sande
der kunic von bêheim dar,
daz si wurden armuot bar.
er enlazzet daran niht,
daz dinc er ordenlich verriht,
als ein wîser man sol.
dô er burc und stete wol
ze krackou het besezt,
guotlich er sich lezt
mit den, die er dâ liez,
als im gebôt und hiez
der kunic von bêheim.
dâmit fuor er wider heim,
ccxxxiii. dâ er wol enphangen wart,
der hinvart und der widervart
unde swaz dort was geschehen,
des begund er alles verjehen
von bêheim dem herren.
der danct im der êren,
die er im dort erworben het.
von pôlân herzog loket,
dô er vernam diu mære,
daz von krackou wider wære
daz her heim gevarn,
nû begund er niht lenger sparn,
mit roube und mit brande
datz krackou in dem lande
grôzen schaden er begie.
vil vaste werten im daz die,
die dem kunic gehâlen.
ân sûmen und ân twâlen
dem kunig enputen si zehant,
daz herzog loket daz lant
hete an gegriffen,
ouch wær in entsliffen
des lantvolkes ein teil.
des vorhten kunftic unheil,
die ûf den burgen dâ sâzen.
von wîzenburc herren tâzen
sant der kunic von bêheim dar
mit einer wol getânen schar,
daz er dâ houbtman wære
und niht des verbære,
swaz sînen êren töhte:
swâ er des niht geenden möhte,
daz er im daz enput her wider.
dô her tâz hin nider
was gevertigt sô,
balt fuoren unde frô
er und die sînen dâhin.
datz krackouwe zogt er in,
dâ wold er mit hûse wesen.
an sich ziehen unde lesen,
als den halm tuot der acstein,
begund er grôz unde klein,
swaz gemêren moht rîchtum.
er schuof sîn selbes frum,
die wîle er dâ beleip.
dem kunic man von dannen schreip,
ein man milt und strîtpære
wær bezzer denn ein hurtære
ze houbtman einem lande.
den kunic man des mande
als dicke und als ofte,
daz er sîn alles niht enhofte,
daz er solher dinge phlæge,
iedoch wart er im unwæge,
sô dick man imz enpôt.
des kom er sît in nôt,
wand er umb die selben schulde
verlôs ein teil des kunigs hulde.
der kunic im ze vâr
einen andern dar
schuof ze houbetman
und hiez in scheiden von dan.
ccxxxiv. ez gestuont unlanc darnâch,
daz herzog loket zebrach
diu gelubde, diu er vor tet.
mit den riuzen er sich het
besamnet manigen wîs
und auch zuo kalîs
manigen snellen helt
het er im geselt.
mit den selben kêrt er
ze krackouwe her
dem kunic von bêheim ze schaden.
der wart durch helfe geladen
von den sînen an der stunt.
dô im diu mære wurden kunt,
umb die sache er vil drâte
mit den sînen gie ze râte,
wen er sant dâhin.
die bêheim under in
wurden gehaz und abholt
dem bischolfe arnolt
und von kastel hern dietdegen.
wie si die möhten hin gelegen,
darûf stuont ir aller muot.
dem kunic si rieten, ez wær guot,
sît sîn guot und sîn hab
zeren solden die swâb,
daz er siz ouch dienen lieze
und den von babenberge hieze,
daz er füer die selben reise.
bischolf arnolt dheine freise
daran widersaz,
dô er gehôrte daz,
daz im der rât geschach
ze gevær und zungemach.
ccxxxv. der kunic niht enliez,
mit im er reden hiez,
daz er durch sînen willen
sich lieze niht bevillen
gegen krackou ze kêrn.
er sprach:< ich tuon gern,
swaz mîn her gebiut.>
der bischolf sâ nâch liut
sande gegen franken.
er wând im sîn baz danken,
denn im gedanket wart.
kurzlich zuo der vart
der bischolf wart bereit,
als ich ê hân geseit.
manic bêheim sich dô freut:
si wânden, daz er wurd gestreut
den pôlânen under.
dô was er sô munder
und sô menlich gemuot,
daz er sich dâvor behuot.
datz krackouwe was er
wol siben môneit oder mêr,
daz er des kunigs frum warp.
vor ungemache im dô starp
ros und liute âne zil.
ungenâden leit er vil,
ê er ez darzuo brâht,
daz er herzog lokets maht,
ûz des kunigs lant vertreip.
und die wîl er dâ beleip
gegen den vînden ze pîle,
nû hôret, waz in der wîle
ccxxxvi. die bêheim dâ heime tæten.
mit ir ungetriwen ræten
dem kunic si an lâgen
und begunden in besagen,
des er nie gewan schulde;
wie si im des kunigs hulde
unde sînen dienst verlurn,
darûf si manigen rât kurn -
wand wir wizzen alle daz,
daz gevære, nît und haz
der bêheim stæt dem tiutschen treit
umb niht wan umb sîn frumikeit.
alsô geschach ouch dâ.
von bêheim kunic wenzlâ
tet einen bêheimischen tuc
und von tugenden einen ruc,
dô er des begunde volgen,
daz er dem wart erbolgen,
der dort in sînem dienste leit
kummer unde arbeit
und maniger hant gebresten.
daz prüef ich zuo dem lesten,
dô der bischolf komen solde,
fürwâr er wænen wolde,
swen der kunic vernæme,
daz er dâher kæme,
er begunde gegen im gâhen
unde in vil schôn enphâhen
und danken, swes er het erliten:
daz wart allez vermiten.
wand dô si zogten her,
dô was nieman dâ, der
in enput friuntlichen gruoz;
unwirdiclich und unsuoz
enphiengen si sumlich:
dâ si vor ellich
ze herberg gewesen wârn,
dâ woldens noch hin sîn gevarn -
die herberg wurden in verspart.
alrêrst der bischolf innen wart,
wie daz dinc lac.
ob der stat ze prâg
strahou daz klôster ist gelegen.
daz hiez der bischolf phlegen
herbergens in und die sîn.
dô teten in die munich schîn,
daz si in niht gemaches gunden.
an den selben stunden
der bischolf arnolt wol enphant,
ez tæte dem kunig ant,
daz er im dâ læg sô nâhen.
er begunde gâhen
wol einer halben mîle wît,
dâ brûnou daz klôster lît,
dâ legte er sich nider.
dem kunig enpôt er hin wider,
mit wiu si daz verdienet heten,
daz er in ûz sînen steten
vor ezzens urloup het gegeben;
er wold immer darnâch streben,
daz er in wizzen liez,
ob er solhen geniez
datz krackouwe het versolt,
dâ er sîn silber und sîn golt
in sînem dienste het verlorn
unde grôzen schaden gekorn.
ccxxxvii. von kamenz der wîse
besprach den kunic lîse
und riet im doch nâch sînem willen.
er sprach:< her, lât iuch niht bevillen
gegen im güetlicher gebâr.
nû wizzet ir doch fürwâr,
daz von babenberc der bischolf
ist ein sô freidiger wolf,
daz er furht deheine drô.
ouch hânt si iwer veste zwô.
den ellenbogen unde glaz:
der von kastel einen traz
tar zebrechen vil wol.
ich sag iu, wie man tuon sol:
ir sult mit in bêden
güetlichen reden
und betraht die wîl, mit welhem sinne
man in die veste an gewinne.
swaz iu dan behag, daz tuot.>
der rât dûht den kunic guot.
hinz glatze er zehant
ein heimlichen boten sant
und gebôt den burgæren,
mit swelhen geværen
si der burc möhten behern
von kastel hern walthern,
der an sîns bruoder stat dâ saz,
daz si benamen tæten daz,
als si sîn wolden geniezen,
und swen si in dâ verstiezen,
daz si im an dem tag
enputen daz her ze prâg.
ccxxxviii. die wîl daz dort ergie,
der kunic den bischolf hie
enphienc und frâgte in der mære,
wie ez im dort ergangen wære.
darzuo der bischolf antwurte,
daz man zorn an im spurte.
er sprach:< herre herre kunic,
wær ich biderb oder frumic
gewesen datz krackouwe,
nimmer mich daz gerouwe.
wand swaz ich iu gedienet hân,
daz ist sô vil niht getân
durch iwer phenninc
als ûf den gedinc,
daz ich wânde werder sîn
iu und disen herren mîn,
die hie an iwerm râte sint.
wænt ir, daz ich sî ein kint?
swie ich sîn niht wizzen sol,
zwâr, ich weiz ez doch wol,
ir sît des über ein komen,
swaz ich dort schaden hab genomen,
den sull ich verliesen
und umbsust verkiesen.
umbe solhe handelunge,
zwâr, ob mir nimmer gelunge
an diser gulte umb ein phunt,
sô hât sant kunigunt
und der keiser heinrich
mînem goteshûs sô milticlich
êre unde guot gegeben,
daz ich nimmer wil geleben
dester wirser umb ein hâr.
her kunic, lât mich fürwâr
wizzen iwer mein:
welt ir mir beschein,
gelten unde rihten ab,
swaz ich an rossen und ander hab
in iwerm dienste hân verlorn,
oder sol er sîn verkorn?
daz lât mich wizzen algeriht.
ich enpîte des hie niht,
daz ir mir urloup gebt.>
gegen dem kunig er strebt
und gap im ûf an der stet,
swaz er burge von im het.
niht lenger er dô beit
ze herberg er reit.
den kunic ûz bêheimlande
der von kastel dô mande
sîner genâden,
daz er in sînes schaden
ûz riht, der wære starch.
in sînes herzen arch
der kunic heimlichen truoc,
wie er den helt kluoc
nâch grôzem dienste wolt betriegen.
hin unde her biegen
die red er listiclich begunde,
als der von kamenz wol kunde
und bruoder herman der kriuzære.
si wolden dem kastellære
niht geheizen noch versagen,
niht wan verziehens si phlâgen.
swie dick er urloup nam,
zehant man in überkam,
daz er noch ein tac bit:
der kunic ungern vermit,
er riht in guotlichen ab
der verlust sîner hab.
mit sô getânen listen
begund man daz dinc fristen,
unz daz man dort dem man
datz glaz die burc an gewan.
der begunde man behern
sînen bruoder hern walthern.
den er dâ lâzen het.
und an der selben stet,
dô ez dem kunig enpoten wart,
der besande an der vart
den kastellære hie ze prâge.
swechlichen unde trâge
den kastellær er hiez,
daz er in wizzen liez,
ob er im âne pûs
antworten wolt sîn hûs.
ccxxxix. darzuo der dietdegen sprach:
< ich gich noch, daz ich ê jach:
ich phlæge niht guoter sinne,
swâ ich wider iwer minne
ihtes wolt behalten,
des man mich siht walten
niht wan von iwern wegen.
welt ir mir ab legen
die verlust mînes guotes,
sô daz ir mir holdes muotes
dannoch darzuo sît,
swenn iuch des dunket zît,
sô nim ich ez gern;
welt aber irs niht enpern,
sô tuot mit mînem schaden,
swaz iwer selbs genâden
und iwerm rât gevalle.
dise herren alle
bitt ich des mîn geziuge sîn,
daz ich umb den schaden mîn
gen iu dhein rede ander
nimmer gewander.>
ccxl. dô sprach der kunic:< kastellære,
wil dû hôren diu mære,
wâmit diu rede hât ein ende?
daz mich fürbaz iemen phende
mit mîner burge umb sîn guot,
daz hân ich harte wol behuot;
daz iemen jech deheinen saz
ûf mîn burc ze glaz,
daz hân ich understânden,
und daz in mîn selbs landen
iemen krieg umb schaden vil,
fürwâr ich des wil
enpern von iu beiden.
ir sult von hinnen scheiden,
dû und der bischolf arnolt!>
dannoch der kastellær niht wolt
gelouben die geschiht.
nû kom im algeriht
sîn selbes bot gestrichen,
der sagt im gewislichen,
wie im dort mit was gevarn
unde wie die sînen wârn
ûz dem hûs verstôzen.
die ungefüege grôzen
dem kunig er dô sagt.
er sprach:< herr, ez wirt geklagt
von mir vor dem rîch,
daz ir sô smæchlich
mir mîner dienste habt gelônt.
wolt ir an mir niht hân geschônt
kunic ruodolfes, der mich sant
iu ze dienst her in daz lant,
sô solde ich doch hân genozzen,
daz ich ie was unverdrozzen
iwers dienstes zaller stunt.
swâ ez den fursten wirt kunt,
welhen lôn ich von iu hie enphâch,
ich furhte, daz er slach
in iwer lop ein scharten.
niht mêr sult ir gewarten
von mir hinnen für,
ân swâ ich die stat spür,
da ich mac komen ze phande
der smæhe, diu mir hie ze lande
nâch mînem dienest ist geschehen,
des wil ich iu hie verjehen,
daz ich dâ gerne trahte nâch:>
ein bêheimischer suppan sprach:
< wir ahten niht ûf iwer dreuen;
wir müezen uns sîn immer freuen,
daz wir den list funden haben,
dâmit wir bêheim die swâben
haben übereffet sô.>
des antwurt der von kastel dô:
< in mîner herren lant
ist ez untriu genant,
swen man mit dem andern
sô velschlich siht wandern,
daz er im anders tuot
an lîbe oder an guot,
denn er sich hinz im versiht.
ez ist an mir des êrsten niht
niwes hie erfunden,
wand ez in kurzen stunden
vor mir einem geschach.>
der von kastel sich râch
an dem kunic mit worten.
si pruoften, die ez hôrten,
daz sich her dietdegen fleiz,
daz er dem kunic verweiz
sîner missetât genuoc.
der flôch die ungefuog
unde gie von im dan.
dem bischolf enpôt er sân,
daz er sich riht darnâch,
sô daz im wære gâch
ze varen swâ er wolde;
niht lenger er solde
bî im dâ belîben.
< er ist lîht ze vertrîben,
der doch niht belîben wil,>
sprach der bischolf an dem zil,
< alsô saget iwerm herren,
ich welle von hinnen kêren;
er sulle von mir sîn gemant,
daz er mir lôse mîniu phant,
oder ob ich diu sul verkiesen,
müez ich einez verliesen,
sô sî daz ander ouch verlorn.>
manic eit wart gesworn,
er kæm eins und des andern zuo.
des andern tages fruo
ccxli. der kunic niht lenger beit,
gegen kolen er reit.
daz tet er umbe anders niht,
er vorht, ez wurde unverriht
gen im der bischolf arnolt,
swenn er von dannen scheiden solt
ungeledigt sîner phande.
der bischolf ouch von dannen rande
und der von kastel sâ.
sîn schrîbær liez er dâ
sîne gult ze rihten ab.
manic hantvest er gap
den, die im heten geborgt.
er betrahte und besorgt,
wie er mit êren dannen kæme,
sô daz sîn niemen schaden næme,
als verre als im tohte.
swes er niht gelôsen mohte,
daz liez er dâ bestên.
hin fuoren dise zwên,
von dan si wâren komen.
nû habt ir wol vernomen,
wie von bêheim dem jungen
an dem zæwisch was gelungen,
unde wie er des began,
daz er krackou gewan;
wie man in sît sach leben,
dem wil ich hie ein ende geben,
unz ich iu kunt gemache
ander hande sache,
die ouch guot sint ze hôren:
sich begund enpôren
haz unde nît
zwischen den kunigen sît.
ccxlii. der kunic von ungerlande
nam im ze grôzer schande
des zæwisches tôt.
wie er geræche dise nôt
an allen den, die gesezzen wæren
in bêheim unde in merhæren,
dârumbe het er manic gespræche.
wie ouch sich geræche
von bêheim kunic wenzlâ
an der unger herren ladizlâ,
dâ begund er sêr nâch streben,
daz er dem zæwisch het gegeben
ein wîp ûf sînen schaden.
swaz er der unger moht geladen
von im mit ir gunst,
mit guote und mit kunst
begunde er daz schicken.
an sich lesen und stricken
grâf heinrichen er began
und sînen sun grâf yban
und swaz er ander süne het:
mit guot und mit einziger bet
macht er si irem herren gram.
dô daz gefriesch und vernam
kunic ladizlâ von ungern,
der liez sich nâch in hungern
und nâch irem bluote dursten.
sînen grâven unde fursten
klagt er daz von in.
die rieten ûf im ungewin,
unde von dem selben klagen
wart grâf heinrich erslagen
unde grâf yban vertriben.
der mohte nindert sîn beliben,
wan daz er sich heimlich
enthielt in ôsterrîch,
swen der kunic mit heres hûf
im ze schaden fuor her ûf;
und swen der kunic kêrt hin nider,
sô fuor ouch grâf yban wider
ze sînen vesten heim.
von dem kunic von bêheim
het er ander helfe niht
wan nâch geheize zuoversiht.
wie si sich an einander eften
und von der unger gescheften,
sag ich iu schiere;
wie herzog albreht der ziere
verrihte liut und lant,
daz mach ich iu bekant,
als mir dâvon ist gewizzen.
ccxliii. dô der jâr ein lutzel het verslizzen
herzog ruodolf sîn bruoder,
dô wart des jâmers fuoder
geschubert sînem wîbe.
dô diu bî sînem lîbe
was nâch der natûre orden
eines kindes swanger worden,
dô kom der tôt als ein diep
unde schiet ir beider lieb,
wand er starp und si genas
des kindes, des si swanger was.
dô daz wart geborn,
dem wart ze nam erkorn
johans, sô wart er genant.
der kunic von bêheim zehant,
dô im der swager gestarp,
mit grôzem flîz er warp,
daz er bestat den werden
sô êrlich zuo der erden,
daz man daran spurt
des tôten hôch geburt
und sîn selbes triwe.
in jâmer und in riwe
was der kunic und sîn wîp
umb herzog ruodolfes lîp.
bivildens man in phlac
ûf der burc ze prâg.
ccxliv. sold ich mit worten bescheinen
daz klagen und daz weinen,
daz dô wart getân,
daz ist bezzer verlan,
wand sô getâne nôt,
die dâ prüeft der tôt
geschiht leider ze dicke,
der werlde ze blicke,
daz si merke dâbî,
daz der tôt gemeine sî
dem herren als dem kneht gelîch.
herzog albreht von ôsterrîch
sînen bruoder sêre klagte.
diu verlust in verjagte
ûz hôhem muot in herzenleit.
iedoch dô er genuoc gekleit,
dô muost er dâvon lâzen
und sich trûrens mâzen.
wand langez klagen stêt niht wol,
swer liut und lant verrihten sol:
die werdent blûwic dâvon.
herzog albreht began
flîzen sich in sîner jugent
ellens, zuhte unde tugent
und aller der êren,
die man mac gekêren
an ein fursten mit lob.
mit vier tugenden strebt er ob
allen fursten in der mâze,
daz ich darzuo niemen lâze
sô hôhen, der darzuo iht tug,
daz er sich im gelîchen mug
an den tugenden, die ich nenne.
an im ich wol erkenne,
daz vor unkiusch ist behuot
sîn lîp und sîn reiner muot
sô genzlich und sô gar,
daz man mit einem hâr
wol möhte widerwegen,
swaz er ie hât gephlegen
unstætikeit sît der stunden,
daz er der ê wart gebunden.
wartâ, welch ein werdikeit!
der alten schrift wârheit
gevelschet mich des nimmer hie:
hiete her davit die
hôhen tugent an sich genomen,
sô wær er darzuo nie bekomen,
daz er durch der minne nôt
uriam sande in den tôt,
durch daz im sîn wîp beleip.
diu selbe sach in dâvon treip,
daz got von im des niht enwolde,
daz er im erziugen solde
den tempel, daz man sît sach tuon
salomonem sînen suon,
als wir an der bibeln lesen;
des wær er alles über wesen,
hiet er getân der ê ir reht
mit stætem muote als albreht,
der furste in ôsterrîch.
diu ander tugent ist lobelich,
daz in nieman beswârte
sô sêre noch sô harte,
er wær des dennoch sicher,
daz er umb ein kicher
an lîbe noch an guote
von sîm zornigen muote
schaden enphienge,
die wîl er rite oder gienge
volgund sînem hove mit.
nû wolde got, hiet den sit
gehabt der keiser friderich,
sô wære sîn sun kunic heinrich
von im niht verdorben
noch in der vancnus erstorben,
den er in sînem hove vienc
und unprîs an im begienc,
des er sît lutzel genôz.
diu dritte tugent ist gar grôz,
die herzog albreht hât.
nie dhein man mit getât
sô sêr sich gegen im vergaz,
swenne sich gefüegte daz,
daz er der selben schulden
kæm wider ze sînen hulden,
sîn genâde wære im als stæte,
als er im nie niht getæte,
sô daz er imz under ougen
offenlich noch tougen
verwîste immer mêre.
hiet disen prîs und die êre
der kunic von francriche gehabt,
sô wær sô sêre niht entlabt
von im der grâf von flandern,
den er verderbt selbandern,
der sich wan guots gen im versach,
wand im der selbe kunic verjach
minn und suone offenbâre
unde truoc im heimlich vâre.
der sit an fursten sî verwâzen!
des ist man alles erlâzen
von albrehten, dem fursten hêr.
mit der vierden tugent êr
sich wol gelîcht dem kunig artûs:
wær er von kinde in des hûs
gezogen ze karidol,
und daz gawan der tugentvol
sîn meizog wære gewesen,
niht baz man singen oder lesen
möhte von sîner zuht,
die er hât mit der genuht,
wand er ist sicher unde frî,
daz der lebentic indert sî,
die daz ie gehôrten,
daz er mit argen worten
sînen zorn ie geræche,
sô daz er sich überspræche
gen phaffen, rittern oder frouwen.
an der tugent sîn lop als unverhouwen
als des kunigs artûses ist,
von dem man sprichet unde list,
daz alliu zuht ist ungewegen,
gegen der er hât gephlegen.
ccxlv. swie lang ich nû sæze,
zalte unde mæze
des fursten tugent und werdikeit,
swie vil man iu der vor geseit,
sô ist ir dennoch mêre.
des gît uns urkund unde êre
sîn tegelichez leben,
des wirt noch mêr für gegeben,
ê daz buoch wirt volbrâht.
warumb ich aber hân gedâht
der vier tugent sunderlich,
die dem fursten ûz ôsterrîch
genzlichen sint undertân?
daz hân ich umbe daz getân,
daz ich nindert wil wizzen
den fursten, der sich hab geflizzen
in alter oder in jugent,
dem die vier tugent
mit einander wonen bî.
ich geloub, daz manic furste sî,
der ir eine oder zwô hab,
dem gêt doch der andern ab;
ân der furst albreht,
dem sint si gereht
und undertænic alweg.
nû hôret, wie er phleg
sîner liut und lande.
im tet daz vil ande,
swâ den sînen geschach
leit oder ungemach.
wie daz wurd understânden,
daz liez er im enplanden,
daz daz geschæhe mit îlen.
sîns râtes phlâgen zuo den wîlen
her stephan der mîssouwære
und der lange kappellære;
der truchsæz von lengenbach,
dem man grôzer witze jach,
und von buocheim her alber;
und von swâben het er
zwên harte wîse man:
von landenberc hern herman
und von walsê hern eberharten.
daz in die bewarfen,
swâ im irs râtes wære nôt,
kunic ruodolf in daz gebôt,
datz im si ze gesinde liez.
sînen sun er ouch hiez,
daz er ir rât niht verbære.
grâve houc der tûfersære
datz heinburc mit hûse saz,
der vermacht sich an dem râte baz
denn der andern dehein.
ez wær grôz oder klein,
swaz in dem hove was ze schaffen
mit leien oder mit phaffen.
daz geschach nâch sînem willen.
der furste liez sich niht bevillen
ze tuon al frumikeit.
kurzlich wart im geseit,
ccxlvi. daz im die beierherren
enzugen sîner êren
allenthalp an ir gemerken.
reizen unde sterken
begunden in sumlich,
daz er dem herzog heinrich
sîn friuntschaft widerseite
und sich darzuo bereite,
daz er ez widertæte.
sô getâne ræte
weckent sêr die fursten junge,
sô si varent von sprunge,
ûf urliuges gier.
herzog albreht der zier
lenger niht enspart,
als im gerâten wart,
hinz beiern er widerbôt.
ouch was sîn swester nû tôt,
des jungen herzog otten kon:
diu het dicke dâvon
ir bruoder geleit,
swenn ir iht wart geseit,
daz in unminne mohte bringen.
ûf vilshoven und scherdingen
herzog albreht jach
einer grôzen ansprâch.
umb ander sach und umbe daz
huop sich zwischen in der haz,
dârumbe der von ôsterrîch
ûf den herzogen heinrich
herverten wolde.
swen man sich heben solde,
daz wart den herren kunt getân.
herzog heinrich sich wol versan,
daz im daz dinc uneben læge,
swenn er urliuges phlæge
mit des rômischen kunigs suon.
wîslichen begund er tuon.
kurzlichen er besande
herzog meinharten ûz kerndenlande,
der sîn swester het ze wîbe,
die nû von sînem lîbe
der tôt het gescheiden -
den herzogen beiden
was er des wol gebunden -
swaz von im wurd erfunden,
dâmit ir beider unmuot
möhte werden brâht ze guot,
daz man im des solde volgen.
daz si wæren erbolgen
gegen einander sô harte,
der kernær herren daz beswârte.
er ensûmte sich niht,
hinz beiern kom er algeriht
nâch herzog heinriches bet,
der sich ouch gewarnet het
einer grôzen ritterschaft,
der ellen und der kraft
er sich sêre trôste.
mit worten er zerlôste
herzog meinharten diu mære,
warumbe im gehaz wære
sîn eidem herzog albreht.
er sprach:< herre, swâ ir speht,
daz ich deheine schulde hab,
swâ ir mich des rihtet ab,
des bin ich gehorsam.>
herzog meinhart dô nam
die sache dô an sich.
er sprach:< ir sult an mich
daz dinc lâzen beide
daz ich ez iu bescheide,
als mich sîn genüege
und iu beiden wol fliege.>
diu rede im enpholhen wart.
nû kêrt der grâve meinhart
her ze tal in daz lant,
dâ er sînen eidem vant.
der het nû ein her
mit kostlicher zer
unz gegen welse brâht.
herzog meinhart zuo zim gâht.
der wart von im enphangen wol.
swaz ein man reden sol,
dâmit er wil machen suon,
daz kund er allez wol tuon,
wande man gap im den prîs,
er wære kunstic unde wîs
ze hôhen sachen unde dingen.
er begunde darnâch ringen
beidiu spât und fruo,
unz er ez brâht darzuo
mit sînen witzen unde sinnen,
daz er ir beider unminnen
ze ganzer suone brâhte.
daz her dô wider gâhte:
gegen ôsterrîche
fuoren sumeliche,
sô sach man die stîrherren
über den pyrn her in kêren.
ieglicher fuor an sîn gemach.
kurzlichen darnâch
sach man den herzogen
mit her aber zogen
ccxlvii. für tanberc unde valkenstein.
geruste grôz unde klein
hiez er dâ rihten ûf,
dâmit man ze hûf
die burge sol werfen.
smiegen unde snerfen
vor vorhten sich begunden,
die man dâ het funden
ûf tanberg und besezzen.
daz in ein fride wurd gemezzen,
daz begunden si werben,
si wolden niht verderben,
wand si niht westen lôsunge.
swaz herzog albreht der junge
in vor zalte unde jach,
daz teten si hin nâch.
diu burc wart im gegeben.
daz begund im widerstreben
ûf valkensteine die besezzen.
die helde vermezzen
heten dâvon hôhen muot,
daz diu burc ist sô guot,
wand si ist der besten ein,
die man in den landen zwein
indert mohte vinden.
nû wolt der furste niht erwinden,
er wolt die burc haben.
vor an dem graben
hiez er si verbûwen;
den er darzuo moht getrûwen,
die liez er dâ belîben.
er hiez werfen unde trîben,
mit swiu man ir moht gevârn.
ich sag iu, wer si wârn,
die der herzog dâ liez
und der burc schaden hiez:
her eberhart von walsê,
den ich iu nant ê;
nâch dem kômen zehant
sîner brüeder funf in daz lant
nâch des herzogen bet -
wand ez umb si alsô stêt,
daz in der herzog guotes
und williges muotes
ist und genâden billich -
her heinrich und her uolrich
die zwêne sint genennet;
den vierden man ouch wol erkennet,
her friderich heizet der.
nâch den vieren kômen her
zwêne, die sint phaffen.
swaz ein man sol schaffen,
daz zêren geziuhet,
der eine des niht schiuhet,
von pazzou her gebhart.
her kuonrât der nemhart
ist der sehste genant,
bî dem nam ist er uns bekant,
daz er zaller zît
gerner nimt, denn er gît -
mit dem lantvolk ich daz bewære.
datz piber ist er pharraere.
ccxlviii. herzog albreht der zier
diser ritter viere
zwên hiez belîben dâ.
den gebôt er sâ
daz si vor valkenstein beliben
und der besezzen schaden triben,
als si ir manheit lêrte.
dâmit er von dannen kêrte
gegen wienen wider.
nû gefuogt sich sider,
daz man den herzog albrehten
gewiste der rehten,
des gewaltes und der êre,
die der lantherr und niemen mêre
haben solde an frînsteine
und an der burc ze werfensteine,
die zuo der wîle inne hât
von sumerouwe her kuonrât.
dô man den herzogen
verrihte unbetrogen,
daz im die burc gehôrten zuo,
nû hôret, waz er tuo.
er enpôt dem sumerouwære,
sît daz wizzenlich wære,
die veste, die ich ê nande,
daz die gehôrten zuo dem lande,
sô wold er ir niht enpern.
gæbe er im die gern,
des wold er im danc sagen;
müest aber er dârumbe tragen
kost und arbeit grôz,
sô sold er wizzen blôz,
der selbe schad ûf im gelæge.
swelhez in nû diuhte wæge,
daz er in daz wizzen liez.
der sumerouwær dô hiez
den herzogen bitten,
daz er mit genædigen siten
hôrte und vernæme,
wie er zden burgen kæme.
der sumerouwære für gap,
er hiet mit lîbe und mit hab
gedienet und geholfen
sînem vater kunic ruodolfen,
als verr er mohte, des besten,
unz daz er im an den vesten
hiet gegeben sleht
eteliche reht,
der er in wol ermanen wolde
mit hantvesten, swâ er solde.
dô der herzoge sach,
daz der sumerouwære stalt darnâch,
wie er im möht enphliehen
und daz dinc verziehen
mit fristen, als ein wîser man,
der sîn red wol für bringen kan,
dô sagt er im und enpôt,
er lieze sich deheine nôt
des irren noch sûmen,
er müeste im die veste rûmen
und in sîn gewalt geben.
wold er im des widerstreben,
daz er sich darnâch riht enzît,
wand er sîn hiet deheine bît.
hiemit der rede was genuoc.
herzog albreht der kluoc
besaz die veste beide.
swaz er ze schaden und ze leide
dem sumerouwær getuon mohte,
als verre im daz tohte,
hiez er ez trîben unde werben.
nû vorhte gar verderben
von sumerouwe her kuonrât.
nâch sîner friunde rât
ebent er sich sô,
daz er die selben burge zwô
gap dem herzogen wider.
zwâr der hiet in sider
genædiclichen ergetzet,
ob er von im iht wær entsetzet:
dô enwold er sîn niht enpeiten.
verhetzen und verleiten
liez er sich ander liut sô verre,
swâ sich kriec oder werre
gegen dem herzogen huop,
sô stalt er darnâch unde gruop,
wie er sich darzuo mischt,
unz er den lôn hât erwischt,
des er unergetzet ist beliben
von den, die in darûf triben.
der furst ûz ôsterrîch
unervorhticlich
sîn frum und sîn êre schuof.
er gebôt unde ruof
lantteidinc nâch der herren rât.
swer iht arges mit getât
wider reht begangen het,
daz riht er sâ zestet
nâch urteil des gerihtes.
ouch vermiten nihtes
der liehtensteinær und der abt,
von den ir ê gehôret habt,
die daz lant heten in ir phleg:
si schuofen alweg
geriht und fride mit getursten,
daz man sîn danken muost dem fursten.
ccxlix. ich hân nû lanc verdeit,
daz ich nihts hân geseit
von den salzpurgæren:
dâ wil ich mit den mæren
ein wile hin keren,
dô die lantherren
von dem hove waren komen,
als ir ê habt vernomen,
den der kunic datz ougspurck het,
an der selben reise tet
ein siechtum sô hart
dem bischolf wernhart,
den man von seckou nant,
daz man in in daz lant
füeren muost ûf einem wagen,
von schulden muoste er verzagen,
wand er kurzlichen starp.
bischolf friderich dô warp,
wie er dem goteshûs besæhe
mit einem manne, dem man jæhe,
dâ sîn gewizzen ana wær behuot.
ein man witzic unde fruot
was pharrære zuo vogan,
liupolt hiez der selbe man
und was ze libenz viztum.
der dûht sô biderb und sô frum
von salzpurc bischolf friderichen,
daz er in darnach kurzlichen
datz seckou bischolf machte,
er endet und volbrâhte,
swaz man mac gejehen,
daz einem bischolf sol geschehen,
dô er gewiht und bestætigt wart,
dô kêrt er an der selben vart
her ze stire in daz lant.
datze libentz er vant
kasten unde keller vol.
ouch hörte ich daz wol,
daz er vant an dem zil
vârendes guotes vil,
daz im sin vorvar lazen het.
mit dem selben guot er tet,
swaz er kunde unde weste,
daz sînem goteshûs was daz beste,
ouch erbot er sich sô dienstlich
herzog albrehten von ôsterrîch,
daz er in von schulden
het in gnâden und in hulden
und was im ûz der mâzen holt,
von seckou bischolf liupolt
lebt in sô frumiclichen siten,
hiet er sîn hôchvart vermiten,
sîn hiet daz lant gehabt êre.
an im was niht gebresten mêre,
wan hôchvart, übel unde gæhe.
ccl. nû hôret, wie geschæhe
von salzpurc bischolf friderichen.
dem begunde nâch slîchen,
der im dâ sînen vater nam,
her ze friesach er kam,
dâ wold er den winter ligen,
daz wart niht verswigen
dem fursten von stîrlant.
der kom sâ zehant
her ze judenburc geriten.
bischolf fridrich hiez er bitten,
daz er wizzen lieze,
welichz im gemechlicher hieze,
daz er her ze judenburc kæme
und sîn sache dâ vernæme;
wær aber im daz ungemach,
sô rit er im gerne nâch
hinz friesach an der stunde
oder swâ er in funde.
der bischolf dô genâde seit
der êrn und der diemuotikeit,
die im der herzog enpôt;
in irte des dhein nôt,
er kæm her zjudenburc gevarn.
ich sag iu, waz die sache wârn,
die si dâ heten ze schaffen:
vor leien und vor phaffen
lêch er im al diu lêhen,
der er moht gejehen
von der salzpurgær bischolf.
doch vor dem kunic ruodolf
was verteidingt vor
mit den herren ab dem kôr
unde den dienstman allen,
daz dem goteshûs solt gevallen,
als man mit brieven dâ belûte,
datz rôtenman diu halbe mûte
und ûf der marc der luotenwert
für allez, daz im wær beschert
und daz im ledic wære worden
nâch lêhensrehtes orden,
dô herzog fridrich starp,
der niht erben erwarp.
daz wart gemeldet aver hie.
herzog albreht enphie
sîniu lêhen zehant
von des bischolfes hant.
nâch lêhensrehte er im swuor.
bischolf friderich dô fuor
wider gegen friesach;
und in dem næhsten mein darnâch
der bischolf tôt lac
vor sant urbans tac.
der tôte lîchnam murc
wart gefuoret hinz salzpurc;
dâ wart er begraben.
guoten liunt im gâben
die dienstman und die kôrherren,
daz er des goteshûses êren
was gewesen flîzic.
nû wurden gedæhtic,
die dâ gehôrten zuo der wal,
daz si âne twâl
ein bischolf gewunnen
sô frumen und versunnen,
dâmit daz goteshûs wær behalten.
von jungen und von alten,
des nie dhein man mêr gedenket,
wart an der wal nie gewenket,
wand si alle gelîch
âne kriec und guotlich
wolden ze bischolf
den kanzlær meister ruodolf.
dô der besungen und beliutet wart,
dô welten si zuo der vart,
die si ze boten dûhten guot,
daz si dem kanzellære fruot
solden sagen diu mære,
daz er von in erwelt wære
ze bischolf und ze herren.
man moht si lîhte lêren,
wand si kunden doch genuoc.
die boten witzic unde kluoc
fuoren ir strâzen hin.
in des kuniges hove fundens in,
den si dâ heten gesuocht.
daz er ze nemen geruocht,
des er het êre unde frum,
der salzpurgære bistum,
des bâten si in dâ.
dârumbe er sich sâ
als ein wîser man besprach,
der im niht wesen læt ze gâch
zuo sô hôhen êren:
zuo den sol man kêren
ein teil betwungenlich,
daz stêt wîslich.
daz er wurde bischolf,
von rôm der kunic ruodolf
begunde in des bitten.
sam tâten mit schoenen siten
die boten, die dar wâren komen.
< ir habt lîht mêr von mir vernomen
witz und sin, denn an mir lig;
daz ich iu nû verswig>,
zuo den boten er seit,
< mîn unwerdikeit,
daz wær an mir ein arger list.
solher witze mir gebrist,
der von salzpurc der bischolf bedarf.>
ûf sîn unkunst er warf
die rede manigen wîs:
des groezer was sîn prîs.
swenn in der kunic bât,
sô antwurt er im drât:
< genædiger herre mîn,
lât daz iwern willen sîn,
daz ich daz goteshûs iht versûme.>
ze jungest man in kûme
erbât und überkam,
daz er daz bistum nam,
ob im darzuo gæbe
der bâbst sîn urlæbe.
ez belîbet wol verdeit,
wie und wann er sich bereit
her ze salzpurc ze rîten;
er kom doch in kurzen zîten
her ze salzpurc gevarn.
von allen den, die dâ wârn,
wart er enphangen harte wol,
als man den tuon sol,
des kunfte man ist frô.
phaffen und leien dô
mit flîze triben daz,
daz man ân underlâz
gegen rôme sande
und den bâbest mande,
daz er bestætigte in.
dârumbe sande man dâhin
einen herren ab dem kôr,
den man hernâch unde vor
zuo den besten dâ zelt;
der dâ ze boten wart erwelt,
an dem man kunst und witze spurte,
her kuonrât von breitenfurte
nâch sînem vater man in nande.
hie ze stîre in dem lande
ist er gezogen und geborn.
zuo geseln wart im erkorn
von gôze meister heinrich,
die zwêne wurden kurzlich
bereit zuo der verte.
daz in got bescherte
zir gewerfe heil,
dârumb wart ein michel teil
gebetes ûf gesetzet;
dazs ir arbeit ergetzet
wurden, daz gelobt man in.
dâmit fuoren si dâhin.
ich hân der zal niht vernomen,
wen si ze rôme wâren komen,
ân daz ist mir wol kunt,
der bâbst, der zuo der stunt
der kristenheite phlac,
an dem grôz witze lac
unde was mertîn genant.
dô der gefriesch und bevant
der salzpurgære bet,
daran er guotlichen tet.
doch ist der hof ot niht snel:
swie gar guot unde hel
âne alles tadels mâs
des erwelten liunt was,
swie vil man des dem bâbest seit,
doch wold er sîn gewonheit
daran niht zebrechen,
er wold ez alsô zechen
nâch rât der cardinal,
daz daz dinc het twâl,
unz man der sach baz genuzze.
swie sêr die boten des verdruzze,
si muosten dâ belîben.
werben unde trîben
die sache si begunden,
sô si beste kunden.
die wîl daz dort ergie,
in der zît hie
fuor die gemeinen vart
von lavent bischolf gêrhart.
und dô er gestarp,
der erwelte bischolf warp
an daz capitel mit kunst,
dazs im darzuo ir gunst
und ouch der tuombrobst gæbe,
daz er mit irem urlæbe
herren kuonrâten zehant
hinz rôm daz selbe bistum sant.
swes er daran gert,
des wart er alles gewert.
der dort ze rôme lac
und sîner sache phlac,
dem kômen diu mære,
daz er ze lavent bischolf wære.
diu selbe geschiht
wart den cardinalen niht
verdeit noch verswigen.
si muosten in dem hove ligen,
unz daz den bâbest des gezam,
daz er ir bet alsô vernam
durch den kunic ruodolf,
daz von kostenz der bischolf
und der von eistet
besæhen durch ir bet
mit dem abt von salmanswîlære
die wal der salzpurgære
und den erwelten versuochen
unde in darnâch beruochen
mit bestætikeit an den stunden,
ob si in sîn wirdic funden;
darzuo in was bezalt
des bâbstes voller gewalt.
alsô vertigt man her
die boten nâch ir ger.
den was her ze salzpurc gâch.
in der næhsten vasten darnâch
der von eistet kom gedrabt
und von salmanswîlær der abt
und hôhe boten êrbære,
die dem kostenzære
beretten êhaft nôt,
wand er lac siech ûf den tôt.
der abt und der von eistet,
als man in enpholhen het,
griffen daz dinc an
und funden den wîsen man
volkomen an kunst und an êren,
den die salzpurgær ze herren
und ze bischolf heten erwelt.
dô er darzuo wart gezelt,
daz er sîn wirdic was,
des bâbstes brief man dô las,
an dem man sach unde hôrt
des bâbstes willen unde wort,
daz die drî, die ich hân gezalt,
von im heten den gewalt
den erwelten ze bestætigen.
des wart ouch er niht verzigen,
ez geschach im volliclich.
darnâch kurzlich
wart er ze priester gewîht:
wol im, swem got verlîht,
daz er die êre sol enphâhen!
bischolf ruodolf begunde gâhen
daz dinc gar volenden,
ê man sæhe dannen wenden
die herren, die noch wâren dâ.
des suntages judica
sîn êrste mess er sanc.
flîziclichen er dô ranc,
daz er gewîht ze bischolf wurde
und daz der hôhen êren burde
im von rôme wurd gesant,
daz daz pallium ist genant,
wand er daz het erworben.
dô was der bâbst erstorben,
durch daz er zuo den zîten
sô lange muoste bîten,
unz daz ein ander bâbest wart.
dô huop sich aber ûf die vart
von gôze meister heinrich
und von mitterkirchen her fridrich,
die wurben bischolf ruodolfs frum,
wand si gewunnen im daz pallium
und swaz er solt von rôme haben.
ob si ze râtmiet iht gâben
die selben boten ziere,
daz man si vertigt sô schiere,
daz ist mir niht gewizzen.
ê niun wochen wâren verslizzen,
die boten wâren wider komen
her ze salzpurg, als ich hân vernomen.
daz pruoft man daran unde sach,
wand ze phingsten darnâch
dô wart her ruodolf
gewîht ze bischolf.
der sinnige man
sô ordenlich began
daz dinc ane vâhen,
daz im phaffen und leien jâhen,
dem goteshûs wær wol geschehen.
dô die leien iriu lêhen
von sîner hend enphiengen
und im sîn reht begiengen,
sô daz im wart gesworn,
daz krist was geborn,
was der zît geswunden hin
zwelf hundert jâr, als ich bin
bewîst nâch der buoche êre
unde sehs und achzic mêre.
ccli. zuo den selben zîten
het sich daz mer sô wîten
mit überswal enkozzen,
daz ez mit kraft kom geflozzen
datz venedi in die stat,
in daz munster, daz man hât
gewîht sande marc,
darin daz wazzer gie sô starc,
daz die liut darinn;
ob dem hôhen altar ouch versunken,
swaz dar gezierde was gesezt;
des lebens wurden dô gelezt
funf hundert mensche oder mêre.
venediær ir herzensêre
hernâch lange klagten,
wand si fürwâr sagten,
daz si von des meres baden
genomen heten solhen schaden
an ir koufschatze,
den si mit rehter zal satze
mohten gereiten wol,
ob ich alsô sprechen sol,
als wir von den vernâmen,
die von dannen kâmen,
die ahten den schaden starc
mêr denn ûf hundert tûsent marc.
cclii. darnâch, man kurzlichen hôrt,
dâvon freude wart zestôrt,
swanne man ez ervant:
ez kômen von ungerlant
leidige mære,
daz die taterære
ûz iren landen heten brâht
heres solhe maht,
swâ si herbergens phlâgen,
dâ aht man, daz si lâgen
zehen raste lanc;
ouch pruoft man sunder wanc,
swâ si sich heten geleit,
sehs raste an der breit.
offenlich si für gâben,
si wolden nindert ûf gehaben
unz hinz kolne an dem rîn:
die drî kunige, die dâ sîn
lîchenhaft datz koln,
die wolden si holn
gewalticlich mit in
gen oriende hin
heim in ir lant.
dâvon freud verswant
den ungern algelîch.
si wurben sterclich,
wie sô getân gevert
den tatrærn wurd erwert.
ccliii. nû wurden si gedanchaft,
wie si gewunnen die kraft,
dâmit si sich gefristen.
swâ si werlich liute wisten,
die besanden si sâ
beidiu verre unde nâ.
die taterær si riten sân
an dem vordern orte an.
dishalp des snêbergs si lâgen.
die welde wâren in verslagen,
sô daz si mit gedrenge
muosten durch die enge
in daz lant ze ungern rîten.
den hindern wart der vordern strîten
wol zwên tac verswigen:
sô lanc sach man si ligen.
si ahten in ir sinne,
dô si des wurden inne,
daz in was verhamît
der selben strâzen wît,
sô daz ir grôzez her
moht niht komen ze wer
an die unger mit schocken,
die als die snêflocken
wâren unzellich.
dô vereinten si sich kurzlich
ûf ein widerreise
und liezen in der freise,
mit den man hezlichen vaht.
ein ganzen tac und ein naht
mit strîte wâren si gequelt.
si belîbent ungezelt,
die dâ tôt beliben.
die aber hinder sich triben,
dô die komen wârn
an den snêberc mit scharn,
dô erzeigte got der guote,
der in sîner huote
het die kristenheit,
swer an im niht verzeit
und sich sîner helfe trôst,
daz er den schiere hât erlôst
ûz aller nôt bitter.
ez kom ein solich ungewiter
von schûre und von snê,
daz die tatrær niht mê
geluste her wider.
si sluoc der schûr dar nider,
darzuo der frost ir verderbte
sô vil und ersterbte,
daz man daz wol aht,
die si heten ûz brâht,
der kom hin wider mit unheil
kûm der hundertist teil.
die unger dancten sêre
got, der in die êre
und die gnâde het getân.
dâmit grîf ich wider an,
ccliv. wie ez bischolf ruodolfen
herzog heinrich gevie
daz goteshûs aver in haz,
ich enweiz niht rehte umbe waz.
den bischolf er harte
an den sînen beswârte,
die an den gemerken sâzen.
und dô er des niht wolde lâzen,
daz wart dem bischolfe leit
und wolt sich darzuo haben bereit,
daz er ims niht wolt vertragen.
iedoch brâht man ez ze tagen,
sô daz ir beider unwille
wart gesetzet in ein stille
und daz si zuo einander kômen
ûf einen tac, den si nâmen
ûf den wehselberc.
swer an worten und an werc
und an witzen sich versan,
ietweder furste der gewan
zuo zim, sô er meiste kunde.
bischolf ruodolf begunde
dem herzogen für legen,
wie er von des rîches wegen
und durch der salzpurgære bet
und durch got sich underwunden het
datz salzpurge des bistums.
swer in daran sînes frums
irren wold und engen,
des solt daz rîche niht verhengen;
daz wær nâch reht und gotelich.
dô sprach der herzog heinrich,
ob die salzpurgære
des kunigs kanzellære
dârumbe heten genomen,
daz si mit im überkomen
wolden, swaz si diuhte guot,
des wær im nimmer ze muot,
daz er des wold enkelten.
die salzpurgære selten
an irm krieg iht heten gewunnen.
bischolf ruodolf der versunnen
al die brief dô zeigt,
wie sich het geneigt
von beiern herzog heinrich,
dô in der bischolf fridrich
mit dem banne an gegriffen het,
und die ebnung, die er tet
zuo der selben stunt,
die machte bischolf ruodolf kunt
mit sîn selbes hantvesten
den wægisten und den besten,
die dâ wârn ze beider sît.
die begunden reden zuo der zît
zwischen in als verre,
daz aller kriec und werre,
der zwischen in lac
ûf sant michêles tac
in guotem fride solde stên.
die man dâmit sach umbe gên,
die triben darzuo hart,
daz der fride bestætigt wart.
dâmit schieden si sich.
gegen salzpurc den rehten strich
bischolf ruodolf kêrt.
underwîst und gelêrt
wart er von sînem râte,
er solde kêren alsô drâte
ûf die stîrmarke her.
bischolf ruodolf nâch ir lêr
kurzlichen darnâch
kom her ze friesach.
âne aller sûmung pûse,
swaz nutze was dem goteshûse,
mit flîz er daz tet
nâch sîner manne bet.
iriu lêhen er in lêch,
niemen niht er verzêch,
den er billich solt gewern.
darnâch sach man in kêrn
gegen gretze hin zetal.
dâ het er etlich wîle twâl
unde tet dâ, swaz er solde.
dô er von dannen varen wolde,
dô kômen boten gestrichen,
die sagten im gewislichen
schedeliche mære,
daz die müldorfære
bî der naht wærn an gezunt,
ouch wær dâ niemen rehte kunt,
der des möht gejehen,
von wem ez wær geschehen,
wan daz man sich des versach,
in het den schaden und die smâch
der beier herzog getân:
wande dô diu stat verbran,
dô kôm mit werlichen scharn
herzog heinrich gevarn
und besaz müldorf die stat.
dô der bischolf vernomen hât
an den brieven, die er las,
daz der frid an im zebrochen was,
des wart er zornic und unfrô.
niht lenger sûmte er sich dô,
hie ze stîre in dem lande
man und friunde er besande
und klagt in, swaz er schaden lit,
wie herzog heinrich den frid
an im het zebrochen;
daz daz wurd gerochen,
dâ bât er im helfen zuo.
< swer welle, daz ich immer tuo>,
sprach der bischolf,< sînen willen,
der lâ sich niht bevillen,
er helfe mir an diser nôt.>
bî lêhensrehte erz gebôt,
den er ez moht gebieten,
und die von im niht hieten,
den gap er dârumb sîn guot,
als ein man tuot,
dem sîn schade leide ist.
er gewan in kurzer frist
hie ze stîre wol zwei hundert man.
mit den kêrt er dan
wider gegen müldorf.
zehant dô sich entwarf
diu friuntschaft zwischen in,
dô lêrt ir menlicher sin
des goteshûs liute alle,
daz si sich mit schalle
ze wer begunden wârn,
swen der bischolf kæm gevarn
hinz beiern mit den stîræren,
daz ouch si bereit wæren,
wand si sich des wol versâhen,
der bischolf begunde gâhen
und sich müen dester vaster,
daz er den schaden und daz laster
geræche mit werlicher hant.
dô der bischolf kom gerant
und sîn beier vant bereit,
niht lenger er dô beit,
herzog heinrichen
begund er sterclichen
rouben unde brennen.
er gap wol zerkennen,
daz er sich wol getorste wern.
dô er begund alsô behern
mit maniger hande pînen
den herzogen und die sînen,
niht lenger sich dô sûmten,
daz besez si rûmten
und bereiten sich in kurzer zît,
daz si mit einem veltstrît
dem bischolf wolden enkegen.
darûf begunden si sich wegen.
dô daz der bischolf erfuor,
sîn herz im jach unde swuor,
im möht niht lieber geschehen,
denne daz er solde sehen
den herzogen under helm,
sô daz er im den melm
von den ougen solde strîchen,
daz tæt er williclichen
mit sînem kolben ûf dem velde.
herzog heinrichen diu melde
des bischolfes rede seit:
nû was er ouch unverzeit,
daz liez er schînen dâ.
er sprach:< ich füere imz sô nâ,
daz er sîn gewinnet stat,
des er sich vermezzen hât.>
manic freidigez wort
von den beiern man hôrt,
als ir gewonheit ist.
nû kom in kurzer frist
cclv. herzog ludwic geriten,
der begunde sêre bitten
ietwedern teil sunderlichen
ires zorns entwichen
unde daz si im des gunden,
ob von im iht wurd erfunden,
dâmit er iren unmuot
möhte bringen ze guot,
swie si wærn erbolgen,
sô müesten si im volgen,
wand er ez tæt durch triwe.
ez wart ein fride niwe
gemachet zwischen in
nâch des phalzgrâven sin
ûf die næhsten liehtmesse.
swaz man sache wesse,
si wæren niwe oder alte,
umb swelhe schulde man si zalte,
die wurden in den fride genomen,
dô bischolf ruodolf was komen
wider heim an sîn gemach,
guotlichen man in sach
die geste heim vertigen.
unlange sach man in dâ ligen,
wand sich lie durch sînen willen
kunic ruodolf niht bevillen,
ein hof hinz ougspurg er gebôt
almeist durch sînes goteshûs nôt
und durch ander bischolf bet,
die der herzog heinrich het
ân schulde vil beswârt.
ûf den berhtac wart
der hof gekundet den fursten.
ir dheiner was in den getursten,
der darzuo wart geladen,
der durch frum oder durch schaden
den hof hiete versezzen.
die zît, die der kunic gemezzen
het, ûf die kom er dar,
mit im die fursten gar,
die er dâ haben wolte.
swer von gewalt iht dolte
deheinen ungemach,
die selben man ouch komen sach.
dô die fursten sich gesamt heten,
kunic ruodolf wart gebeten,
dô er diu teidinc greif an,
daz er die zwêne man
des êrsten verriht.
daran sûmt sich niht
von rôm der kunic ruodolf.
swaz der salzpurgær bischolf
ûf den herzogen heinrich
het ze sprechen vor dem rîch
unde er ûf in hinwider,
daz wart alsô verriht sider:
dem kunic riet man daz,
daz er ir beider haz
unde allez ir klagen,
des si gegen einander phlâgen,
swie die sache hiezen,
an sehs man liezen,
die ouch dâ wurden genant:
swaz in die tæten bekant
und in gebuten stæt ze haben,
dem kunic si des gâben
ir hantvest mit eiden,
daz ez von in beiden
stæt belib und unzebrochen.
ein zil der schidung wart gesprochen
nâch phingsten über aht tac.
der kunic datz ougspurge lac,
sô daz der hof wert mit schalle,
unz daz er die fursten alle
friuntlichen verriht.
dô ensûmten si sich niht.
ez kêrte ie der man
mit urloube von dan,
swâhin er gedâht het.
bischolf ruodolf an der stet,
cclvi. dô er datz salzpurc geraste,
dô bereite er sich vaste
wider ûf die stîrmarke.
in beswârte starke
an sînem herzen ein swære,
daz im der pettouwære
an der vordern reis niht het geholfen.
ouch sagte man bischolf ruodolfen,
wie grôzen gewalt
und schaden manicvalt
daz goteshûs enphienc,
den der pettouwær begienc
datz pettouwe in der stat
unde swaz daz goteshûs hât
ûf der mark urbars.
sô getânes vârs
unde ouch solhes schaden
wolt sich der bischolf entladen,
nâch der sînen râte
als balde und als drâte
er gen lîbniz kom.
grôz klagen er vernam
ze pettou von den sînen
umb maniger hande pînen,
daz si von dem pettouwær liten.
dârumbe kom er dar geriten.
dem pettouwær er gebôt,
daz in des dhein nôt
noch dhein unmuoze sûmte,
sô daz er im rûmte
ân aller slahte pûs
ze pettou daz hûs.
daz wart im verseit,
swie ez doch mit gewonheit
von alter her komen ist,
ze swelher stunde oder frist
der salzpurgære herre
kumt ûf die marc sô verre
unz hinz pettouwe gevarn,
sô sol der pettouwær sich warn,
daz er sich alsen drât
ziech ab dem hûse in die stat
und schaffe dem bischolf gemach,
unz aber darnâch
daz er von dannen varen wil,
sô sol er an dem selben zil
daz hûs nemen wider in.
sus ist der pettouwær dâhin
und sîn erben behûst.
nû lazte unde pûst
der pettouwære darab.
dô man imz alsô für gap,
daz wart dem bischolfe zorn;
der pettouwære het verlorn,
jach er, alle sîne reht,
ob er im niht machte sleht
diu reht, diu ich gesprochen hân.
dem pettouwær dô sîne man
getriulichen rieten,
er solde sich erbieten
dem bischolf dienestlichen
und ab dem hûse wîchen
als lang, als er geruochte.
der pettouwære dô versuochte
an den bischolf mit bet,
ob sîn zorn ein ende het,
swenn er ûf daz hûs kæme.
< swie gerne ich næme>,
sprach der bischolf,< daz mîn,
mac sîn denne niht gesîn,
sô muoz ich mich sîn ânen.>
bitten unde manen
den bischolf man begunde
unzen an die stunde,
daz er dem zorn entliez
und ûf die burc füeren hiez
sîne soumære.
wie lanc der bischolf wære
datz pettou, des weiz ich niht,
wan daz ich des bin beriht,
cclvii. dô diu burc kom in sîn gewalt,
dô rechent er unde zalt
schaden, den im het getân
der pettouwær und sîne man,
der dâ sunder wart gelesen,
wær diu burc ze pettou gewesen
des pettouwær erbeigen,
sold er sich zuo der gulte neigen,
er hiete dâmit niht vergolten
wande die niht klagen wolten,
den gebôt der bischolf ze klagen.
dem pettouwære hiez er sagen,
er wolt sîn datz pettouwe niht,
im wurden ê verriht
alle die ansprâch,
der er gegen im jach.
diu rede den pettouwære
dûhte harte swære.
er zurnde mit den sêre,
die im gâben die êre,
daz er daz hûs gerûmt het.
maniger hande bet
an den bischolf er kêrte,
daz er in dâmit êrte
unde in belîben lieze,
sô daz er in niht verstieze
ân reht sîner burclêhen;
swaz er hinz im möht gejehen,
daz er daz reht dârumbe næme,
swenn er an sîn gewer kæme.
der bischolf daz versprach.
von dannen was im gâch
gegen lîbenz sâ
und hiez belîben dâ,
die daz hûs solden inne haben:
von hôhenecke einen swâben
und den von guttingen.
swaz si mohten volbringen,
daz dem pettouwær was leit,
darzuo wâren si bereit.
ich sag in, wâvon daz geschach.
dô er dem bischolf den gemach
ûf der burc rûmen hiez,
sîn dinc er allez dâ oben liez,
wand er ez dâfür haben wolde,
daz er zehant hin wider solde,
swen der bischolf kæm von dan.
daran betrôc in sîn wân:
sîn wîn, fleisch unde korn,
daz was allez verlorn,
darzuo sîn hûsgereht.
deheinen sînen kneht
liez man dâ oben belîben.
swaz si mohten getrîben,
daz den pettouwær beswârte,
mit flîze man des selben vârte.
cclviii. der bischolf was karc.
wol umb vier hundert marc
überreiten er wolt
den bischolf liupolt
und die viztum gewesen wârn
bî sînen vorvarn.
des habt sich bischolf liupolt wider,
wand er gediente im sider
nimmer mêre sô gern.
bischolf ruodolf wolt niht enpern,
er volfüere gegen dem pettouwære.
einen rihtære
sazt er an sîn stat
und klagt hinz im als drât
umb des goteshûses zehent,
darûf der bischolf was jehent,
si heten sich gedienet ab
umb daz guot, daz er gap
bischolf uolrichen.
dâgegen sterclichen
der pettouwære kriegund was.
swaz man sîner hantvest las,
daran sîn reht was geschriben,
wie im der zehent was beliben,
des wolde der bischolf niht hôren.
sus begunde sich stôren
diu friuntschaft zwischen in.
swâ der bischolf kêrt hin,
dâ volfuor er mit dem klagen
gegen im ze rehten tagen.
der kriec wert fürwâr
mêr denn zwei ganze jâr
zwischen in beiden,
daz ir friuntschaft was gescheiden.
des krieges sich dô underwunden,
die darzuo wol gerâten kunden,
von stîre etlich herren,
dem bischolfe zêren
und ouch dem pettouwære.
wie der verrihtung wære,
des verswîge ich iu niht.
ez wart alsô verriht:
den pettouwær man hiez,
daz er die zehent ledic liez,
nâch den der bischolf sprach;
und swaz der pettouwære jach
ûf daz hûs ze pettou rehtes,
daz wart im durchslehtes
allez wider lâzen.
swes er sich solde mâzen,
daz wart im zuo den stunden
allez verbunden,
daz er ez nimmer tæte.
ganz unde stæte
diu friuntschaft wart gemacht.
bischolf ruodolf wacht
umbe sînes goteshûs êre:
swaz er an geistlicher êre
und an werltlichen dingen
mohte volbringen,
des liez er niht belîben.
nû lâz wir in trîben
sînes goteshûs frum.
er beschirmte sîn bistum
datz beiern wol vor gewalt.
wie ez hie ze stîre was gestalt,
cclix. des ist iu lange niht geseit;
doch hân ich niht verdeit,
wie her ott der liehtensteinære
hie ze stîre houbtman wære.
daz dinc er alsô schuof,
daz dhein kleglicher ruof
von im nie für kam:
niht anders man vernam
von im wan allez guot.
er was alsô gemuot,
daz er des sînen sich betruoc.
von swem dehein ungefuoc
in dem lande für kam,
von dem er bezzerunge nam,
als frâg und urteil in bewîst.
dârumb er sêre wart geprîst
von herzog albrehten,
darzuo von rittern und von knehten,
die in dem lande sint gesezzen,
gegen den er sich nie het vergezzen
mit dheiner slahte vâr.
dô er funf ganze jâr
des landes het gephlegen,
dô begund er legen
allen sînen flîz daran
als ein witziger man,
wie er des zuo kæme,
daz in der herzog næme
von der arbeit.
dem fursten was daz leit,
daz er dâvon sô sêre bât;
doch wold er sîn niht haben rât
mit der einzigen bet,
die er gegen dem fursten tet,
daz er der arbeit in erlieze
und einen andern herren hieze
phlegen der selben êrn.
swie ez der herzog tet ungern,
doch muost ez alsô wesen.
nû begund der herzog lesen
ûz den andern herren allen,
wer im darzuo möht gevallen,
der darzuo wær gemæze,
daz er sîn stat besæze
und ûf sich læt die burde,
sô daz er houbtman wurde.
dem herzogen riet man dô,
sît sîn weder sus noch sô
der liehtensteinær phlegen wolde,
sît man im darzuo râten solde,
sô geviel in allen wol,
daz von seidenhoven her kol
sich des amtes underwunde:
der weste unde kunde,
cclx. wie man dâmit solt gebâren.
nâch der râte, die dâ wâren,
der herzog als drât
herren kolen bât,
daz er niht verbære,
sô daz er houbtman wære
hie ze stîre in dem lande.
als lang er in des mande
mit bete, unz daz er
erfulte sîne ger.
daz er guoten fride bære
unde rehter rihtær wære,
dem herzogen er des swuor.
hinz gretze er mit hûse fuor,
dâ her otte was gesezzen.
von im wart nihtes vergezzen,
daz zuo der rehtikeit geziuht.
deheine vorht er daran schiuht,
ouch liez er ez durch liebe niht,
er wære mit dem geriht
gemein den rîchen und den armen.
er liez im erbarmen
phaffen, witiben unde weisen,
die beschirmte er vor freisen
und vor unrehtem gewalt.
er wære junc oder alt,
nider oder hôch,
swer sich iht an zôch,
dâ er zuo niht rehtes het,
mit vollen er daz widertet.
des amtes phlac er fürwâr
kûme anderthalp jâr,
dô starp der ellenthafte degen.
dô er tôt was gelegen,
der abt von admunde
sô er beste kunde
werben began,
daz er wurd houbtman.
daz was den herren swære,
daz ein phaffe lantschrîbære
unde houbtman solde wesen.
waz vor dem möht genesen,
swenn er sich wolde ze übel kêren?
daz in genuogte niht der êren,
die er vor het gehabt,
wande vor im nie dhein abt
was gewesen lantschrîbære,
daz dûht die liute wandelbære,
daz in des niht genuogte.
swie ez im niht enfuogte,
sô warp er doch darnâch
als lang, unz ez geschach,
swes er gerte daran.
lantschrîbære und houbtman
hie ze stîr er wart.
den herzogen er bewart
baz denn im enpholhen was.
zuo dem urbar er las
manic guot, des in niht bestuont.
wie in die sô übel tuont,
des in niemen saget danc,
der lôn von got sol werden kranc!
wande sint si hiute
phlegær und amtliute,
sô entwesent si sîn morgen.
daz solden si besorgen
unde liezen ie dem man,
swaz er ze rehte solde hân;
swaz si der furst hiez werben,
des liezen niht verderben;
wær ez den liuten niht guot,
sô erzeigten daran iren muot,
daz ez in wære leit:
sô wær man in bereit,
ir leit mit triwen klagen.
wê in, die den fursten sagen,
dâvon diu lant verderbent,
und die gern darnâch werbent,
daz si in ir phlegen
unrehtiu dinc ûf legen
und niwe funde setzen!
wie mugen si des ergetzen,
die dâvon nement schaden grôzen?
sô si werdent verstôzen
von dem gewalt und von dem amt,
dem fursten man dennoch samt
daz guot und den gewin ze hûf,
daz si gesetzet habent ûf,
und belîbet in diu sunde.
der abt von admunde
vant ûf der zîric manigen funt,
der in vor was unkunt.
cclxi. der berc was dâ gar rîch,
des genôz er tegelich.
ûf gewin erdâht er manigen list,
der dâ noch wert unde ist,
dâbî man sîn gedenket.
ei, daz sich iemen krenket
unde im verdamnus birt
umb guot, des im niht enwirt,
sô er des amtes wirt entsazt!
abt heinrich ergazt
sîne friunde armuot;
den er truoc willigen muot,
die macht er alle rîch.
ouch mêrt er grôzlich
des herzogen urbar.
gegen swem im iht gewar,
was im des guot iht gelegen,
sô nam er ez ze sînen phlegen
und jach, ez möhte noch ensolt
der alte herzog liupolt
niht gelihen hân
von dem urbar hin dan.
sus verschiet er sînes guotes,
swem er arges muotes
was und gehaz.
ouch wæn ich, daz er niht vergaz
sant blâsen sînes herren.
dem begund er mêren
hie ze stîre sîne hab.
ob er im ihtes gap,
dâvon er wart rîcher,
daz ander liut billicher
solden gehabt hân,
die er ân reht schiet dâvon?
dhein sîn munich des weigert niht.
wie er daz lant verriht,
des wil ich eine wîle dagen
und von der unger kunic sagen,
wie der sîn dinc stalt.
kunic ladizlâ wart sô balt
an unfuor, diu im niht enzam,
dârumbe wurden im gram
die herren algelîche
in sînem kunicrîche.
si teten dem bâbest kunt,
ob er niht in kurzer stunt
sîne helfe darzuo kêrt,
ungerlant wurd versêrt
an kristenlichem glouben:
den kunic sæch man touben
an aller gotelicher tugent;
er hete sich in sîner jugent
underwunden solher sit,
dâ er wolt gevallen mit
den valben und den heiden,
und hete sich gescheiden
von der kunigin sîner konen,
mit der er billich solde wonen -
wand im diu gehiwer
was wol ebentiwer:
kunic karles tohter si was.
dô der bâbst die brieve las,
der wart alsen drâte
mit des kuniges sweher ze râte.
si erfunden dô daz,
daz in nihtes füegte baz,
denne daz man zehant
einen legat dâhin sant
von des bâbstes wegen,
der witz und sinn kund phlegen.
darzuo schiere man erwelte
einen bischolf, den man zelte,
daz er wære darzuo wæge,
wand er kunst und witze phlæge.
philippe was er geheizen.
ûz welhischen kreizen
wart er gevertigt dô.
der bâbst gebôt im alsô,
swenn er hinze ungern kæme,
daz er denne rât næme
datz den hôhen herren,
wie er solt für kêren,
dârumb er was gesant dar.
der bischolf niht verbar,
swaz in der bâbest tuon hiez.
dô er ze saders zuo stiez,
dô wart sâ zestunt
der phafheite kunt,
daz der bâbest zuo in hât
gesant einen legat.
der wart von in wol enphangen.
unlange was ergangen,
nâch rât der hôhisten grâven
den legat sach man draven
zuo dem kunic ladizlâ.
den gruozt er guotlichen sâ
von unserm vater dem bâbst:
< kunic, daz dû dich baz gehabst
an der sêle ein teil,
daz zalt er im ze grôzem heil
und wær im durch dîn êre liep.
im ist geseit, der arge diep,
der sæld und tugent stelen kan,
der hellehunt sathan,
hab sich ze dir gephliht
und bræht dich gern enwiht
an der sêl und an dem lîbe.
von dînem êwîbe
hâst dû dich durch in gescheiden;
mit den valben unde mit den heiden
ist dîn geheime alze grôz.
ander kunic, dîn genôz,
die hie krône hânt getragen,
solher dinge niht enphlâgen,
als man dich siht phlegen.
dû hâst verlâzen under wegen
den, der dich beschaffen hât.
sich, wie daz hôhen kunigen stât,
daz si der messe niht enahtent,
noch niht des betrahtent,
dâvon hie ûf der erde
ir schephær gelobet werde.
der bâbest hât dich heizen bitten,
daz dû lâzest von den siten,
der dû dich underwunden
nû hâst in kurzen stunden.
daz hôhst gelit ist daz houbt:
sô daz mit siechtum wirt betoubt,
zehant lazzent unde serbent
alliu gelit und verderbent,
diu daz mensche an im hât.
ze gelîcher wîs ez stat
umb hôhe kunig und lantfursten:
sô die sint in den getursten,
daz si die scham verkiesent
und die sinne verliesent,
daz in diu tugent wirt wilde,
dâmit si guot bilde
irem volc solden vor tragen,
sô beginnent ouch verzagen,
die in tugenden lebten vor,
und jagent ûf der fursten spor
mit den boesen werken allen,
dârumbe daz si gevallen
den selben herren dester baz.
her kunic, swenne ir sît laz
an kristenlichen dingen,
dâmit mugt ir ze leide bringen
iwer lant und iwer liute.
nû man ich iuch hiute
von dem bâbst zdem êrsten mâle,
daz ir âne twâle
iuch lât hie gezemen
iur wîp wider nemen,
diu iu zder ê ist gegeben.
ouch sult ir fürbaz leben
nâch kristenlicher phâht
und lât iurn grôzen braht
mit den valben unde mit den heiden.>
sus begunde er im leiden
unkristenliche fuor.
der kunic bî sîner krône swuor,
er wold ez fürbaz lâzen
und alles des sich mâzen,
daz an im gewesen wære
arc unde wandelbære.
der bischolf dannen kêrt.
swaz er den kunic het gelêrt,
unlang er daz behielt.
ze friundinn er wielt
einer velbinne.
diu het in der sinne
sô gar toup gemacht,
daz er verniht und swaht,
swaz er vor gelobet hât
von rôme dem legat.
dô der legat daz gefriesch,
allenthalben er rât iesch
von den hôhsten, die dâ wâren,
wie er darzuo solt gebâren,
sît der kunic getreten wære
unde sîne mitvolgære
in alle die unfuor,
die er im ê des verswuor.
nâch irem rât er dô ervant,
daz er in aber mant,
daz er im niulich het gesworn
und sô schiere het verkorn
des bâbstes botschaft und sîn êre.
tæt er niht balde widerkêre
von sô getânen dingen,
sô müest er volbringen,
dârumb in in daz lant
der bâbest het gesant.
der manung was dem bischolf gâch.
mit sînen brieven si geschach.
dô die der kunic vernam,
dem legat wart er gram
und widerbôt im umb die schulde
sîn genâde und sîn hulde.
ouch verschiuht er niht daran,
daz er den bâbst und sînen ban
lutzel widersaz.
dô der legat gehôrte daz,
ein môneit het er twâle
und mant in dô zdem dritten mâle.
den kunic daz beswârte
und sîne velbin harte:
si begund in bitten sêre,
daz er dem bischolf al sîn êre
und daz leben benæme.
wie er des zuo kæme,
daz er den bischolf möhte krenken.
darûf der kunic gedenken
stæticlichen begunde.
cclxii. nû was vor in kurzer stunde,
ê sich huop disiu nôt,
der bischolf von grane tôt,
unde der nâch im wider
ze bischolf wart erwelt sider,
der volgte dem kunic mit
und liez im alle sîne sit
wol gevallen, die er het.
er wânde von des kuniges bet
datz rôm erwerben albereit
von dem bâbste die bestætikeit.
ouch het in umbe daz
der kunic verrer dester baz.
des nam er zuo sich grôzen ruom.
den brobst von grane ab dem tuon
brâht der selbe man
mit im ouch daran,
daz er dem kunic volgte nâch;
unde swes er vor jach,
des volgten dise zwên.
dô der legat niht understên
des kunigs unfuor mohte,
dô tet er, daz im tohte,
den ban er im kundet,
umb daz er tôdlich sundet
an sîner konen, die er liez,
und daz er mit geheim sich stiez
zder ungeloubigen diet,
diu im von allen tugenden riet,
darin kunige sullen leben.
ouch wart der ban gegeben
allen den phaffen,
die mit im heten iht ze schaffen
und im nâch volgten,
wand si sich mit im solgten
mit maniger hande missetât.
dô daz der kunic gehôret hât,
zuo den valben was im gâch
hin über die tîzach;
mit im der freidige wolf,
der dâ was erwelt ze bischolf,
und der tuombrobst von gran,
die brâht er mit im dan.
diu zwei des tiuvels luoder
houbtsunden manic fuoder
durch den kunic ûf sich vazten,
an êren si lazten.
an dem brobst daz wart gerochen,
wand er wart erstochen,
dô er an sînem bette lac
bî einer velbinn unde phlac
der fuore, die sîn herre het;
niemen weste, wer ez tet.
der wart gebivilt als ein hunt.
solher lôn wart im kunt.
daz was wol billich:
er was ze hôch und ze rîch
ze solher fuore und ze wîs.
dô der tiuvel sînen prîs
an dem tuombrobst behabte,
sô daz er viel und snabte
in sîner lâge stric,
nû wold er ouch den ric
haben albereit
dem bischolf an geleit.
den gevie ein siechtum grôz:
dâvon gewan er widerstôz
rehter erkantnusse.
mit sîner ougen gusse
bât er unser frouwen,
sît in heten gerouwen
sîne sunde manicvalt,
daz si im helfe bezalt,
sô daz er iht wurd verlorn.
der erkantnusse dorn
began den selben frechen
in sîn herze stechen.
gen sînen friunden er warp,
ê daz er erstarp,
swenn im des lebens wurde mat,
daz man in für den legat
als balde füeren solde;
swaz der mit im tuon wolde,
daz sînem rehte füegte,
des selben in genüegte.
mâge unde man er bât,
swaz mit im tæte der legat,
daz si des wæren volleist.
dâmit schiet sich der geist
cclxiii. von dem lîchnam.
den tôten man dô nam
unde fuort in an der stet,
dâ man in gezeiget het
den legat und dâ er was.
dem zalt man vor unde las,
wie er des het gegert,
swenn er daz leben verkêrt,
daz man in danne füeren solde
für den legat, und swaz der wolde
tuon mit sîner tôten lîch,
daz wære allez billich,
daz man im des tæte stat.
nû gebôt der legat
dem volke algemeine,
si wæren grôz oder kleine,
zuo einander über al.
dô wart ein michel schal,
dô daz volc gemeiniclich
zogte nâch der lîch,
die hiez der legat tragen dan
in den frithof, dâ man
begrebt die ûzsetzigen.
< ir herren, alsô sullen ligen>,
sprach der legat,< alle die,
die mit ungehôrsam hie
sich gegen der phafheit wegen.>
den tôten hiez er nider legen
blôzen oben ûf die erden.
er sprach:< swer nû welle werden
antlâzes teilhaft,
der leiste mir geselleschaft;
si sîn grôze oder kleine,
die werfen alle mit mir steine
ûf disen tôten ze hûf.>
einen stein huop er ûf
und warf in dar mit sîner hant;
niemen dô des erwant,
si wurfen dar mit balder île.
in einer kurzen wîle,
als der legat gebôt,
wart der selbe tôt
verwarfen und verbunt
und mit steinen gar verrunt.
der legat daz liez geschehen
den liuten allen ze sehen,
daz sich wîp unde man
dester baz hüeten vor dem ban,
sît er die râche het geschaffen
gen einem sô hôhen phaffen,
dem solich êre was bezelt,
daz er ze herren was erwelt
hinz grane dem erzpistum
diu wird im schuof deheinen frum,
er muoste nâch sînen schulden
alsô tôter daz laster dulden.
dâvon sul wir leien dester baz
uns hüeten vor der phaffen haz
und vor der ungehôrsam,
daz uns vermîde solhiu scham.
cclxiv. dô der kunic vernam diu mære
wie sînen mitvolgære
gebivilt hete der legat,
al die sînen er bât,
daz man im den legat vienc.
nâch sînem willen daz ergienc,
wand er im wart gevangen brâht.
manigen ende er gedâht,
wie er im getæte wê.
nû west er wol, daz im ê
die valben wâren gehaz
und daz er nimmer möhte baz
an im werden gerochen,
wan im dâ wurden ûz geprochen
der bart und die zende.
den valben in ir hende
antwurte er in dâ,
die fuorten den legat sâ
gevangen an irn gemach.
dô daz unbild geschach
und daz die hern vernâmen,
zuo einander kâmen
die hôhsten, die daz lant hâte.
si giengen lange ze râte,
waz in daz beste wære.
wand swie der bâbst vernæm diu mære,
daz sîn legat wær gevangen,
ungerlant begund er angen
mit dem bann und der gotsê:
sô wær bezzer, daz si ê
sich dem bâbste neigten
und ir unschuld erzeigten,
daz si mit werken und mit tât
an des kuniges meintât
heten dheine schulde.
daz sîn ouch der enkulde,
der die tât het begangen,
dârumb der kunic wart gevangen
von den hôhen grâven.
eines tages, dô er wolt draven
ze sîner velbinne,
dô wurden si sîn inne
und viengen den wüeterich.
si vereinten sich des alle gelîch,
swelher sîn mit huote wielte,
daz in der alsô behielte
mit îsenînen banden swære,
daz man sîn gar ân angest wære.
ein grâve was genant
über walt grâf larant,
dem antwurten si in;
der fuorte in gevangen hin,
dâ er in trûte behalten.
die valben in daz zalten
zeinem schaden grôzen.
den legat si dicke blôzen
cclxv. machten aller sîner wât
und fuorten in ûf die zilstat,
dâ wolden si ze im schiezen
und sîn bluot alsô vergiezen.
sô ruoft der sælige man
weinund sînen schephær an,
durch den er dise nôt leit,
daz er im helfe wær bereit;
sô half im got ûz der nôt.
ir her den valben gebôt,
die wîl der kunic gevangen wære,
daz man den legat aller swære
erlieze unde aller marter:
man het den kunic dester harter,
tæt man dem legat ungemach.
durch die vorhte daz geschach,
daz der legat niht erstarp.
der kunic dô mit boten warp
an kunic karlen, den sweher sîn,
daz er im tæte helfe schîn,
sô daz er sich lieze anden,
daz er gevangen sæz in banden,
ouch begunden die lantherren
iren flîz daran kêren,
wie si in kurzer stunt
dem bâbest machten kunt
die iteniwen geschiht,
daz ir kunic was sô unverriht,
daz er mit vancnus het griffen an
den hôhen unde wîsen man,
den in der bâbest het gesant
niht wan durch guot in daz lant
und durch des kunigs unvertikeit.
darzuo wurden schier bereit
hôhe boten von dem lande,
die man dem bâbest sande.
als balde die kômen dar,
den bâbest si verrihten gar
von worte ze wort
aller sach unz ûf ein ort,
die datz ungern wârn geschehen.
darzuo der bâbst begunde jehen,
âne aller slahte wanc
wold er in immer sagen danc
der zuhte und der triwen,
daz si sich liezen riwen,
swaz sînem legat
der kunic getân hât
ze schaden und ze laster.
ie harter unde vaster
wart er dem kunig erbolgen;
doch ze jungist muost er volgen
kunic karlen, der in an het
mit sô kreftiger bet,
daz er im niht moht versagen.
des legates smæhe hôrt man klagen
datz rôm den hof über al,
bischolf, ebt und cardinal.
iren flîz die begunden kôren,
daz der bâbst von allen ôren
den kunic von ungern hiet entsezt:
dâmit kûme wurd ergezt
der bâbest und diu phafheit
des schaden und der smâcheit,
diu im datz ungern was getân.
ze jungest kom der bâbst daran,
wolt der kunic komen ze suon,
sô müest er bezzerunge tuon,
diu der phafheit füegte
und der den bâbst genüegte.
cclxvi. nû hôret, wie siz dort reten:
die den kunic inne heten,
den wart enpoten alsô,
kæm in gesunt unde frô
der legat von den valben,
sô soldens allenthalben
besenden leien unde phaffen,
ouch het der bâbst darzuo geschaffen
etliche von sînen wegen,
die des gewaltes solden phlegen,
ob der kunic noch hiet vertobt,
sô daz er swüere und verlobt
alle die unfuor,
die er vor verswuor,
die man in sît sach zebrechen.
ouch solden sich besprechen
die hôhen grâven alt und junge,
welhe bestætunge
man von dem kunic næme,
ê er ûz den banden kæme,
daz er sichs fürbaz wolde mâzen;
allerêrst solde man in lâzen
ûz des bâbstes banne.
sus vertigt man von danne
des kunigs boten und der herren.
dô man die sach kêren
zungerischen kreizen,
swaz si der bâbst het heizen,
des wart nihtes vermiten.
die herren zuo einander riten
und tâten dem kunic kunt,
kæm der legat wol gesunt
von ungemaches gusse
her wider ûz der vancnusse,
dâ er in in stieze,
zehant man in wizzen lieze
die ebenung von des bâbstes willen
nû liezen sich niht bevillen.
die dem kunic truogen gunst,
mit grôzen witzen und mit kunst
die boten wol versunnen
den valben an gewunnen
den legat sider
und brâhten in her wider,
dâ sîn die herren warten.
die boten im entsparten,
die ze rôme wâren gewesen,
des bâbstes brief; dô die gelesen
wurden, sleht unde blôz
dem kunic man allerêrst entslôz,
waz er tuon solde,
ob er haben wolde
fürbaz genâde und gemach.
swaz man im vor jach,
des begund er alles nâch jehen:
swaz von im ie was geschehen,
den grâven und der phafheit
tet er des gewisheit,
daz er ez nimmer mêr getæte.
daz daz belibe stæte,
des wart von im gesworn.
die sîn hulde heten verlorn,
den muost er die wider geben.
dâ enkegen sach in niemen streben,
ez wurde allez getân.
alrêrst liez in ûz dem ban
der selbe legat,
den er vor gevangen hât.
swes der mit fluste was entsezt,
der kunic in des ergezt
mit grôzem guot, daz er im gap:
swaz er verlôs sîner hab,
die galt er im zehentvalt.
der legat alsô balt
als diu verrihtung geschach,
liez er im wesen gâch
hin heim ûz der ungerlande.
swen der bâbest fürbaz sande
hinz ungern mit dem gewalt,
den er im het bezalt,
âne nît er daz liez.
dô er ze saders an stiez,
dô verlobt er daz got,
daz in mit bet noch mit gebôt
der bâbst des niht mêr überkæme,
daz er deheine reise næme
ûf ungerisch erden;
der kunic sînthalp müest werden
ein heiden mit allen den sînen,
ê daz er mêr wold erschînen
ûf ungerischem sant.
sus rûmt er daz lant.
cclxvii. dô der kunic ledic wart,
die in dâ heten verspart
und in vencnus gehabt,
von den er sâ drabt,
als dem sîn laster wê tuot.
die grâven wurden hôchgemuot,
wande si sich des versâhen,
swaz si nû wolden ane vâhen,
daran ir wille müest geschehen,
sît der kunic het verjehen
vor leien und vor phaffen,
er solde nihtes schaffen
wan als si im rieten.
nû begund der kunic enpieten
dem grâven ybanen,
er solde sich ânen
der burge aller kurzlich,
die ze sînem kunicrîch
von alter gehôrten.
von den selben worten
wart grâf yban betruobt.
mit sînen friunten er uobt
dem kunic grôzen widerteil.
für unmuot und ze unheil
zalt er im daz sâ,
daz sîn her der kunic ladizlâ
sîne boten sant
hinz ôstrîch in daz lant
und hiez den herzogen bitten,
er erkande in in solhen siten
und in sô ganzen triwen,
daz er sich lieze riwen
den schaden und die smæhe,
diu in sîn selbes lant geschæhe,
daz im grâf yban vor het
etlich burge unde stet,
die dâ gehôrten eigenlich
ze sînem kunicrîch;
daz er im daz hulf anden
mit helf ûz sînen landen,
daz wold er immer umb in dienen.
die boten funden in datz wienen.
si wurben, als in geboten was.
dô man dem herzogen gelas
des kuniges botschaft,
mit der geselleschaft,
diu dâ gehôrte zuo dem râte,
besprach er sich drâte
und vertigte die boten wider
zuo dem kunige hin nider.
alsus er dem enpôt,
swâ er ze dheiner nôt
im gefrumen möhte,
als verre als im töhte,
wær im unverseit
sîn helfe und bereit
beidiu spât und fruo.
doch wold er gern darzuo
dienen, swâ er kunde,
ob er der müe im gunde,
ob der grâf yban
wider in iht het getân,
daz er daz guotlich verriht.
anders enpôt er im niht.
cclxviii. grâf ybanen man dô sagt,
von ôsterrîch der unverzagt
dem kunic het enpoten hin,
er wold im helfen ûf in.
dâvon grâf yban wart
herzenlich beswârt,
wand er tegelich
ûf den von ôsterrîch
het groezern widersaz
denn ûf sîns herren traz,
der im dâ het sîn hulde
widerboten umb die schulde,
als ir vor wol habt gehôrt.
sus wart diu friuntschaft zestôrt
zwischen dem herzogen und dem grâven.
über daz gemerke sach man draven
die ungerischen zolgat:
den burgærn von der niwenstat
geschach grôzer ungemach,
allenthalben bî der lîtach
sach man si rouben unde steln.
dô mans niht lenger moht geheln,
dô wart ez gesagt
dem herzogen und geklagt.
der tet als in wîser man.
er enpôt dem grâven yban,
er wolt des niht gelouben,
daz solich stein und rouben
geschæhe mit sînem willen,
des sich liezen niht bevillen
die sînen tegelich
in sîn lant zôsterrîch,
wand er in wol weste
an êren sô veste.
sît ez stilend in guoter suon,
swenn er im iht wolde tuon,
er sold im widersagen ê.
grâf yban jach, er hiet niht mê
gehôrt von solhen dingen;
ûf swen manz möhte bringen,
der ez getân het,
daz wold er rihten an der stet.
mit solher abwîse
grâf yban vil lîse
wolde hân betrogen
von ôstrîch den herzogen.
wand ez gestuont unlangen,
swaz ê was ergangen,
des geschach ie mêr und mêre.
herzog albreht der hêre
umbe sînes landes nôt
grâf ybanen widerbôt
unde hiez im aber sagen,
er möht niht lenger vertragen
solhen schaden unde smæhe,
als im tegelich geschæhe.
cclxix. ich sag iu wie erz ane vie.
unlange darnâch ergie,
daz der von ôsterrîch
sande snelliclich
ûf grâf ybanes schaden.
lutzel liut het er geladen
ze sînem hofgesinde,
wand er gâhte swinde,
daz man dâhin varen solde.
dâvon er niemen wolde
die reise wizzen lâzen,
ân die bî dem gemerke sâzen.
von landenberge dem marschalch
daz gesinde er enphalch,
daz si im undertân wæren.
ouch gebôt man den stîræren,
swen si sich hie solden heben,
des wart in zil und stat gegeben,
dâ si zeinander solden komen.
vor pernstein, hân ich vernomen,
zuo einander kômen si,
die von ôsterrîch und di
von stîre wâren dar gesant.
die hôhsten wurden mir genant
von ôsterrîch bî namen,
die dâ zesamme kâmen
ze schaden grâf yban:
von landenberge her herman
und von buocheim her alber;
mit dem kom ouch her
der junc von lengenbach;
den pergouwær man sach
die selben reise varn
und swaz der krumpecken wârn
und die kriuzpecken alle gelîch
und der alt prüeschinc her uolrich,
ein helt an muote und an werc,
von hûspach und von ternberc;
dâ wârn die telesprunnære,
und die kranichpergære -
ich mac ir aller niht gezellen:
die daz hofgesind erkennen wellen,
die suln den schutzenmeister frâgen,
der kan ir nam wol gesagen
und genennen die herren alle,
die dâhin fuoren mit schalle.
ouch nemet der nam war,
die von stîre kômen dar:
die reise niht versûmen wolt
von emerberc her perhtolt
und die bêde nitpergære;
her alram der fiustritzære
kom ouch dar an der frist,
und swaz der lantliut ist,
die dâ sitzent an der marc,
mit einem schocke starc
kom dar geriten.
ouch het niht vermiten
von seckou bischolf liupolt genant,
ze helfe het er dar gesant
herzog albrehten
von rittern und von knehten
erbære liut, die man dâ sach.
nû kômens, als ich vor jach,
die hie und die von ôsterrîch
zuo einander snelliclich
und wurden des enein,
daz si für pernstein
riten an der selben vart.
dô des grâf yban innen wart,
daz ir komen was sô vil,
daz er an dem zil
mit wer niht widerlegen mohte,
dô tet er, daz im tohte.
iren frum liez er si schaffen.
sînem bruoder dem phaffen,
der bischolf was ze vezprim,
dem klagte er, daz man im
sîn lant machte wüeste.
der sprach:< dârumbe müeste
mir mîn bistum ûf gên,
ich helf dirz understên
als verre als ich mac.>
grâf yban niht still lac:
nâch helfe warp er sâ
an sîn bruoder herzog niclâ
und an grâf heinrichen sam.
die teten als in gezam:
die brüeder alle viere
brâhten harte schiere
zeinander mêr denn tûsent man,
mit den zogten si dan,
dâ man in die tiutschen zeigt.
wie die wurden geveigt
und an wer gemachet kranc,
darnâch stuont ir gedanc.
cclxx. nû hôret, wes si phlegen.
datz ungern wâren si gelegen
von vînden sicher unde frî
zwô naht und ganzer tage drî.
dem truchsæzen karc,
der ie vor zageheit sich barc,
und etlichen marcliuten
ir spehe kom, diu in bediuten
und ouch sagen begunde,
ob si in kurzer stunde
daz lant niht enrûmten,
swie si sich daran sûmten,
si möhten übel gevarn:
sich hiet mit êrbærn scharn
grâf yban besamt,
und wie er si verklamt,
darnâch stüend al sîn sin.
nû reit der truchsæz hin
und mit im an underwint,
die an der marke gesezzen sint
und mit solhem urliug erzogen,
daz man begêt mit dem bogen,
dâ man den ungern mit muoz lâgen:
beidiu fliehen unde jagen,
swenn ietweders ist zît,
daz müezen si ân widerstrît
kunnen unde trîben,
die bî den ungern belîben
wellen ûf dem velde.
dô in kom diu melde
und daz diu spehe was gewis,
zehant giengen dis,
die ich ieze nant,
dâ man den marschalc vant.
si sprâchen:< herr, iu sî geseit
für die ganzen wârheit,
daz grâf yban ist komen
unde hât ze sich genomen
sîne brüeder alle drî;
ouch giht diu spehe, daz ir sî
wol tûsent und vil mêr
dâ mit im komen her.
cclxxi. nû ist daz unser rât,
daz ir des dinges drât
kumet über ein,
wand unser dehein
mit nihte daz verspricht,
er volg iu die geriht,
als uns der herzog enphalch.>
dô sprach der marschalch
von landenberc her herman:
< sô sult ir mich wizzen lân
sunderlichen iwern muot,
waz iuch daran dunke guot.>
dô sprach von puocheim der alt:
< ez ist umb uns alsô gestalt,
die bî dem gemerke sitzen,
daz wir mit kunste und mit witzen
hie zungern urliugen müezen.
die unger uns niht büezen
stætelicher gir,
her marschalc, dâvon sult ir
ûz dem lande gâhen,
ob ir niht welt enphâhen
laster unde leit.>
der marschalc dô freit
den truchsæzen hern perhtolt,
waz er darzuo râten wolt.
der sprach:< herre, zoget heim;
als iu der von buocheim
gesaget hât, daz ist wâr.
wær vierstunt groezer sîn schar,
grâf ybanes, als man giht,
sô bestêt er iuch mit strîte niht,
des bin ich an im wol gewon;
er tuot uns aber sô gedon,
swâ er uns umbegît
mit schiezen ûf der wît,
daz wir von im niht mugen komen.>
dô daz der marschalc het vernomen,
daz man im riet die widerkêr,
sîn wille unde sîn ger
ûf einen strît stuont swinde.
des herzogen hofgesinde
frâgt er, wie si solden varn.
swaz der von swâben wârn,
die sprâchen:< her marschalch,
ir wizzet wol, daz iu enphalch
hieran der herzog sîn êre.
welt ir nû fluhtic kêre
an iu lâzen sehen,
daz muoz ân uns geschehen.
ez wær ein grôze schande,
sô in unserm lande
datz swâben wurd geseit
von uns diu zageheit,
daz wir geflohen heten,
ê uns die vînde teten
deheinen ungemach>.
der von wagenberc sprach:
< von schulden und von reht
möht den herzogen albreht
immer riwen sîn guot,
daz er mit mir vertuot
allerjæriclich.
ez nîdent dick die von ôstrîch,
daz er mir mit sô vollem rât
lônt an zizewæher wât.
swenn ich von scharlach
sô wîte ermel mach,
daz si mir gênt ûf den schuoch,
sô gebent si vil manigen fluoch
mînem herren, dem herzogen.
dâ die ermel werdent underzogen
mit hermelîn und mit bunt,
mîn ermel kostent meniger phunt>,
sprach der von wagenberc,
< an lûter vêhem werc,
denn ander ritter drî
mantel und suckenî
kosten an furrieren.
wâfen wurd geschrieren
über mich datz wienen,
wold ich hiut niht dienen
sô getâne milte,
der gegen mir niht bevilte
von ôsterrîche mînen herren.
swer von hinnen welle kêren,
der tuo daz bî zîten:
mit den ungern wil ich strîten!>
cclxxii. der von wartenfelse sprach:
< aller der gemach,
der mir ze wienen widervert,
und swaz von mir wirt verzert
des herzogen guotes,
daz zalt mich krankes muotes,
ob ich hie von den vînden rit
hinder mich einen trit;
ez müest mich an êren krenken.
wes möht der herzog gedenken,
swenn ich von im wurd gefreit
von der vînde gelegenheit
und ich im niht gesagen kunde,
wie und ze welher stunde
die vînde wærn zuns komen.
ich hân alsô vernomen
von dem emerbergære,
ez sî niht lasterbære,
die sich mit urliuc wellen
den ungern gesellen,
daz in die listiclichen
underwîlen müezen wîchen
und sich lâzen jagen:
die hât man für zagen
dâ, von dann ich burtic bin;
mînen muot und mînen sin
sol mir behüeten got,
daz ich sô getânen spot
mit mir hinz swâben niht enbringe.
daz uns mit strîte hiut gelinge
an dem grâven yban,
als verr ich mac oder kan,
wil ich darnâch werben.
swer an êren well verderben,
der zog heim ungestriten!
her marschalc, ich wil iuch bitten,
daz ir die rede lât,
sô daz ir iu deheinen rât
von dem strîte lâzet geben,
ob ir mit êren wellet leben.>
cclxxiii. dô sprach der von riede:
< ê ich von hinnen schiede
hin heim ungestriten,
ez wurd ê hie gebiten,
unz daz dem grâven yban
sîn helfe kæme von gran.
wand ich fürwâr wol weiz,
swenn wir ûz disem kreiz
hin heim wider kæmen,
zehant die unger næmen
grôzen roup in ôsterrîch:
sô müest wir aber snelliclich
durch daz gebôt des herzogen
den ungern wider nâch zogen.
dâvon mir daz
gevellet verre baz,
sît si uns sîn sô nâhen,
daz wir si enphâhen
mit stichen und mit slegen.
si mugen niht gephlegen
tozelns mit uns swâben,
als si gewont haben
mit den an dem gemerke:
wir phlegen solher sterke,
daz si daran sint betôrt
zuo uns niht gehôrt
solher goltpurgen spil.
swer des unsern iht wil,
der sol von uns niht gâhen;
si müezen uns genâhen,
wand wir si niht enphliehen.
wellen si uns hin ziehen,
daz wirt in harte sûr.
mich nimt des untûr,
irer besten schutzen vier
liez ich mit willen ze mir
ires schiezens satten,
swenn ich in mîner platten
und in mînem helmvaz
bin. wir mugen von ir haz
schiezens alles wol genesen.
her marschalc, ich wil hie wesen
bî disen guoten knehten
und mit den ungern vehten
hiut an disem tag.
swem daz niht behag,
der rîte, swar er welle.>
< des wil ich sîn iur geselle>,
sprach der von magenbuoch;
< got send im sînen fluoch,
der mich des hiute wende,
daz ich mînem wirte in sîn hende
purgen lobte von premgarten:
den hiez ich sîner gulte warten,
unz ich die reise wider kæme;
swaz ich hie ungrischer meidem næme,
dâ wold ich in wem mit
sô wol, daz in sîn langiu bît
nimmer dorft geriwen:
dâ wil ich ouch entriwen
ringen nâch sêre.
waz ob mir diu êre
hiute hie widervert,
swaz ich daz jâr hân verzert,
daz daz ein unger gilt?
swen vehtens hie bevilt,
der bedarf niht guotes,
oder er ist sô lîhtes muotes,
daz im niht êren ist geslaht.>
maniger hande braht
huop daz hofgesinde.
daz muot harte swinde,
die zuo dem urliuc kunden,
die sprâchen an den stunden:
cclxxiv.< von landenberc her marschalch,
swaz iu der herzog enphalch,
des volziehe wir iu gern.
man wil uns mit den ungern lêrn
iteniwez urliugen.
swaz wir dâmit erziugen
frumes und gewin,
den wir füeren von hin,
den strichen an unsern stein.>
inner des kom niht sein
ein wartman gerant,
der schrei:< bereitet iuch zehant,
die unger varent an uns her!>
< rossâ ros, sperâ sper!>
von den swâben wart geschrît,
< her marschalc, ûf einen strît
sult ir iuch schicken unde scharn,
si koment sô niht her gevarn,
sît iu vehtens ist muot,
si werden ouch ê behuot,
sô daz si schicken ir rot.>
in zorne und in spot
sprach zuo dem marschalc
von nîdeck her gotschalc:
< sêch, wâmit gêt ir umbe!
wie lanc sol ich ein stumbe
ze diser fuore hiute sîn?
von ôsterrîch dem herren mîn
schad und laster hie geschiht:
ê daz ir die gîgen geriht,
langst ê die unger hânt
an der herberg daz gewant.
ir muget lange kaphen,
ê si mit rotten zuo staphen
und an iuch drucken unde dringen.
sol uns an in gelingen,
sô daz wir mit solher wîs
an in bejagen dheinen prîs,
sô betriuget mich mîn wân,
als ich si ê hân
ûf dem velde sehen werben.
muoz ich bî iu hie verderben -
des schaden und des lasters burde
ich vil wol über wurde
und mîn lantliut alsam:
sô wurdet ir uns gram
unde ziget uns hernâch,
wir wæren ûz dem ungemach
geflohen von iu.
her marschalc, umbe diu
müez wir schaden enphâhen.>
nû begunden zuo gâhen
die unger allenthalben.
si schriren als die valben
und kômen rehte als si flugen.
ire bogen si zugen
und begunden die nutzen.
die tiutschen ouch schutzen
hin enkegen sanden.
die des êrsten her randen,
der was doch gefuoc;
ir wart aber genuoc,
ir kom ie mêre unde mêre.
die von swâben muote sêre,
die ir dâ wolden varn,
daz sich die niht scharn
wolden gegen in:
si heten des sin,
ez wurde dâ mit in gestriten
nâch den swæbischen siten
und als die henikîn
tuont bî dem rîn;
cclxxv. dâ bereiten si sich zuo.
nû hôret, waz grâf yban tuo.
er gebôt unde hiez,
daz man die tiutschen halden liez
in der rotten alsô lange,
unz man in tæte sô ange
mit einzigem schiezen,
daz si müest verdriezen
und daz si sich gevangen gæben.
ouch wold er niht erlæben,
daz in iemen kæm sô nâhen,
den si möhten mit slahen
erreichen oder mit stechen.
nû hôret, wie die frechen
des dinges begunnen.
grâf yban der versunnen
kurzlichen daz erkande,
daz die von ôstrîch und stîrlande
und die marcliute guot
des urliugs nâch irem muot
niht phlâgen nâch irm alten sit,
dâ si in dicke mit
schaden heten getân.
alrêrst hiez grâf yban
die sînen nutzen ir bogen.
die tiutschen wurden umbezogen
vor und hinden hin und her,
reht als mit einem hüenerbêr
umbezogen wirt ein kutt.
dô si alsus wurden beschutt,
dô wart der tiutschen schade grôz,
wand man in ân vælen schôz
beidiu liut und ros.
< lôsâ, herre, lôs!>
der von landenberge sprach,
< woy, wie getânen ungemach
wir von disen zwecken lîden müezen!
ich sich wol, uns wil niemen büezen,
des wir hiute hân gegert,
daz si uns mit dem swert
strîtlich besten wellen.
nû dar ir gesellen,
gebet êr und rât,
als nû daz dinc stât!>
cclxxvi. dô sprach von buocheim her alber:
< mîn wîsung und mîn êr
und anderer marcliute
versmâht iu, herre, hiute
und swaz wir iu râtes gâben.
nû wil ich bî iu gehaben
und liden, swaz mir zlîden geschult.
ob ich daz tæt umb anders niht,
sô müest ez umbe daz geschehen,
daz ich hiute wil gesehen,
wie vil der unger werd erslagen
und daz ich fürbaz kunne gesagen,
wie ir mit hertem strîte
die unger ûf der wîte
kunt veigen unde vellen.
ob ich und mîn gesellen
iu ze disen stunden
wol gerâten kunden,
wie wir ûz solhem umbeziehen
möhten enphliehen,
als hie an uns geschiht,
sô tæt ich sîn dârumbe niht,
daz ich vermîden wil den fluoch,
sô daz ich den von magenbuoch
sînes frums iht welle wenden:
der wil hinze wienen senden
sînem wirte schiere
ungrischer meidem viere,
dâmit er lôse sîniu phant.
hiet er als manic hant
als er vinger hât,
die gewinnent alle nemens stat
hiute an disem tac,
ist daz erz überkomen mac
sol aber ich darunder
und deheinen schaden kiesen,
sô wære mir geschehen baz.
hiet ich vergolten allez daz,
swaz er ze wienen gelten sol.
ir jâhet hiute, ir west wol,
daz iu mîn herr enpholhen hiete;
daz ich nû darzuo riete,
daz wær ein teil ze spât.>
der von landenberc dô bât
den emerbergære,
daz er in râtens niht verbære.
< dâ ist nû niht râtens an.
man hôrte hiute manigen man,
die sich wan trôsten gewinnes;
mir zerint des sinnes>,
sprach der truchsæze;
< die sich dâ dûhten sô ræze,
den muoz ich hiute volgen,
swie sêr mir sint erbolgen
grâf yban und die sînen.
wold ich ûz disen pînen
entwîchen an diser stunt -
mir ist sô manic stîc kunt,
daz ich nâch mînen sinnen
noch kæme wol von hinnen
der vîndehalp snelliclich -
sô ziget ir vil lîhte mich,
ich wære geflohen von iu.
her marschalc, umbe diu
wil ich bî iu lîden nôt,
vancnusse oder den tôt.>
cclxxvii. der von kamswâc in zorn
sprach:< phæch, ez ist verlorn!
her marschalc, lât dâvon,
dâ enist niht râtens an.
ir muget an in niht gehaben.
sendet hin einen knaben
zuo der vînde hern,
der sol im selp frides gern
und sol von uns bitten,
daz er menlichen siten
hiute tuo gelîch,
sô daz er degenlich
ruoche mit uns houwen
durch willen aller frouwen.>
daz dûhte si dô nutze.
mit der botschaft ein schutze
zuo grâf yban wart gesant.
dô der ûz dem schocke rant,
dô hiezen in die swâben
die unger ûf haben
und fridâ, fride! schrîen,
dâmit sold er sich frîen.
des frides, des er gert,
des beleip er ungewert,
wand er wart erschozzen.
sus het er genozzen
hinz den ungern sînes ruofen.
schrîen unde wuofen
manic swâbe dô begunde:
< inâ durch funf stunde,
wer gesach ie mêre
sô getân unêre,
als diser undiet begât!
ez wær datz uns ein missetât,
der dem iht leides tæte,
der in botschaft umbe fride bæte.>
si bâten den telesprunnære,
daz er niht verbære,
er rite zuo grâf yban,
den sold er von in man,
daz er die unger hieze,
daz man daz schiezen lieze,
ez wær unritterlich,
wold er tuon frumclich
und sînen prîs mêren,
sô sold er zuo in kêren
geschart als si gerten
und vehten mit den swerten:
sô prüeft man allerêrste,
wer dâ wær der hêrste
an ellenthafter tât.
dô der marschalc des bât,
der von telesprunnen,
< wolt ir mir des gunnen>,
sprach her pernolt,
< daz ich enphienge solhen solt,
als der bot enphie,
umb den ez iez ergie,
dem des lebens wart buoz?
man sol von mir und muoz
solher botschaft enpern.
ouch weste ich vil gern,
ob iu der rede ernst wære,
ob ir ouch sît sô albære,
als ir mit red erzeiget hie,
daz ir ze strîten vordert die,
die dhein harnasch an in habent
und sehe wir wol, daz si drabent
allermeiste in ir hemde.
si dunkt ein site fremde,
daz wir sô stille hie haben
und niht riten unde draben
zuo in und her wider.
ir houbet und ir glider
schînent harnasch bar.
swenn in diu botschaft kæme dar,
daz si her kæmen mit rot,
daz wære wan der unger spot.
si begunden ouch zehant gern,
wolt wir sîn niht enpern,
si solden mit uns strîten,
daz wir denn in kurzen zîten
den harnasch zugen ab.>
< entriwen>, sprâchen die swâb,
< von uns des niht geschiht,
ûz dem harnasch kom wir niht,
den well wir an uns füeren,
die wîl wir mugen gerüeren
füeze oder hende.
ach diser missewende,
diu hie geschiht hiute,
suln dise blôze liute
solch ritterschaft entsetzen
und mit ir zwecken letzen,
die si snellent ûz irn bogen.
kumt daz mær von uns geflogen
zuo dem rîn und hinze swâben,
des müez wir immer schaden haben.
uns wær nutzer der tôt.>
diser rede gie in nôt,
wand ez flugen zuo in her
beidiu phîl unde gêr,
dâvon sich niemen moht behüeten.
diu ros begunden wüeten,
sô wê tet man in mit schiezen.
si muost von schulden verdriezen,
sô grôz wart ir pîn.
etlicher wolt gewesen sîn
dishalp der lîtach,
der ez des morgens doch versprach
und der niht anders râten wolde,
wan daz man mit den ungern solde
komen ze pîle.
dô daz gewert al wîle,
zdem marschalc einer sprach:
< lât iu wesen gâch
ze reden umbe einen frid.
si machent uns sô müeder lid,
daz wir ze dheiner wer tugen,
wand wir fürbaz niht enmugen
den rossen getrouwen:
ob si nû gern wolden houwen,
sô gêt ez unserthalben ab.>
der den rât gap,
der was von dem rîn geborn.
er hete des wol gesworn,
swenn er frides gert,
er wurde sîn gewert,
als man in obern landen tuot.
in zorne und in unmuot
antwurt im des sân
der marschalc herman.
er sprach:< helt, geloubet mir;
ich hân als vil als ir
fremder lantsit ervarn:
möht ich uns bewarn
mit sô getânen listen
und vor schaden gefristen,
daz wære hiute lang vermiten.
mit unsern iteniwen siten
hab wir ze schaden brâht hiute
uns und die lantliute,
den wir gevolget solden haben.
iwer herren von swâben
geuden was hiute manicvalt.
ir wânt, ez wære hie gestalt
als gegen den franzoisen;
ich weiz sô kurtoisen
grâf ybanen niht:
swenn im daz heil geschiht,
swen der wurf in sîn hant kumt,
daz uns dehein bete frumt,
die man gegen im mac tuon
umb fride oder umbe suon.>
< entriwen>, sprâchen die gest,
< dârumbe hab wir niht gewest,
daz daz dinc hie alsô lît:
wir haben gesehen, sô ze strît
zwei grôziu her sint bereit,
daz man dennoch mit kluocheit
den strît hât gescheiden.
gegen disen unsæligen heiden
ist uns der kunst zerunnen;
ist ieman hie sô versunnen,
der iht gerâten muge darzuo,
den bit durch got, daz er daz tuo,
ê wir sus verderben:
wir müezen vor in sterben,
daz sehe wir allerêrste wol,
wand ros und liut sint phîle vol.>
cclxxviii. nû hôret, wie ez nam ein ende.
der tiutschen val und missewende
von iren vînden in zuo nâht.
si hetens darzuo brâht
âne stechen unde slahen,
daz si sich gerne liezen vâhen,
durch daz man si liez genesen.
dô daz niht anders mohte wesen,
ez dûht si guot nâch ungenâden,
daz si groezeres schaden,
ich mein der tôdlichen burden
mit der vencnuss über wurden.
dô diu bete was ergangen,
daz man si næme gevangen,
die unger riten zuo in dar
unde machten si bar
und blôze der beider
harnasch und der kleider.
dô daz was geschehen,
den man hôrte jehen,
daz si phlægen dheiner êren.
die muosten einhalp ûz kêren:
dô teilte si sân
mit sînem bruoder grâf yban;
swaz noch der andern was,
darûz grâf yban las
die wægisten und die besten;
die andern teilt er mit den gesten.
swer aber was in der aht,
der in ze vâhen versmâht,
der wart von in erslagen.
waz sol ich mêre sagen?
mit frôlichen siten
die unger dannen riten
und wâren des geluckes frô.
si heten ez geschaffen sô,
dô si zuo dem mâl
niht lenger ûf dem wal
wolden belîben,
ze füeren und ze trîben
heten si ze vil.
fürwâr ich sprechen wil,
sîn gedâhte niemen mêre,
daz den ungern solich êre
an den tiutschen wær geschehen.
die gevangen hôrn und sehen
manic geuden muosten dâ,
daz den ungern hernâ
ergie ze ungemach.
dô ditz geschach,
daz was, dô man spurt
nâch kristes geburt
tûsent und zwei hundert jâr
und sehs und achzic. nû nemt war,
cclxxix. wie dem herzogen wære,
dô er vernam diu mære.
swie leid im was geschehen,
doch liez er sich sehen
in der gebære als ein man,
der sich menlich stellen kan
ze gewinne und ze flust:
innewendic sîner brust,
swaz im gewar, truoc er tougen.
datz heinburc grâf hougen
von tûfers er besande,
er bât in unde mande,
daz er sich an der stunde
der teiding underwunde
und an grâf yban suochte,
daz er ze komen geruochte
mit dem herzogen ze tegen
umb die herren, die dâ lægen
in sînen banden swære.
dô kom der tûfersære
zuo grâf yban in geleite.
vil dinges er im vor seite,
dâmit er in brâht,
als sîn der herzog het gedâht,
hinz der niwenstat.
der herzog und sîn rât
trahten und erfunden,
swaz si guotes kunden,
unz man mit maniger bet
grâf yban überret,
daz er sich lie gezemen
ebenunge nemen
umbe daz, daz im gewar.
diu ebenung kom alsô dar:
swaz man noch herren sach
in der vencnuss ungemach
und die andern algelîch,
si wæren arme oder rîch -
wand ir was vil gewesen,
die des lîbs genesen
wâren missetrôst,
dârumb sich heten gelôst
umbe ir eigen guot;
die aber wâren sô gemuot,
daz si der ebenunge biten,
die wurden mit guoten siten
alle geledigt.
diu ebenung wirt niht verdigt,
diu grâf yban widerfuor:
der herzog im selp vierder swuor
ze helfen wider menniclich
wan aleine wider daz rîch,
daz wart dô genomen ûz.
und ob durch dheiner hande strûz
grâf ybanen zuo gevære
der kunic von ungern kunftic wære,
sô solt der herzog ze huote
mit lîbe und mit guote
grâf yban in sînen phlegen
haben unde im zuo legen
als ein herre sînem man.
ouch swuor grâf ybân
dem herzogen zêren
sînen frum ze mêren
unde sînen schaden ze wenden.
tûsent man sold er im senden,
swâ ir durch urliugs burde
dem herzogen nôt wurde.
alsô wart diu suon gemacht.
unde daz ungeswacht
diu gelubde stæt beliben,
daz wart allez verschriben
und verhantvest wol.
swaz darzuo gehôren sol,
daz was den herren allez kunt,
die dâ zuo der selben stunt
die sach wandelten under in.
hie mit kêr ich aber hin
von stîre und von ôsterrîch
mit den mæren an daz rîch. cclxxx. ir wizt wol, wie daz kam, dô kunic ruodolf nam sîne krôn und sîne wîhen, dô muost im der von gulich lîhen, swaz er datz âch verzeret hât. dô wart im diu selbe stat für gesezt ze phande. daz tet den burgærn ande mit gemeiner phliht und wolden im niht wesen gehôrsam. ze jungst er überkam der burgær sumelich, daz si im heimlich ir gunst darzuo gâben, möht er die stat behaben, daz si im des gunnen. von gulich der versunnen zeinander gewan wol vier hundert man, mit den sich der fruote legt in eine huote vil nâhen bi der stat. er wart des ze rât, daz er in der huot belib, unz man die hert ûz trib. unde als er sîn gedâht, alsô wart ez volbrâht. die in der huote lâgen - dô ez begunde tagen und man die porten entslôz, dô treip man daz vihe grôz her ûz an die weide - den innern ze leide kômen in gedrungen die alten mit den jungen, die der von gulich dâ het. nû hôret, waz er tet. dô er kom hin in, dô stuont aller sîn sin, wie er gewunne die, die im dâ wolden nie wesen undertân, die wold er gevangen hân. vil schier gie ez ze hûf. dô der povel kom ûf, dô vergie man im diu tor beidiu hinden unde vor, dâ si hin in wârn komen. dô wart im benomen her wider diu ûzvart. über si dô wart geliutet und geschrieren. owê der helde zieren, welch rât sol ir werden nuo? allenthalben lief zuo der povel unde sprach:< slahâ, slahâ, herre slach,> daz ir nieman kom dannen! von wîben noch von mannen was nindert dhein mensche dâ, der gesprochen hiet:< neinâ, man sol si lân genesen>. dô ez niht anders moht wesen, die kummerhaften geste dûhte daz daz beste, si solden werlichen ersterben, sît si niht möhten erwerben, daz man si hiet gevangen. daz was unergangen. waz solden si dô tuon, dô si fride noch suon mohten erwerben niht? des muost ouch mit in haben phliht an dem tôde manic burgære. ein dinc was dô swære: swelhen end si kêrten hin, dâ mêrte sich ir ungewin; man sluoc in si unde warf phîle unde strâlen scharf sô vil man in si schôz, unz si des lebens wurden blôz von der burgær hende. ach der missewende! ez ist ze hôren bitter, daz sô manic ritter und ritters kint zuo den stunden verdurben von solhen hunden. wand ir sult wizzen fürwâr, daz alle, die dâ kômen dar mit dem grâven hôchgeborn, sô gar wurden verlorn, daz ein lebender mensch under in des tôdes niht kom hin. daz leit und die herzensêre sol man klagen immer mêre.
cclxxx. ir wizt wol, wie daz kam,
daz got kunic ruodolfen nam
sîner konschaft gemahel,
der tugent und der êren stahel,
die sældenrîchen frouwen annen.
an ellenthaften mannen
hab wir ê gefreischet daz,
daz si dicke werdent laz
an freuden und an hôchgemüete,
swenne wîbes güete
niht freude an in mêrt:
daz lîht alsô verkêrt
wurd der kunic ruodolf,
des vorhten die bischolf,
die dâ gehôrent zuo der wal,
und die fursten über al,
den der gewalt enpholhen ist,
daz si sullen zaller frist
durch hôher êren guft
des rîches nôtdurft
betrahten und besorgen.
die begunden âbent unde morgen
den kunic darzuo trîben,
er sold alsô niht belîben;
dem rîche zêren
sold er im selp freud mêren
und solde trahten umb ein wîp,
durch die sîn ellenthafter lîp
gebezzert wurd an hôhem muot.
kunic ruodolf der fruot,
cclxxxii. hôret, waz er tet.
durch der fursten bet
und durch werltlich geuden
nôt er sich der freuden
mêr denn durch nôtdurft des lîbes.
êliches wîbes
het er immer wol enporn,
wand er hete nû verlorn
sîner tage den kern.
doch dô sîn niht enpern
wolden die fursten,
dô west er sich in den getursten
unde sô gar unverzagt,
ich wil gedagen umb ein magt,
er hiet ein lewen noch bestân;
swie alt er was ein man,
doch kund er junge gebâr.
er hiez die fursten nemen war,
wâ si funden ein wîp,
diu dem rîch und sînem lîp
füegte ze trouwen.
die begunden schouwen,
als in der kunic enpholhen het,
der nâch ir rât und nâch ir bet
gern hîrâten wolde,
durch daz an im solde
trûren werden geveigt.
nû wart im gezeigt
ein maget harte schoene,
an tugenden ungehoene
und alles tadels blint,
si was tohter und kint
des herzogen von tischouwe.
die selbe juncfrouwe
wart im gerâten ze nemen.
dô liez er sich ir gezemen.
wand dâ ir vater was gesezzen,
daz ist nâhen gemezzen
hin gegen francrîche.
dâ sitzent hôhe grâven rîche,
der furstentum und der lant
sint lêhen von des rîches hant
und sullen im wesen diensthaft.
die hât mit sîner kraft
der von francrîch brâht darzuo,
daz si im spâte unde fruo
müezen undertænic wesen.
daz wart allez vor gelesen
ruodolfen, des rîches vogt:
swenn er dâhin kæm gezogt,
als er het getrahtet sêre
werben dâ des rîches êre,
wie nutz im dan sîn sweher wære.
durch diu selben mære
kunic ruodolf zehant
sîne boten dar sant,
daz er im gæbe die magt.
diu beleip im unversagt.
daz tete man mit êrn.
ir vater gap im si gern,
wand der kunic ruodolf was
vester denn ein adamas
an menlichem prîse,
tugenthaft was er und wîse,
ouch het er rîcheit vil,
swer rehte merken wil,
wie gar im niemen widerwigt,
swer des rîches phligt,
an êren noch an guote.
kunic ruodolf an hôhem muote
begunde sêre stîgen,
dô im zuo sîgen
die boten begunden,
die sich heten underwunden
sîner amîen,
diu in fürbaz frîen
von ungemüete solde
dârumb der kunic wolde
zogen gegen in.
frôlichen fuor er hin
unzen gegen triere.
dar brâht man im schiere
die maget fîn und klâr,
alles wandels was si bar,
ouch het ir vater dar geleit
kostliche rîcheit,
dô er sîn tohter sant
brûtewîs in daz lant,
da si frouwe wesen solde:
mit silber und mit golde
manic soumær volget ir.
si kômen darnâch schier,
die dar brâhten die frouwen.
< wîchâ, herre, lâzâ schouwen,
wie si der kunic enphâch!>
zîlen wart dar gâch
maniger frouwen unde man,
die daz wolden schouwen an.
cclxxxiii. ich sag iu, wie ez ergie.
kunic ruodolf si enphie
als ein man, der gelimph
hât zernste und ze schimph
unde zallen den sachen,
die den man kunnen machen
tiwer unde wert.
allez des der kunic gert,
daz vant er volliclichen
an der minniclichen,
die er erkoren het ze konen.
wie lange si ze triere wonen,
daz wil ich iu sagen.
zehant nâch vierzehen tagen
mit der kuniginne wert
kunic ruodolf von dannen kêrt
ze tal bî dem rîn.
swaz er nutz west sîn
dem rîche unde sînen êrn,
daz warp er stætlich unde gern.
ouch stuont ez guote wîl alsô,
daz er was frôlich unde frô
und nur kurzewîle phlac,
wand er urliugs müezic lac.
daz müez im got mêren.
mit den mæren wil ich kêren
gegen ungerlande;
wie sich daz dinc dâ wande,
daz wil ich iu sagen.
in den selben tagen
grôzer ungemach
in ungerlant geschach,
wand ladizlâ der unger herre
der hete sich sô verre
in der zît sîner jugent
enzogen der tugent,
daz niemen durch sîn vorhte
anders niht enworhte
wan des in gelust.
dâvon grôze flust
nam der von ôsterrîch,
swie gar genzlich
si verriht wâren,
die bî den selben jâren
dem gemerke wârn gesezzen.
ich wæn ir habt sîn niht vergezzen,
wie manigen kriec swinden
mit grâf heinriches kinden,
der von guzzinc genennet was,
herzog albreht an sich las,
des ouch dick enphiengen pîn
grâf yban und die brüeder sîn
von dem herzog albrehten,
des sîn wan nâch dem rehten
stuont und aller sîn wille;
daz was nû in der stille
alle wîl gelegen.
nû begundens aber phlegen,
die bî dem gemerke sâzen
roubens ûf den strâzen.
manic freise si begiengen.
die dâvon schaden enphiengen,
die dûhte daz ze strenge,
ob si dheine lenge
vertrüegen daz laster:
si muoten sich dest vaster
gegen den ungern hin wider.
sus gie ez ûf und nider
under einander entwer.
hiute diser, morgen der
den gewin holte,
unz ez niht lenger wolte
der von ôsterrîch vertragen.
dô hiez er über al sagen
und mit brieven bediuten
hie ze stîre den marcliuten
und in ôsterrîch alsam,
ez wære schade unde scham
lenger alsô leben;
wie si die unger widerstreben
und widerlegen möhten,
daz si darûf gedæhten.
ouch gebôt er vesticlichen
von admunde abt heinrichen,
daz er sâ besande
al die man werlich erkande,
und alle die stîrære,
der er houbtman wære.
mit den sold er varn
diu gemerk bewarn
ze stîre in dem lande.
dô der abt erkande
des herzogen willen,
er lie sich niht bevillen,
er warnte sich sêre,
wie er des herzogen êre
gemêrte und sîn sterke.
hinz rakerspurg an daz gemerke
wol mit hundert mannen er fuor;
bî sîner heit er des swuor,
swer dâ menlich erschin,
ûf des frum und gewin
wold er trahten fürbaz.
swer ê was gewesen laz,
der wart tiurer denn ê.
daz den ungern von in wê
geschæhe, âbent und den morgen
darûf begunden si sorgen.
si riten manige reise
den ungern ze freise
in ir eigen lande,
si begiengen mit brande
maniger hande ungenuht.
die unger liten grôze zuht,
die si muosten nâch ir schulden
von den tiutschen dulden,
und manigen ungemach.
eins tages doch geschach
den tiutschen ein widerdriez.
grâf yban die sînen hiez,
swen man den tac möht erkennen,
sô solden si rennen
ze rakerspurc für die stat,
ob si deheine tât
dâ volenden möhten,
dâmit si für bræhten
dem abte eine smæhe.
nû hôrt, wie daz geschæhe.
cclxxxiv. die dar sande grâf yban,
der wâren wol driu hundert man.
ûz den drîn hundert
wurden ûz gesundert
kûme funfzehen,
den man muoste jehen,
si wæren aller beste geriten.
die selben niht vermiten,
si kômen für die stat gerant,
unde swaz man vihes dâ vant,
daz triben si dâhin.
und dô diu mær hin in
dem abte kômen in die stat,
der schuof, daz man drât
sîn selbs gesinde seit,
daz si wæren bereit.
der abt hiete wol gesworn,
die unger wæren al verlorn
von den sînen âne twâl,
die er ûz dem enstal
mit im dar gefuoret het.
under manigem schaden, den er tet
dem lande hie ze stîr
der selbe huttegîr,
sô was daz ein schade grôz,
daz er machen wolt genôz
von arte edelen knehten
gebûren süne, die gerehten
vil billicher solden
ir soumsetel, sô si wolden
salz von ûzsê füeren;
die selben ouch vil baz snüeren
kunden ir salzsecke.
denn si die îsnîn flecke
ûf diu wambîs kunden tuon.
manic gebûre sînes suon
in dem noppenberge wart entwert,
der wol sîn vater hiet genert
mit kæse machen manige frist,
hiet er der kneppischeite list
under wegen gelâzen.
wê, daz si sîn verwâzen,
die dâ machent îsenkappen
ûz solhen ackertrappen,
die dâ gehôrent zuo dem phluoc,
dâ edeler knehte ist genuoc,
die man billich tiwer macht.
ez het der abt alsô gedâht,
daz er die selben enstalære,
der ich vor an dem mære
niulich gewehent hân,
alsô wolde bringen an
und nâch hofsit lêren leben:
er wold in des tages geben
von den ungern eine strouf -
daz si sô boesen kouf
datz ûzsê niht hieten gewunnen -
darûf si wâren unversunnen.
der abt hiez in sagen,
si solden nâch jagen,
wand er ez dâfür het,
an der selben stet,
swen si ze velde kæmen,
daz si zehant næmen
an den ungern gewin.
ûf den selben sin
hiez er si hin nâch jagen
und ander niemen sagen
wan sîn selbs gesinde,
die gâhten vil swinde -
wand er der selben êre
gunde niemen mêre -
si îlten von der messe.
dârumbe niht enwesse
der biderb herr alhôch,
den alliu zagheit flôch,
wande man niht moht gehân
einen bezzern marcman
bî sînen zîten in dem lant;
an dem man bevant
sô manic kluoge tât,
die er bî sînen zît hât
gegen den ungern geworht.
manigen helt unervorht
vant man dâ zuo den stunden,
die wol wessen unde kunden,
wie man den ungern solde lâgen
mit fliehen und mit nâch jagen:
die beliben almeist hie.
nû hôret, wie ez den ergie,
die dâ ze velde wâren komen.
daz vihe, daz dâ was genomen,
daz triben si mit in
gegen olsenz hin,
dâ diu grôze ouwe was.
dâ lâgen in dem gras
die unger in der huote.
und dô sich ir gesellen fruote
ûf sich liezen trîben,
niht lenger si belîben
wolden in der lâge.
mit manigem hertem slage
und mit manigem schuzze swære
uf die enstalære
legten si sich sider
und jagten si hin wider
vil baz denn rehte wegereise.
< wære ich ûz diser freise>,
vil maniger zuo im selber sprach,
< mir wurde nimmer mêr sô gâch
mit dem abt dâher ze rîten;
ich wolde dâheime bîten
bî dem lieben vater mîn
und wolde im geholfen sîn,
swenn er machet kæse!
der slegehalp wol genæse,
der mac irn schuzzen niht entwîchen.>
dô si sô gar unstætlichen
vor den ungern fluhen her,
< rossâ ros, sperâ sper!>
wart geruofet in der stat.
si wolden in drât
ze staten und ze helfe komen,
dô ir nôt wart vernomen.
ouch sî iu daz geseit,
daz manic helt unverzeit
dâ was zuo der wîle,
der sich gern ze pîle
hiet gesazt und gewert.
die beliben ouch unernert,
swaz der selben was,
wand si tôt ûf daz gras
wurden gevellet,
dô sich nieman gesellet
mit deheiner helfe zin;
wande die dâ fluhen hin,
der was daz mêrer teil.
urliuges meil
brâht dâ manic helt unverdrozzen,
der mit bluote was begozzen.
cclxxxv. nû sûmten sich niht mêre,
die durch den abt und durch ir êre
den fluhtigen helfen wolten,
die von den ungern dolten
maniger hande pîn.
si liezen ir bîten sîn,
si sprangten die unger sâ
und jagten die slages slâ
hin wider gegen der ouwen.
alrêrst begunden si schouwen,
ob si wæren iht nâhen,
die nâch in solden gâhen
mit des abts baniere.
nû sâhen si vil schiere,
daz des volkes hinder in
wart ie lenger ie min
unde daz die niht volfuoren,
die dâ vor vil tiwer swuoren,
si begæben die vînde niht
unz an grâf ybans angesiht.
daz beleip dô niht wâr.
wand dô si nâmen war,
zehant si erkanden,
die in dâ nâch randen,
daz der lutzel was.
dô wart daz grüene gras
von bluot gemachet naz.
nû hôret, wâvon daz
kecke vehten geschach.
die unger wanden in ir gâch,
die in dâ nâch heten gevolgt,
die wurden aber gesolgt
von in, als die zdem êrsten mâl
gegen in heten den unval,
dârumb die unger mit in strîten.
warumbe aber die tiutschen bîten,
daz sag ich iu bediute:
ez wârn die frumen marcliute,
die den vînden dick genâhten;
dârumb si mit in vâhten,
wande si heten des sin,
der grôze schoc kæm nâch in,
die der abt het in sîner phleg.
die kêrten wol an mittem weg
unde warten diser hin wider,
die dâ nû wâren müeder lider
unde keckes vehtens sat,
wand si des kûm gewunnen stat,
daz si mit wer ab riten,
dô si wol heten volbiten,
daz si helfe gar vermeit.
alrêrste wurden si gejeit
von den, der in was ze vil.
und dô si kômen an daz zil,
dâ der schoc hielt,
der der baniere wielt,
dô hieltens aber ein wîle
und sazten sich ze pîle
ûf der selben trôst.
dô belibens aber unerlôst,
wand si fluhen in vor
unz in diu burctor,
alrêrste si beliben.
nû kom ouch her getriben,
die dâ heten gevohten.
vor zorn si niht enmohten
dem abt diu mær gesagen,
wie in dise zagen
heten gevaren mit.
daz beleip in der bît
unz an die herberge des nahts:
dâ wart solhes brahts
nie niht mêr gehôrt,
als von den wart enpôrt,
die der zagheit wurden gezigen;
swenn ez die andern liezen ligen,
sô wart grôz ir gebrehte.
von ir hertem gevehte
sagten si wunder,
unz man dem abt besunder
verrihte der mære,
wie sîn noppenbergære
den andern mit kerge
unz an die herberge
heten vor gerant.
alrêrst wurden si geschant.
ez wart ûf die veigen
ein solich vingerzeigen,
daz si sich muosten schamen.
etlicher sprach:< benamen,
mac ich mich hie niht gerechen
an diesen herren frechen,
die daz dunket missetân,
daz die unger ein man
mit iren langen berten fliuhet
unde solhez volc schiuhet,
daz sô griulichen zannet,
swann ez sîn bogen spannet,
got lâz si hie sælic sîn!
wil von admunt der herre mîn,
daz ich im diene mêre,
sîn frum und sîn êre
wil ich gern volbringen,
swenn er ze lantteidingen
hinze gretze wil varn;
solhen dienst wil ich sparn,
dâ man der liute spottet nâch>.
sô was maniger, der dâ sprach
umbe disen grôzen spot:
< gesent mich unser herre got
hin heim in daz enstal,
der liehten bluomen mach ich val
mit mînem segensîsen
sô vil, daz mich muoz prîsen
der vater und diu muoter mîn.
ich gerich mich an irm liehten schîn
noch hiwer ûf dem grimei>.
mit der unger geschrei
wil ich sîn unbeworren;
hinz ungern in die storren
lâz im ein ander wesen gâch
unde in daz stûdach.
dem abte dien ich gern;
mac aber er mîn enpern,
für trieben kum ich nimmer mêre.
helmbrehtes vater lêre
wil ich gerne volgen
und der kneppischeit sîn erbolgen.
des abtes ingesinde
sînen zorn swinde
wolden gestillen:
si liezen sich niht bevillen
arbeit und wolden sich erholn
des lasters, daz si muosten doln.
sie vereinten sich hie,
dô der âbent zuo gie,
daz die tôten vor der naht
wurden von in in brâht,
die dâ lâgen ûf dem gras.
swaz aber der gevangen was,
datz gote stuont der heil.
ir was ein michel teil,
die man die unger hin sach ziehen,
wand alle die niht wolden fliehen,
die wurden an der stunt
gevangen oder sêre wunt.
alsô muoz man êre arn.
der abt und die sînen wârn
datz rakerspurg an der marc,
unz daz der winder starc
dem summer obe lac.
umb sant mertîns tac
diu schumphentiure geschach;
nû beliben si darnâch
wol diu ganze wochen,
dô wart ûf gebrochen
unde von dannen geriten.
abt heinrich begunde bitten
hern alhôch und den fiustritzære
unde die sæfenære
und swaz er kande der vermezzen,
die der marke wârn gesezzen,
daz si manheit wielten
und diu gemerke inne hielten
unz an des winders ende:
mit werlicher hende
sô wold er komen hin wider
und die ouwen legen nider,
von der er schaden het genomen.
die mit im dar wâren komen,
die fuoren alle frôlichen
von dannen mit abt heinrichen
hin heim, dâ si den winder lâgen
unde gemaches phlâgen.
cclxxxvi. dô der summer komen was
und daz den pheriten daz gras
mæzic was ze snîden,
niht lenger wolt vermîden
der abt sîne vart.
sîner reis er wart
und des herzogen êren
ze râte mit den herren,
wie si im sîn helfen wolten.
von seckou bischolf liupolten
dorfte niemen lange bitten,
wand er was in den siten,
swaz dem herzogen tohte,
daz volfuort er, swâ er mohte.
daz erzeigt er vesticlichen,
er fuor mit abt heinrichen
an daz gemerke ze tal.
ouch gebôt der abt über al,
al die man werlich erkande,
die dâ gehôrten zuo dem lande,
daz si niht verbæren,
sô daz si bî im wæren
und mit im füeren an die marc.
ein volc michel unde starc
von gebûren er gewan.
mit den zogt er dan
und hiez die ouwen slahen ûz,
dâ der schedeliche strûz
des vordern jâres was geschehen,
daz man sich möhte umbe sehen,
ob man durch deheinen haz
gegen den ungern fürbaz
urliuges phlæge,
ob dhein huote mêr dâ læge,
daz man sich dâvor möht bewarn.
er jach, die unger müesten garn,
swaz si hezziges vâres
gegen in des vordern jâres
ze schaden begangen heten.
nû hôret, waz si teten
die wîl datz ôsterrîch.
herzog albrecht sinniclich
über ein wart
einer langen her vart,
dâmit er urliugs machte müeder
grâf ybanen und sîne brüeder,
wand er wol weste daz,
daz in was gehaz
kunic ladizlâ ir herre,
wand urliuges werre
stætlichen von in kam.
dârumbe was man in gram.
herzog albreht des ernande,
daz er sîne boten sande
zuo der unger herren dô.
dem enpôt er alsô,
er erkande daz kuntlich,
swer einem sô hôhem kunic rîch,
als man in erkant,
mit her füer in sîn lant,
daz daz niht gefüege wære:
nû lit er solhe swære,
der er niht lenger möht vertragen;
er hiez im flîziclichen klagen
allez, daz im het getân
ze schaden grâf yban.
cclxxxvii. der kunic von ungern sich bedâht
diser botschaft über naht
und enpôt im her wider daz,
ez wær ân allen sînen haz,
mit swie getânen dingen
er möht ze leide bringen
grâf ybanen und sîn geslehte;
sît er si niht gebezzern möhte
umb ir unfridlichez leben,
sô wold er urloup geben
allen irn vînden gegen in,
und swenn er gegen ungern hin
ûf si wolde urliugen,
an swiu er daz niht möht erziugen,
des wold er im legen zuo
beidiu spâte unde fruo
mit aller sîner kraft.
dô dise botschaft
herzog albreht gehôrte,
in freuden sich enpôrte
sîn herze und aller sîn muot.
swâ er varund guot
in sîner gewalt weste,
dâmit er die geste
vor armuot bewart,
die im die hervart
lobten ze dienen.
von der stat ze wienen
gewan er wol tûsent man;
ouch griffen sich die herren an
mit dienste alsô sêre,
daz man niht vil gedenket mêre,
daz si sô gar gemeiniclich
von stîre und von ôsterrîch
mit grôzem dienst sich næmen für.
dâbî ich noch hiute spür,
swen sich der furste diser lande
gegen den sînen erkande
und si genædiclichen meint,
dem wurd solch dienst von in bescheint
von ir helf und von ir witzen,
daz er wol vor möht gesitzen
aller sîner vînde haz.
nû lâz wir belîben daz.
wie sich der herzog bereit
zuo der selben arbeit,
der er hinz ungern het gedâht,
unde wie er die volbrâht,
daz wirt iu hernâch geseit.
cclxxxviii. ich hân nû lange verdeit,
wie der biderb ruodolf,
der salzpurgære bischolf,
bî dem goteshûse warp.
manic man bî im verdarp,
der ê was gewesen rîch,
sô gar unguotlich
tet er sînen armen liuten.
ich enkan iu niht bediuten,
wie sêre er in obe lac
mit grôzer stiwer, der er phlac
ab in ze nemen alliu jâr.
swie er ez brâhte dar,
sô muost er guot haben,
wand er het von swâben
ein grôzez ingesinde,
die zerten vil swinde.
wand ez alsô umb si lît,
swelch herr in niht envollen gît
beide kleider unde ros
und emziclichen phantlôs
in die herberge,
den zîhent si erge
und enahtent ûf in niht.
von swâben man her nider siht
golt noch silber füeren:
ez enmac sich niht berüeren
ûf den soumæren.
daz geviel den salzpurgæren,
weiz got, niht ze wol.
ouch nam er ze grôzen zol
durch sînen kostlichen muot
ab sîner burgære guot
und ab des liuten von admunde
abt heinrich im des niht gunde
und wart dâvon unmuotes.
wand swaz er het guotes,
daz dem bischolf was gelegen,
des wold er ze sêre phlegen
mit überigem geniez.
ich enweiz, wer in daz tuon hiez,
daz er vogtîe darûf jach.
ez was dem abte ungemach
unde het ez niht verguot.
des kômen si in unmuot
gegen einander beide.
bischolf ruodolf im ze leide
tete, swaz er mohte;
als verr dem abte tohte,
dem bischolf galt er daz.
alsô mêrt sich der haz
zwischen in von tac ze tac.
in der selben zît gelac
tôt herr erkengêr,
den man dâ nant von landeser.
dô der ân erben verdarp,
an den bischolf dô warp
herzog albreht,
daz er im wær gereht
daran und genædic,
swaz im wær worden ledic,
daz er im lihe daz;
des getrûte er im baz
denn einem andern bischolf;
ob im der kunic ruodolf
iht liebes het getân,
daz er daz sæhe an
und im lihe diu lêhen.
darzuo hôrt man jehen
der salzpurgære herren:
< swaz ich guots und êren
vermac, daz tuon ich williclich
mînem hern von ôsterrîch;
aber umb ein solich guot,
als er hie hât gemuot
unde im ze lîhen bit,
dâ furder ich in kleine mit.
swenne sich gefüeget daz,
daz ich ez mac volenden baz,
sô schaff ich gerne sînen frum;
doch hât er von dem bistum
wol sô breit und sô wît,
daz er sîn wol enpît,
unz ez sich baz füeget.>
der rede niht genüeget
den von ôsterrîch.
er traht vil flîziclich,
wie er daz füegen möhte,
daz er den bischolf innen bræhte
sîner unminnen.
dô des der abt wart innen,
der treip darzuo
beide spât und fruo;
mit bete und mit klag
dem herzogen er an lac,
daz er im wande sîne swære,
wand er sîn rehter vogt wære.
daz bewært er wol mit hantvesten.
der abt kleit manigen gebresten
von rôm dem kunic ruodolf,
den er næm von dem bischolf
an sînem guote, daz er hiete
in des bischolfes gebiete,
dâ lit er schedeliche nôt.
kunic ruodolf dô gebôt
dem herzogen sînem suon,
warumb er lieze tuon
dem abte dheinen gewalt,
sît er im wær bezalt
ze vogte und ze schermære;
daz er niht lenger verbære,
er schüef dem abte guoten frid,
sô daz er fürbaz niht enlit
solhen ungemach,
als er von dem bischolf jach.
der herzog an der stunt
dem bischolf tete kunt,
swaz im enpoten was.
dô er die brief gelas,
nâch der sînen râte
dem herzogen er drâte
êrbære boten sande,
er bât in unde mande,
daz er in wizzen lieze,
wie der gebreste hieze,
der schade und diu smæhe,
des der abt von im jæhe,
und ob er selben dheinen het,
daz er im den an der stet
gemocht geschriben senden,
den wold er im wenden,
swie er selben gerte,
als verr in lîp und guot werte,
der herzog an den stunden
mit den, die darzuo kunden,
des gebresten wart enein:
ez waere grôz oder klein,
daz hiezens an schrîben;
der abt lie niht belîben,
swaz im gewar,
ez muost an den brief gar.
der groesten sache eine was,
die man an dem brieve las
und die der herzog sêre kleit,
daz der bischolf het geleit
ûf sîn vogtî ein stat,
diu dâ heizt rastat;
ouch het von ôsterrîch der junge
ûf wehsenecke vorderunge,
wand ez von bêheim der rîch
het gewalticlich
dienstlich ze sîner hende
unz an sîns lîbes ende.
von ôsterrîch der herre
klagte dennoch mêre
gegen dem von salzpurc:
perhtoltsgadem und nunburc,
diu goteshiuser beide,
daran im vil ze leide
geschæhe von dem salzpurgære,
der er rehter voget wære,
als im sagten sîn hantveste.
maniger hande gebreste
wart dô geschriben an,
des ich niht gar genennen kan,
und ein vorderunge swære
gie gegen dem goldeckære
zuo dem selben mâl.
der het in dem enstal
in des herzogen lant
ein hûs, was stætenecke genant;
daz was dem herzogen leit.
der wolde, daz im wurd geseit
und gemachet sleht,
wie getâniu reht
der goldeckære daran weste,
daz er gebûwen het ein veste
ûf des landesherren eigen,
des bât er im zeigen
eteliche urkunde.
daz schiet der abt von admunde.
cclxxxix. dô der bischolf vernam
die vordrung, diu im kam,
des erschract er sêre:
wîsung unde êre
suocht er datz den fruoten
umb sô getânez muoten,
als der herzog gen im tet.
waz antwurt er dâgegen het,
diu den wîsen allen
von schulden müest gevallen,
die salzpurgær sich dô berieten.
si solden enpieten
dem fursten ûz ôsterrîch
über der vordrung ieglich
sô getân antwurt,
dâ man ir reht an spurt
und diu doch gefüege wære,
sô daz dehein gevære
zwischen si iht kæme.
wen man ze boten næme,
daz tuon ich iu kunt:
in des von gutting munt
man die botschaft gap,
der selbe was ein swâb,
und von kuchel her kuonrât,
die zwêne man nâch rât
vertigte dâhin.
datz wienen fundens in.
dô si der herzog enphie,
darnâch unlang ergie,
daz si irer rede begunden,
sô si beste kunden,
über ieslich sache besunder.
si sprâchen:< herre uns nimt wunder,
daz ein solch furste, als ir sît,
solhe vorderung für gît,
als ir herre habt getân.
des hât iuch lîht bewîst ein man,
der an diser frist
dem goteshûs niht wæg ist>,
si sprâchen:< lieber herre mîn,
daz ist daran wol schîn,
daz man iu gesaget hât,
mîn herre, der hab rastat
ûf fremdez eigen geleit.
iu belîbet unverdeit,
wie ez umbe rastat lît:
zuo der selben zît,
dô man des bûwes begunde,
dô nam der abt von admunde
mit willigem muot
ze widerwehsel ander guot
für die hofstat,
dâ nû lît rastat,
und lie mit willen dâ bûwen.
ob in nû daz hât gerûwen
und eines andern wil jehen,
darüber sult ir, herre, sehen
die hantvest, die er dô gap>.
der herzog sprach:< dâ enhab
wir unser reht niht mit verlorn,
ob des bischolfes zorn
ein abt wolt gestillen,
daz er mit guotem willen
liez unser vogtî hin dan.
zwâr er was ein wîser man,
der admunt hât gestift,
daz er der vogtîe gift
gap von ôsterrîch dem fursten.
welch abt wær in den getursten,
der niht müeste die lengen
dem bischolfe nâch hengen,
sînen zorn gestillen
und begên sînen willen,
swenn er gen im begunde suochen
des verworren ûz den buochen?
dârumb die wîsen hânt gerâten,
daz man den prelâten
vogte hât gegeben,
die in des widerstreben
und die vil eben nemen war
zuo dem urbar,
waz man dâmit begê.
beidiu nû und ouch ê
kumt mîn wille darzuo niht,
daz der abt verwehsel iht
mîner vogtî.
swaz dâ reht über sî,
des lâze wir die wîsen jehen,
swenne daz nû mug geschehen>.
die boten sprachen mêre:
< der bischolf, unser herre,
der kôr und die dienstman,
die daz goteshûs mac gehân,
die habt ir sêr erschrecket
und grôziu leit gewecket
dâmit, daz ir, herre, jeht,
ir habt ûf wehsenecke reht.
wand ez ist ein grôz gewizzen,
dô daz loben het verslizzen
her hertnît von ort,
daz dô dem goteshûs ledic wart,
swes man in hôrte jehen
von dem bischolf ze lêhen,
als wehseneck und ander guot>.
herzog albreht der fruot
zuo den boten sprach:
< wie ist in daz sô ungemach,
daz ich vordere wan daz,
daz herzog friderich besaz
in des landes gewerschaft,
die wîl er het des lebens kraft,
und der von bêheim alsam,
ê im kunic ruodolf nam
stîre unde ôsterrîch,
dô het er ez gewalticlich.
als aber ir für habt geben,
daz nâch des von orte leben
dem goteshûs sî ledic worden
wehseneck nâch lêhens orden,
des wil ich iuch berihten baz,
wie wehsenecke besaz
herzog fridrich der sælige;
wand ob ich iu die red verswîge,
sô wolt ir ez dâfür haben,
die red, die si iu für gâben
datz salzpurg ûf dem kôre,
der wære ich ein tore
und enwest dârumbe niht.
ich bin der mær alsô verriht,
daz den bischolf eberhart
herzenlichen beswârt
von orte her hertnît
und treip daz unz an die zît,
daz der bischolf sîne leit
vor sînen mannen ûf in kleit.
als lanc treip er die klag,
unz im nâch rehter urteil frâg
wart widerteilt an der stat,
swaz er ze lêhen hât
von der salzpurgær bistum:
dâ solt der bischolf sînen frum,
swie er wolt, mit schaffen,
vor leien und vor phaffen
wart im erteilet daz.
diu vîntschaft und der haz -
sîner verdienten schulden
kom wider ze hulden
mit dem bischolf sît
von orte her hertnît;
iedoch sô muose loben er,
ob er sich immer mêr
gegen dem goteshûs vergæze,
swaz er ze lêhen besæze
von dem goteshûse,
daz daz âne pûse
von im ledic wære
dem hern der salzpurgære.
ccxc. dô diu suon alsô geschach,
unlanc gestuont ez hin nâch,
daz der von orte wider trat
in sîn altez phat
und dem goteshûs in sîner gæhe
beidiu schaden tet und smæhe
an liuten und an guot.
des wart der bischolf ungemuot,
als im des gie nôt.
über al er gebôt
frîen, grâven unde fursten,
swer in den getursten
gen dem von orte wolde wesen,
daz er an sich wolde lesen,
swaz von dem ortær was warten
ledic bischolf eberharten -
dô man daz gefriesch,
an den bischolf dô iesch
herzog friderich der kecke,
daz er im lihe wehsenecke.
des was der bischolf frô.
dem herzogen enpôt er dô,
daz er hinz friesach zuo im kæme
und dâ ze lêhen von im næme,
swaz im beheite ûz dem guot,
daz durch sînen übermuot
dem von orte widerteilet was.
dô die botschaft gelas
herzog friderich,
er gâhte snelliclich,
unz er zuo dem bischolf kam.
dô der sîne red vernam,
wes er umb wehsenecke gerte,
der bischolf in des gewerte,
er lêch im, swaz darzuo gehôrt,
als ez der von ort
in lêhensgewer het brâht her.
der bischolf lobt im mêr,
ob darûf iemen sprechen wolde,
daz er ims verantworten solde
vor aller ansprâch.
dô daz alsô geschach,
herzog friderich
sich urloubt minniclich
von dem von salzpurge
und kêrt hinz judenburge.
ccxci. dô der ortære
gefriesch disiu mære,
daz der bischolf het geladen
den herzogen ûf sînen schaden
unde daz er im ze solde
mit wehsenecke mieten wolde
wan ûf sîn verderben,
sô getânez werben,
als der bischolf hete wân,
hiet er gerne understân.
er sande an der stunde,
wâ er den bischolf funde,
dem wold er sich haben geneigt.
datz friesach wart er im gezeigt.
dâhin er zehant
sîne boten sant.
dô die wâren komen
und ir botschaft het vernomen
der bischolf eberhart,
ungemuot er wart,
er sprach: « sagt iwerm herren,
ich wil mich niht mêr kêren
an sîniu unstætiu wort,
wande swaz mir der von ort
fürbaz gelubde tæte,
diu beliben als unstæte,
als si uns ê sint beliben.
er hât als lange getriben
mit uns sînen übermuot,
unz daz uns allez daz guot,
des wir im haben gejehen
von unserm goteshûs ze lêhen,
als ofte widerteilet ist,
daz wir niht lenger frist
mit im wellen umbegân.
ez mac nû niemen understân,
wand wir ez haben williclich
gelihen herzog friderich,
swaz er ze lêhen von uns het.
wie sich nû der mit im begêt
und swaz er darzuo tuo,
dâ müez wir sehen zuo ».
die boten sêre müete,
daz si deheine güete
an dem bischolfe funden.
si kômen in kurzen stunden
zirem hern hin wider,
dem sagten si sider
alle des bischolfes wort.
dô warnte sich der von ort,
wie er sîn êre und sîn guot
vor in beiden behuot,
wand ez gestuont unlanc darnâch,
daz herzog fridrich sprach
nâch wehseneck hinz dem von ort
und umb allez, daz darzuo gehôrt,
und behabte im daz an.
dô was der ortær ein man
sô rîch und sô gewaltic,
daz er des herzogen stric
und der geværd, die er im truoc,
waer er sust gewesen kluoc,
er hiet im immer wol widerstrebt
die wîle und er hiet gelebt.
dô was er alsô gefuort,
swaz daz sîne an ruort,
daz leit von im ungemach.
dem stubenbergær geschach
von im manic smæhe.
nû hôret, waz geschæhe
ccxcii. von dem stubenbergære.
mit hern faben dem lantschrîbære,
der des herzogen gescheftes phlac,
het der von orte einen tac,
der was hinz judenburc geleit.
als ich iu ê hân geseit,
dâ wolt her fabe hân besehen,
ob dhein rihtung möht sîn geschehen,
sô daz der ortær guotlich
mit dem herzogen fridrich
möhte sîn verriht.
dô enhet er dhein ende niht,
wand herzog friderich der kecke
wolde von wehsenecke
deheine wîse scheiden,
dâvon ez zwischen in beiden
unverriht beleip zuo dem mâl.
ûf der muore si ze tal
ûf einem flôze wolden varn.
die dem ortære vînt wârn,
die teten sîn geverte kunt
dem stubenbergær an der stunt.
der begund sich darzuo wârn.
dô si kômen gevarn
niderthalp sant dyonisen,
dô rand ûf einer wisen
der stubenbergær drât
zuo der muore stat
mit ûf geleiten phîlen
und hiez si balde îlen
mit dem flôz herzuo.
nû hôret, waz er tuo.
den von ort er herab nam;
her fab und swer her nider quam,
die ûf dem flôze wârn,
die liez er alle varn,
an den ortær aleine,
den fuort er niht seine
an sînen gemach.
swaz im ie von im geschach,
daz muost er allez widertuon.
si wæren wol ze suon
mit einander komen.
und dô dâ wart vernomen
sîn vencnuss in ôsterrîch,
dô sant der herzog friderich
zuo dem stubenbergære,
als liep im sîn hulde wære,
daz er im zehant
den von orte gevangen sant.
des getorst er niht vermîden;
sus muost der von orte lîden,
daz man gevangen in
sant dem herzogen hin.
dô in der herzog in gewan,
dô underwant er sich sân
alles sînes guotes.
er was sô hertes muotes,
ê daz er ie
des herzogen wil begie,
er jach, er wold ê sterben
und in der vancnus verderben.
daz geschach ouch schier darnâch,
dô er solhen ungemach
in sînem alter muoste lîden,
wand er wolde niht vermîden
sînes muotes hertikeit.
er kriegt des unde streit:
ê daz er williclich
dem herzogen fridrich
deheine veste wolde geben,
er wold ê fliesen daz leben.
dô was ouch in der geturst
friderich der junge furst,
dô er gerne wolde sterben
und daz er niht wolde werben
gegen im umb hulde
nâch sô getâner schulde,
als sîn sache gegen im lac,
daz er ouch sich sîn bewac.
und darnâch vil schiere
starp von ort der fiere
in des herzogen banden.
dô sîn erben daz erkanden,
daz der ortære
in der vancnus tôt wære,
die zugen sich zuo dem eigen;
ûf swiu man moht gezeigen,
daz lêhen wær gewesen,
daz begunde an sich lesen,
die darzuo heten reht.
ir herren, nû seht>,
sprach herzog albreht der unverzeit,
< nû hân ich iu vil gar geseit,
wie ez lît umb wehsenecke>.
< deheinen zorn ez iu wecke
und lât iuchz dunken niht ze vil,
daz ich ieze reden wil>,
sprach der boten einer dô;
< ob der rede wær alsô,
als ir hie für gebt,
dô herzog fridrich lebt,
wære dem dhein reht bekant
an dem hûse wehsenecke genant,
daz wære doch ledic worden
dem goteshûs nâch lêhens orden,
wand herzog fridrich hie
deheinen erben lie.
als aber ir, herre, jeht,
ez sî wizzenlich und sleht,
daz von bêheim der rîch
hab gewalticlich
wehseneck gehabt in gewern,
den sach man mêr behern
daz goteshûs sînes guotes.
er enmoht sô rehtes muotes
gegen den herren sîn gewesen,
daz in ûf sîn genesen
wær gewesen alsô nôt
als ûf sînen tôt.
ob manz mit urloup reden sol,
sô wizt ir, herre, wol,
daz der bischolf friderich
kunic ruodolfen und dem rîch
half flîziclich und gern
aller sîner êrn
und den von bêheim ze vertrîben,
dârumb daz man in liez belîben
bî wehseneck und anderm guot,
daz im durch sînen übermuot
der von bêheim het genomen>.
< wir mugen niht zende komen
hie volliclich der lande reht>,
sprach der herzog albreht;
< swen sich nû füegt diu stat,
sô verriht wir drât
von salzpurc den bischolf,
waz im der kunic ruodolf
von mînem lant gegeben mohte;
swaz uns ze dien tohte
gegen dem bischolf friderich,
des was der kunic und ouch ich
willic dem selben hern,
wand er tetz ouch gern,
swes wir an in gerten.
ob wir den iht gewerten,
dâ enkêr sich niemen an,
wand ez ist doch alsô getân
unsers rehtes unverzigen.
hiemit diu rede sol geligen.>
die boten sprâchen aber dô:
< herr, iwer brief stêt alsô,
daz ir dehein reht
dem goldeckær an stæteneck jeht,
daz in dem enstal lît.
her, daz ist sô lange zît
alsô her komen,
als wir haben vernomen,
bî den alten landes herren;
swer iuch nû in wolt verkeren
ze solhen ungenâden,
daz si dheinen schaden
næmen dâ von,
der het in übel getân>.
ccxciii. dô sprach der herzog versunnen:
< ich wolde gern erkunnen,
ob ich den goldeckære sæhe,
wes er ûf daz hûs jæhe,
daz ûf unserm eigen lît.>
die boten sprâchen an der zît:
< her, wir hôren in jehen,
daz burcstal sî ze lêhen
sînen vordern bezalt
von dem marcgrâven alt,
der datze grûscharn saz>.
< nû von wem het er daz
ze lêhen oder ze reht>,
sprach der herzog albreht,
< daz er phliget solher siten?
swenn er dar kumt geriten
mit vierzic pherden oder min,
diu heizt er füeren hin
in dem enstal
ûf daz guot über al.
er enruocht, wes daz eigen ist.
die müezen im al die frist
unde alle die zît,
die er ze stætenecke lît,
kneht unde phert berâten.
des wil ich fürbaz niht gestaten
weder sust noch sô>.
die boten sprâchen aber dô:
< nû sagt uns, lieber herre,
durch iwer selbes êre,
wer hât iu geseit,
daz iu dhein leit
tuo mîn herre von salzpurge
an perhtoltsgadem und an nunburge,
der ir vogt sît?>
< swen des nû wirt zît>,
sprach von ôsterrîch der junge,
< daz mir bezzerunge
sol oder mac geschehen,
sô gehôret man mich jehen,
wie getâne sache
mir ze ungemache
der von salzpurc tuot>.
die boten wîs und fruot
begunden darnâch streben
mit des herzogen râtgeben,
daz si næmen einen tac,
swaz zwischen in lac
verwarren unde uneben,
daz dem ein ende wurd gegeben
und gemachet sleht
mit minnen und mit reht.
ccxciv. der tac wart gesprochen
über sehs wochen
hinz der niwenstat.
die boten riten drât
und kômen mit den mæren
zuo den salzpurgæren.
den wart von in geseit,
daz dem herzogen diu gelegenheit
was kunt an allen kriegen,
sô daz in nieman getriegen
an der wârheit kunde.
an der selben stunde
sach man den bischolf schaffen,
daz man leien unde phaffen
die wægisten besande.
der bischolf si mande,
daz si im rieten daz beste.
swer iht guotes weste,
der lêrte daz mit triwen.
manigen brief niwen
hiez der bischolf schrîben.
er lie nihts belîben,
swaz im gewar,
ez mües ouch komen dar.
dô diu zît hin verswant,
diu zuo dem tage was benant,
dô ensûmte sich niht mêre
bischolf ruodolf der hêre,
er kêrte hinz der niwenstat.
mit im er ze rîten bât
von lavent bischolf kuonrâten
unde swaz der wolgerâten
und der wîsen phaffen was.
ûz den leien er ouch las
daz wægist und daz beste;
datz swem er iht weste
witze oder sin
ûf des goteshûs gewin,
mit im er die brâhte.
des selben sich ouch verdâhte
der herzog von ôsterrîch;
der luot sunderlich
die, den er was holt:
von seckou bischolf liupolt
und der abt von admunde
die kômen dar zuo der stunde;
ouch was ze komen niht seine
her ott von liehtensteine.
dar kômen durch sîn bet,
swaz er râtgeben het
und swaz er der wîsen kande
datz ôsterrîche in dem lande.
ccxcv. dô die hern gesamten sich,
mit zuhten unde wîslich
was der anevanc.
daz gespræch was lanc,
ê si des teidings begunden;
ze jungist dô erfunden
ir beider râtgeben daz,
daz sich niht füegte baz
zwischen in beiden,
denn daz man lieze scheiden
daz gemeine reht,
daran in beiden sleht
ein rihtær solde wesen.
darzuo wart ûz gelesen
bischolf liupolt der seckouwære,
daz er ir beider rihtær wære,
wand er darzuo wol kunde.
nû hôret, wie man sîn begunde.
als ich iu ê hân geseit,
der herzog des êrsten kleit,
daz man im rastat
ûf sîn vogtîe hât
gebûwen under sînen danc.
ez wær ze sagen ze lanc,
dô man diu teidinc ane vie,
waz rede darunder,
ê diu eine sach zuo kæme.
doch wie si ein ende næme,
ze liehte ich daz bringe.
mit einem gedinge
der bischolf die sache hôch
an den bâbest zôch.
daz liez der herzog alsô stân
und huop zdem andern mâle an:
er kleite ûf den goldeckære,
daz hûs datz stætenecke wære
durnehticlich und sleht
mit bezzerem reht
dem landesherren undertân
denn des bischolfs dienstman,
die man sîn sæhe phlegen,
wand daz hûs wær gelegen
ûf des lantherren eigen.
möhten aber si gezeigen
daran dhein urkunde,
daz si zuo der stunde,
dô si des bûwes begunnen,
darzuo heten gewunnen
urloup des landeshern,
des wold er sich gern
lâzen genüegen.
über dis ansprâch gefüegen
der bischolf sich zehant
der antwurt underwant
an der goldeckære stat.
vorsprechen er im bât
geben den rihtære.
swaz der salzpurgære
mit im dâ was,
an die sprach er die las.
die selben im tâten
mit wîsung und mit râten,
swaz si guotes kunden.
dô si der teidinc begunden
der herzog und der bischolf,
an den kunic ruodolf
der bischolf dingte aber sâ:
swaz der herzoge dâ
gegen dem bischolfe klagt,
als ich iu vor hân gesagt,
des dingt der bischolf algelîch
an den bâbest oder an daz rîch.
des erzurnt sô sêre
herzog albreht der hêre,
daz er vor zorne îlt sîn strâzen.
dâ wolde er sich lâzen
nieman nemen von.
diu sunne was nû vergân,
dô si liezen von der klag.
der herzog bî tag
kûm gereit ein mîle;
der bischolf ouch mit île
von der niunstat gâht:
ez was verr in der naht,
dô er hinz niunkirchen kam.
ir ietweder nam
urloup von dem andern hie.
dô der tac alsô zergie,
daz si beliben unverriht,
der herzog kêrte algeriht
hinze wienen mit zorn.
diu koste, diu dâ was verlorn,
diu muot in niht sô hart
als diu hôchvart,
die der bischolf dâ het getriben.
die andern herren dâ beliben,
die dar kômen durch si beide;
in was ir ungemüete leide,
des si gegen einander phlâgen.
in den selben zwein tagen
der bischolf kom hinz brucke gestrichen.
da sagt man im gewislichen,
daz der herzog gegen im übel wolde,
dâgegen er sich rihten solde.
der bischolf dô bât,
daz man im gæbe rât,
die dâ bî im wâren,
wie er solt gebâren
oder waz er tuon solt,
sît im niht holt
der herzoge wære:
< ez ist ein warte swære,
die ich her ze mir sol haben!
ich erkand in noch ze swâben>,
sprach der bischolf zin,
< er hât solhen sin
unde ist alsô gemuot,
swer im iht widerdriezes tuot,
dâ traht er immer nâch,
wie er des kom ze râch,
beide spâte unde fruo.
dâvon râtet mir darzuo,
daz dem goteshûs nutze sî>.
die dem bischolf wâren bî,
daz wâren hôhe herren wîs,
die durch wîstumes prîs
der bischolf gefuoret hât
zdem tage hinz der niwenstat.
si sprâchen:< herre, sît bî witzen!
an dem herzogen wir entsitzen
sîn jugent und sîn frecheit,
daz in diu schunde und verleit,
daz er iu lîht in sîner gæhe
tuot schaden unde smæhe.
dâvon râte wir iu daz,
daz ir âne underlâz
hin wider sent an der stunt
und tuot im alsô kunt,
swaz dâ sî ergangen,
daz sî iu anders vervangen,
denne ir ez habt gemeint.
wær iu von ieman bescheint,
daz ir dâvon gewunnet haz,
ob ir dingtet fürbaz,
sô het irz vermiten
und iwer sach gebiten,
unz ez sich baz hiet gefüegt.
swie in und sînen rât genüegt,
welt ir im bezzerunge tuon,
daz er in solher suon,
als vor ân allen argen list
zwischen iu gewesen ist,
fürbaz geruoche ze belîben.
ob in gegen iu wolde trîben
der abt ûf dheiner suone stôre,
daz er iuch dâgegen hôre
und iwer antwurt mezze,
ê daz er sich vergezze
gen iu und dem gotshûse>.
die boten ân alle pûse
hin wider wurden gesant.
ich hân iu schier genant,
die man ze boten sande dâ:
ein schrîbær, hiez her niclâ,
der was pharrær ze malentin,
man jach im, daz er kunde sîn
frumic zallen dingen,
und her hertnît von noppingen
die wurden alzehant
hin wider gesant,
ê man von brucke schiet.
swaz man in guotes riet,
des vermiten si niht.
der bischolf kêrt algeriht
gegen libenz zetal.
dâ wold er haben twâl,
unz diu botschaft wider kæme,
unde swaz er dâ vernæme,
dâ wold er sich rihten nâch.
ouch liezen in wesen gâch
die boten, die ich nand ê;
die sûmten sich niht mê,
si kômen hin in kurzen stunden.
datze wienen si in funden
den herzogen albreht.
durnehticlichen unde sleht
wurben si ir botschaft.
mit zorne funden si behaft
von ôsterrîch den herzogen.
der sprach:< ich bin ê betrogen
sô dick von iwerm herren,
daz ich mich fürbaz kêren
an in niht enwil.
zwâr im was sîn ze vil,
dô im des niht was gedâht,
daz ez mit teidinc wurde brâht
zwischen uns ze guote,
daz er mich umbsus muote
und sô manigen biderben man.
nû enist anders niht daran,
daz ich welle oder mug getuon,
wan alle friuntschaft unde suon
diu sî im hiute widerseit,
ez sî im liep oder leit.
ez stê kurz oder lanc,
sô muoz ich under sînen danc
wehsenecke haben>.
antwurt im des gâben
die boten, die ich ê nant:
< sô wær übel bewant,
daz ir witz und sinne habt,
sol von admunt der abt
iuch bringen daran,
swie vil dienste hât getân
iu und dem rîch
unser her, bischolf fridrich,
daz des daz goteshûs niht geniez,
und ob iu ein kleiner widerdriez
von disem bischolf geschehen ist,
daz des in sô kurzer frist
daz goteshûs enkelten sol.
ir wizzet daz, herre, wol,
daz von salzpurc die tuomherren
iwerm vater und iu zêren
den kanzlær herren ruodolf
nâmen ze bischolf
ûf sô getânen trôst,
daz si wurden erlôst
der swære und der sorgen,
ob dhein kriec wær verborgen
zwischen dem goteshûs heimlich
und dem fursten von ôsterrîch,
daz der durch in wurd verkorn.
hât daz gotshûs daran verlorn,
daz ist den salzpurgæren leit:
wær in von ieman geseit,
dem ir der êren gunnet baz,
den heten si ân underlâz
ze bischolf genomen.>
< daz die bet in dar kômen
des kunigs und diu mîn,
daz muoz mir immer leit sîn,
daz ez ist geschehen.
als aber ich iuch hôr jehen
von bischolf friderichen,
des gehil ich wærlichen,
daz uns der mit triwen meint,
wand uns von im ist bescheint
manic triu und friuntschaft.
daz er des tôdes überkraft
solde sîn genesen,
dârumb wold ich ermer wesen
tûsent marc oder mêre.
swaz wir im triwe unde êre
mohten denn erbieten,
des muost er sich nieten.
aber iwer bischolf,
der sich ræzer denn ein wolf
dunket gegen uns sîn,
dem saget von den wegen mîn,
daz ich im bî iu hiute
friuntschaft und dienest widerbiute,
daz er sich darzuo riht>.
< des entuon wir niht>,
der boten einer sprach;
< wir wærn darzuo ze swach,
daz man uns sæh in den getursten,
daz wir zwischen sô hôhen fursten
solher rede wærn ansagen.
solt wir dem widerbot tragen,
der uns nâch friuntschaft her sant,
dâ wurde unser zehant
übel umbe gedâht>.
< die brieve, die ir mir her brâht>,
sprach der herzog dô,
< die stênt alsô,
swaz ir mir an diser stunde
saget mit dem munde,
daz ich daz geloub von sînen wegen;
des selben wil ich phlegen:
sît ich iu geloubet hân,
swaz ir mir kunt habt getân
von dem bischolf iwerm herren,
sô sol er sich ouch kêren,
swaz antwurt iu kunt
wirt von mir an diser stunt,
daz er iu daz geloub.>
freuden wurden toup
und geladen mit leide
dise boten beide,
dô si ze dheinem guot
des herzogen muot
mohten gekêren.
iedoch mit helf der herren
unde mit grôzer bet,
wart er gebeten dâ ze stet,
daz er den kriec lie belîben
unde daz er brief hiez schrîben,
dâ daz widerbot an stuont.
als die wîsen boten tuont,
alsô tâten ouch di:
den herzogen bâten si,
daz er in durch sicherheit
von dem lande gæbe geleit.
des gewerte er si sâ.
her hertnît und her niclâ
wurden des enein,
daz man balde und niht sein
dem bischolf boten sande,
daz er ûz stîr dem lande
füer an sîn gewarheit
und ir dâ sô lange beit,
unz daz si kæmen hin nâch.
den boten den was gâch,
den daz enpholhen wart,
der kom gestrichen hart
und brâhte dise mære
dem hern der salzpurgære,
daz er in stîr niht lenger bit
und an sîn gewarheit rit.
dô beleip er dâ niht mêre,
gegen friesach tet er kêre
für lonsperc in daz lavental.
unlanc het er dâ twâl,
über den obern tûren sach man in
zogen gegen rastat hin.
die im dâ îlten nâch
den boten den was gâch:
datze werven si in funden,
si sagten im an den stunden,
daz im der herzog albreht
wær gehaz und ungereht,
und wie er sich weren wolde,
darnâch er trahten solde,
des wær dem goteshûse nôt.
daran er im widerbôt,
die brieve hiezen si im lesen.
< wir möhten noch wol genesen,
wolde uns got nern;
darzuo wir uns gern wern,>
sprach der bischolf sân;
< wil er niht ab gestân,
er well dem goteshûs schaden,
sô müez man mich baden
in mînem eigen bluote,
ê ich an êren und an guote
daz goteshûs lieze verderben.>
etlich sîn ræt begunden werben,
daz er die phafheit bespræche
und sich mit dem banne ræche.
der bischolf sînem râte
antwurte des drâte,
er sprach:< ez ist wizzenlich,
daz der von ôsterrîch
und die im rât gebent,
mit solhen witzen lebent,
daz si des niht sint frî,
in wone diu gewizzen bî,
swer den phaffen tuot
gewalt an irem guot,
daz der mit der tât
den ban verdienet hât.
swes herze aber sô versteint
und mit dem tiuvel sich vereint,
daz er den ban der kristenheit
ze ringe wiget unde treit,
gegen dem muoz man anders varn.
mac mich der ban niht bewarn
gegen dem von ôsterrîch,
sô wer ich mich gewislich
mit dem banne ûz der scheiden:
ez muoz zwischen uns beiden
mit swertslegen ende nemen.
læt er sich strîtes gezemen,
des wil ich im stat tuon,
sît ich friuntlicher suon
von im niht bekomen kan.
wâ nû, mâge unde man
sant ruoprehtes unde mîn!
swes helf dem goteshûse schîn
wirt an disen noeten,
ê liez ich mich toeten,
ê ich den immer mêr verliez!>
der bischolf gap und gehiez
vil mêr denn er indert het.
er kêrte an der stet
gegen salzpurc hin heim.
reht als ez wære leim,
golt und silber er bôt,
swer im ze diser nôt
diensthaft wolde wesen.
datz salzpurc hiez er lesen
phaffen und leien algelîch
daz widerbot von ôsterrîch.
dô man die meinunge hôrt,
dô rieten si im an dem wort,
daz er alzehant
strîchund boten sant
in beiern und in swâben,
swaz er liute möht gehaben,
daz er dâ wurbe nâch.
nû wart dem bischolf gâch:
als man im gerâten het,
er warp an der stet
mit aller sîner sinne kraft
gegen swâben nâch ritterschaft.
die fursten beide
mit zorne und mit leide
wâren überladen;
ietweder ûf des andern schaden
mit getraht was munder.
nû muoten sich darunder
ir beider friunde und ir man.
die brâhten ez daran
unde dûhte si daz beste,
daz man stæteneck die veste
antwurten solt
dem bischolf liupolt,
daz er die inne solde haben
unz ûf die zît, die si gâben
ân all übel list;
ob in der selben frist
der herzog von stîrlant
mit rehte wurd ermant
von dem goldeckære,
ob daz hûs sîn lêhen wære
von den alten fursten her,
des genuz vil billich er.
dâmit der bischolf ruodolf
von seckou dem bischolf,
an dem man witze spurte,
daz hûs in antwurte.
daz besazt er mit sinne.
daz hûs het er inne
wol ein halbez jâr.
dô kom ez alsô dar,
der daz hûs inne hât
an bischolf liupoltes stat,
daz dem kurzlich darnâch
ein ungelucke geschach
umb einen tôtslac, den er tet,
des er mit dienste noch mit bet
niht ab komen kunde.
den von seckou an der stunde
dûhte dô daz beste,
daz er antwurt die veste
dem von ôsterrîch.
der hiez den abt heinrich,
daz er daz hûs næm in,
und gegen swem in sîn sin
aller beste trüege,
der darzuo wær gefüege
und an witzen sô fruot,
daz er mit im wær behuot,
den sold er dar setzen.
den wold ouch er ergetzen,
ob er dâ næm dhein schaden.
darzuo wart geladen
her hiltigrîm ûz dem steinâch.
swie sêre er ez versprach,
dennoch der abt in überkam,
daz er stæteneck in nam.
ccxcvi. nû het der abt vor,
dô sich von êrste huop der bôr,
den herzogen darzuo
getriben spât und fruo,
daz er dem bischolf ze leide
bûte an dem gescheide
hie ze stîr des landes drums
unde dâ des bistums
hêrschaft her an stôzet -
diu gemerke klôzet
ein bach, ist mendlic genant,
dâbî nâhen erkant
ein gefüeger - berc ist -
darûf durch grôzen list
nâch des abtes êre
herzog albreht der hêre
ein hûs bûwen hiez.
daz tet der abt durch sîn geniez,
daz von dem hûse wurd behuot
in der fritze sîn guot
vor des liuten von salzpurc.
daz hûs nant man enspurc.
sterclichen bût man dar.
von stretwic hern dietmâr
der herzog dar sazt.
dick wart er an getrazt
von den von rastat.
mit ellenthafter tât
widertet er daz sider.
er schuof für und wider
in dem enstal
frid von dem phrancsal,
den si heten erliten
von ungewonlichen siten,
der si heten gephlegen:
swes guot in was gelegen,
darûf si nâmen nahtsedel;
dâmit huop sich der wedel,
dô man in daz hart
von enspurc wernde wart.
der abt von admunde,
swâ er mohte oder kunde,
dem bischolfe schaden mêrte.
allen sînen sin er kêrte,
wie im geschæhe daz heil,
daz er etelichen teil
datz salzpurc gewunne,
von dem er erkunne,
wes der bischolf gen im gedæhte.
nû hôrt, wie er daz zuo bræhte.
ccxcvii. dâ wâren zwêne man,
die brâht er daran
mit bete und mit miet,
daz sich ir ietweder schiet
von dem bischolf mit der gunst.
mit sîner listigen kunst
kunde daz der abt zuo bringen.
her sîbot von lampoltingen
der eine ritter hiez,
der des niht enliez,
als verre als im tohte,
swâ er den abt gewarnen mohte
sîner ungewarheit,
des was er im bereit
und her jacob von dem turn.
ze jungist dô verlurn
si beide umb die schulde
des bischolfes hulde,
sô daz si fluhticlichen
muosten im entwîchen
von beiern her ab.
guoten trôst in dô gap
von admund abt heinrich:
von des wegen von ôsterrîch
wart behûset der eine
uf die burc ze wolkensteine;
dô begund der herzog loben
von dem turne hern jacoben
furderung vil manicvalt,
daz er kêrt in sîn gewalt.
der lie sich des niht bevillen,
er begie daran sîn willen
unde leiste sîn gebôt.
von dem wasen her sîbot
gap im sîn tohter ze wîbe.
dâ was sînem lîbe
wol mit geschehen,
wand man muos ir des jehen,
daz si an schoene het den prîs.
nû seht, wie witzic unde wîs
was der herzog und der abt!
als ir vor gehôret habt,
von disen rittern zwein,
ez wær grôz oder klein,
swaz datz salzpurg ergie,
daz westen si allez hie.
dâvon der bischolf gewan
grôzen arcwân
hinz einem kôrherren sît,
von lampolting her hertnît
was der selbe geheizen.
ûz des bistums kreizen
muos er dârumbe varn,
daz si brüeder wârn
her sîbot und er.
sus gie ez entwer
zwischen disen fursten.
der bischolf lie sich dursten
gegen dem abt nâch râch
umb daz, daz im geschach
von dem von admunde.
dô er des niht zuo komen kunde,
brieve er zehant
bî sînen boten er sant,
die in des bâbstes hove lâgen.
über den abt hiez er si klagen,
er wær im ungehôrsam,
darzuo gehaz unde gram,
unde von den selben schulden
müest er scham und schaden dulden,
swie doch der bischolf wære
admunde rehter stiftære.
dis und manic ander nôt
der von salzpurg enpôt
dem bâbest und den cardinalen.
ouch erwarp er zuo den mâlen
genâde vil und antlâz,
die er den tiuveln ze haz
den, die dar kæmen, solde geben,
sô er sant virgilium wold erheben.
der selbe heilige man
het grôzer zeichen vil getân;
man giht, daz er wære
bischolf der salzpurgære.
er ist der ahte, als wir lesen,
nâch sant ruoprehten gewesen.
ouch seit von im diu schrift,
daz er datz salzpurc der niwenstift,
dâ nû der tuom ist gelegen,
von êrst mit bûwe hât gephlegen
got und sant ruopreht zêren.
mit werken und mit lêren
guoter ding er vil begie.
nû hôret, wie manz ane vie.
über lange zît hernâ
der bischolf ladizlâ,
von pôlân der junge,
dô der nâch sîner bestætigunge
zuo dem bâbste kam
und daz pallium dâ nam,
gegen dem bâbest er dô tet
grôz und einzige bet,
daz er den selben heiligen
geruochte ze bestætigen
in der kristenheit über al
zander heiligen zal,
und swenn er möhte oder wolde,
daz er in erheben solde
und sîn edel geheine
heilic unde reine
teilen in der kristenheit.
manicvalt diu mære seit
von im zeichen fürwâr,
diu dem bâbste kômen dar
geschriben unerværet
und diu dâ wurden bewæret
mit eiden, die man dâ swuor.
dô der bâbest erfuor
die ganzen wârheit
umb sîn heilikeit,
swes bischolf ladizlâ dô gert,
des wart er alles gewert
umbe sant virgilium.
dô der bischolf sînen frum
datz rôm geschaffen het,
dô kêrt er sâ zestet
gegen salzpurc her wider.
nû kom ez alsô sider,
daz im des lebens zeran,
ê daz er des stat gewan
vor unmuoz, diu im lac ob,
daz er sant virgilin ze lob
sîn gebeine hiet erhebt.
sêre dô darnâch strebt
sîn nâchvar bischolf friderich;
dem geschach algelîch,
wand ez bî im ouch niht geschach.
dô begunde darnâch
bischolf ruodolf ringen,
wie er daz möht volbringen,
daz er in erhüebe
und bischolf eberharten begrüebe.
die boten, die ich ê nande,
zuo dem bâbest er die sande,
daz si im erwurben daz,
daz von rôm des stuoles haz
wurd ab genomen und der ban,
den bischolf eberhart gewan,
daz er was ungehôrsam
bâbst innocencio, dô er gram
wart fridrichen dem keiser.
swie doch enwiht und heiser
des bâbstes reht wær vor got,
doch was sîn gebôt,
daz der bischolf eberhart
lenger niht enspart,
er verbien den keiser friderich
hie ze tiutschem rîch.
des enwold er niht entuon.
dârumb er hulde unde suon
des bâbstes verlôs.
williclich er daz verkôs:
wand bischolf eberhart der salzpurgære
des keisers bîhtigære
dicke was gewesen;
dâvon swaz dâ wart gelesen
gegen dem keiser unrehtes,
daran wess er slehtes
die durnaht und die wârheit.
dârumb er vermeit,
daz er in niht verbannen wolte;
die ungenâde er ê dolte,
daz man in selben verbien
und von sînem amte spien.
und in dem selben ban
des lebens im zeran,
dârumb er fürwâr
lac vier und vierzic jâr
unbestatet ob der erden.
datz rastat hete man den werden
gesetzet hôch enpor.
ez wær wol lange vor
mit dem bâbste überkomen,
der sichs hiete an genomen;
dô liezen si ez underwegen,
die sîn solden hân gephlegen,
durch daz si der arbeit verdrôz.
ich sag iu, wes er nû genôz.
als wir vernomen haben,
si wâren beid von swâben,
der tôte bischolf
und der kanzlær her ruodolf.
ez ist wâr und ungelogen,
swelhes endes si zogen
ûz ires landes kreizen,
daz volc, daz swâben ist geheizen,
iren prîs si dâmit mêrent,
daz si sich an einander êrent.
des genôz der bischolf eberhart,
dô ein swâbe wart
bischolf an sîner stat.
ab dem bâbest er erbât
bivilde des selben mannes
und zerlôsung des bannes.
ccxcviii. dâ ich die rede hân verlân,
dâ grîf ich herwider an:
ich sag iu, waz hernâch
kurzlichen dô geschach,
des der bischolf wart frô.
man sagt im alsô,
sîne boten wæren
kunftic mit guoten mæren.
darnâch kurzlich
von gôze meister heinrich
kom und meister gangolf.
des freute sich der bischolf.
ez was umb ein sunnewenden.
den bischolf hiezen si besenden
sînen heimlichen rât,
ir geschefte und ir tât,
wes si dort heten gephlegen,
daz sold er in für legen
und nâch irm râte varn.
die dâ besant wârn,
die kômen kurzlich.
die boten sunderlich
verrihten in der mære,
waz in genâden wære
von dem bâbste gegeben,
swann er sant virgilium wold erheben,
und daz im erloubet wart,
daz er den bischolf eberhart,
swenn er möhte oder wolde
êrlichen bestaten solde
mit kristenlicher bivilde.
die grôzen unbilde,
die im der abt tet âne zal,
rieten im die cardinal,
die im dâ wâren gereht -
der hof ze rôme wær sô sleht
und an gerihte sô seine,
ez wære grôz oder kleine,
daz man ze sprechen hât
hinz einem solhen prelât,
als der abt von admunde,
darzuo gehôrte lange stunde,
ê daz datz rôm ein ende næme,
wand man niemen überkæme
datz rôm, wan mit geriht -
tæt der abt solhes iht
durch sînen geniez,
daz unpheflich leben hiez
und des sîn bischolf næme schaden,
sô sold er si alle laden
die phaffen in sînem bistum
und ein offen concilium
haben mit in allen.
swaz in dâ möht misvallen,
daz sold er im danne
verbieten bî dem banne
mit einer constitucion;
wolt sich dâ iemen nemen von,
der wære dâmit sân
gevallen in des bâbstes ban.
ccxcix. swer zuo geschriben rehte kunde,
der jach, dem von admunde
möht niht leider geschehen,
denne ob daz wurd ersehen,
daz man verbut den phaffen,
daz si niht hieten ze schaffen
mit der leienfursten amt.
der rât geviel in allen samt.
nû vereinte sich her ruodolf,
der salzpurgære bischolf,
mit sîner meister râte,
daz er fruo und spâte
brieve schrîben hiez,
als verre sîn gewalt stiez,
und den bischolfen alsam,
die dem von salzpurc gehôrsam
unde undertænic sint,
den gebôt er âne underwint,
daz si wæren bereit
mit aller der phafheit,
die si under in hâten,
pharrær und prelâten,
die des sint gebunden,
daz si zallen stunden
in salzpurgære bistum
suln suochen daz concilium,
grôzez unde kleinez,
der wold er haben einez,
darzuo man komen solde.
swer ouch dâ nemen wolde
antlâz vil und genâden,
der solde darzuo sîn geladen.
er wolt dâ, hiez er für geben,
sant virgilium erheben,
den heiligen gotes zarten,
unde bischolf eberharten,
der noch ob der erden lac,
den wold er an dem selben tac
bivilden kristenlich,
daz hiez er kunden offenlich.
daz concilium wart gesprochen
über sechzehen wochen
ûf sant mertînes tac.
der bischolf in der friste phlac
betrahtung der selben sachen,
wie man solde machen
die constitucion,
daz diu phafheit dâvon
wurd gebezzert an dem leben.
diu genâde, die man dâ wolt geben
den, die dar kæmen
und si mit andâht næmen,
diu wart mit der zal
gekundet über al.
ir was âne mâzen vil.
dô diu zît und daz zil
hin gie und verswant,
dô samt sich sâ zehant
diu phafheit hinzuo;
dise spâte, jene fruo
kômen zuo gedrungen.
hiete ich vier zungen,
si beliben unbezalt,
sô gar manicvalt
was ir sume und ir zal,
die dar kômen über al.
iedoch die ich erkenne,
die selben ich iu nenne,
und die dâ nennens sint wert.
swer ir ze wizzen gert,
der hôre si hernâch.
datz salzpurc man sach
wesen hêrlichen
von frîsinc bischolf emichen,
sîn gevert dar ouch niht spart
von pazzou bischolf wernhart
und bischolf heinrich von regenspurc
und bischolf hertnît von gurc
und von brihsen der bischolf,
der was geheizen landolf,
und von seckou bischolf liupolt,
ir dheiner sich sûmen wolt,
si kômen alle an den rât,
von lavent bischolf kuonrât
und bischolf kuonrât von kiemsê.
der bischolfe ist niht mê,
denne die ir habt gelesen,
die dâ sullen undertænic wesen
der salzpurgære herren.
sold ich iemen lêren
der zal der prelâten,
dârumb müest ich mich berâten,
sô wît sint diu bistum,
daz ich zende noch ze drum
iriu zil niht genennen mac:
nieman ez verlac,
swer abt oder brobest hiez.
swer durch des antlâz geniez
niht dar komen wære,
dem wær gewesen swære,
hiet er versûmet daz capitel.
ich mac ir aller titel
niht genennen mit namen,
die zuo der wîle dar kômen.
ouch hôrt ich, daz dar komen wære
pilgerîn und büezære
sô vil ûz der mâzen,
daz alle die strâzen
wâren vol zuo der wîle,
und umb die stat wol ein mîle
lac daz gevilde allez vol.
ob ich mit urloup reden sol,
sô ist bî unsern zîten
nâhent unde wîten
sô grôzez volc nimmer gesamt.
mit gedrange wart verklamt
manic mensch, daz von der nôt
muoste lîden den tôt.
herberge wârn dâ tiwer:
man sach dâ meniger fiwer
ûf dem gevilde brinnen,
als ich in mînen sinnen
nâch wâne mac erkirn,
denn allez daz gestirn,
daz man an dem himel sach.
grôz was der ungemach.
dô sich diu phafheit
het gesamt und bereit,
swaz der prelâten was,
die man zuo den êren las,
daz si mit urlæb
tragent infel unde steb,
die kômen alle in den tuom.
unserm herren ze ruom,
zêren und ze schalle
heten si sich alle
gegerbt und an gelegt.
bischolf ruodolf erwegt
ein gesanc, spricht alsô:
gloria in excelsis deo.
mit disem sange sunder spot
lobten si dârumbe got,
daz er sô vil genâden
gevazzet und geladen
ûf sant virgilium het,
daz er des wirdic tet
sîn edelez gebeine
heiligez unde reine,
daz man ez mit heilikeit
solt phlanzen in die kristenheit.
dâmit si giengen zuo dem grab,
dâ was diu erde genomen ab.
er selbe bischolf ruodolf
unde zuo im drî bischolf
in daz grap trâten.
unsern hern si bâten,
daz er in an der stunde
der genâden gunde,
daz si funden sînen heiligen.
des wurden si ein wîl verzigen.
der geschiht wurden hart
die phaffen alle beswârt.
si giengen wider ûz dem grab
unde zugen die schuohe ab.
al die phaffen, die dâ wâren,
die begunden gebâren
harte klegelich.
hinz got von himelrîch
grôzez weinen man tet,
die letnî und vil gebet
begunden si singen,
daz in got liez gelingen
und daz ungeluck vertrib,
sô daz der heilige niht belib
in der erden murc.
bischolf ruodolf von salzpurc
heize weinen began,
er begund got ruofen an,
daz sîner sunden schulde
diser heilig iht enkulde,
sô daz sîn heiligiu lîch
in der erden verborgenlich
niht lenger müeste belîben.
die wîl si daz begunden trîben
alle, die selben wîle
gruop man mit balder île
daz grap tiefer ein teil.
nû geschach in daz heil,
daz si funden daz gebeine.
balde und niht seine
die herren alle zuo drungen.
mit lûter stimme si sungen
got zêren alsus:
te deum laudamus.
darnâch aber schiere
dise bischolf viere
trâten hinab
in sant virgilin grap.
si liezen in enplanden
und lâsen mit den handen
zeinander daz gebeine,
ez wær grôz oder kleine,
daz huobens ûf und sungen alsô:
hic est dilectus deo.
des munsters tür unde tor
tet man allerêrst enpor,
daz daz volc hinzuo kæme
und daz meniclich dâ næme
antlâz unde andâht.
mit grôzer wirdikeit man brâht
daz gebein vil schôn
ûf den altar frôn;
got und sant virgilin ze lob
sanc man ein messe darob.
daz opher wart dô grôz.
sant virgilin genôz
an priesterlichen êren
sîn lop begunden mêren
mit grôzem opher, si tâten.
vier bischolf zuo trâten,
die die kerrînære
und ander büezære
in die kirchen beleiten;
vil kûme die erbeiten,
daz si ir opher bræhten für.
viere wâren der tür,
dâ man die büezær leitet in;
ich sag, als ich bewîset bin,
diu inleit werte mit gedrange,
unz daz man mit gesange
gar volendet het
vesper und gumplet,
dennoch het ez niht ein ende.
swaz ophers in ir hende
die pilgrîn brâhten dar,
des nam man vil eben war
und hiez ez zuo einander lesen.
er muoste gar arm wesen,
der niht zwei opher bræht dâhin,
dem bischolf, der in leitet in,
und ûf sant virgilin gebeine.
ez wære grôz oder kleine,
daz wart alsô vergewist,
daz man sîn niht vermist,
ez wurd vernutzet allez sider.
nû grîfe wir her wider.
dô diu messe nam ein ende,
der bischolf mit sîner hende
des beines dô gewerte,
swer sîn mit andâht gerte.
iedoch er sîn niemen liez,
âne der im daz gehiez,
daz er wolde mêren
sant virgilin lop und in zêren
kirchen und alter stiften wolde,
dâ daz gebeine rasten solde:
swer sich des lâzen wolt gezemen,
den liez man sîn nemen,
und swaz sîn dâ über wart,
daz wart schône verspart.
dâ er vor was begraben,
dâ enoben wart erhaben
ein alter schoene unde grôz,
dârinne man verslôz
diu bein heilikeite rîch.
der bischolf selbe phlac der wîch
über den selben alter.
antlâz manicvalter
wart dar gegeben alliu jâr,
die durch sîn êre kæmen dar.
in dem grap man vant
ein brief, der tet bekant,
daz er des lebens het verphlegt
und in daz grap was gelegt,
des was unz an die zît,
daz er wart erhebet sît,
an der lenge fürwâr
funfzehen und funf hundert jâr.
die bischolf und die phaffen alle
den tac heten mit schalle
in gotes dienst verzert.
ieglicher sîn gevert
zder herberge nam.
dô der ander tac kam,
ccc. nû was ouch bischolf eberhart
schône ûf gebârt
unde brâht von rastat,
dâ er ê gelegen hât,
sît er datze friesach starp.
der im die bivild erwarp,
der sanc selp die messe
und bestat in, als er wesse
daz er sîn wert wære.
daz grap, daz nû was lære,
dâ sant virgili was ûz erhaben,
dârinne wart begraben
bischolf eberhart der hêre.
nû wæn ich, daz sîn iemen mêre
gedenk bî unsern zîten
nâhen unde wîten,
daz daz iht mêr sî geschehen,
daz mit einander sî gesehen
drî bischolf von einer stat
und daz der ein den andern hât
bestatet in die erden.
des wil ich fürbaz werden
ungeloubhaft niht,
wand ez lîht noch mêr geschiht.
dô der bischolf eberhart
der erden enpholhen wart,
nû was ouch hin der tac.
der bischolf trahtund lac
mit den, die darzuo kunden,
wie si alsô verbunden
die constitucion,
daz dâ niemen von
möht gedingen fürbaz.
nû erfunden si daz,
ez wære allerbeste,
daz er ein hantveste
die meister hieze machen
aller der sachen,
die er dâ setzen wolde;
ein ieglich bischolf daran solde
sîn insigel henken,
daz nieman gekrenken
disen saz möhte,
daz ouch si selben dhein geæhte
dâgegen möhten gewinnen.
in den selben sinnen
der hantvest was erdâht.
dô si wurden volbrâht,
si wâren harte kluoc,
zehant man si truoc
zden bischolfen allen.
die liezen inz gevallen
mêr durch des bischolfes gunst
denn durch der rehtikeite kunst,
si wurden guotlich versigelt
und mit bestætung verrigelt,
ân der bischolf liupolt:
dô si der versigeln solt,
der lie sich des niemen tôren,
er wold ê die hantvest hôren,
waz daran möhte wesen.
dô si im wart gelesen,
als die verdæhtigen tuont,
nû hôrt er, daz dâ geschriben stuont,
daz im niht beheit.
ez was daran geleit
ein artikel swære:
swelch phaffe der wære,
der fürbaz schin in den getursten,
daz er deheinem leienfursten
fürbaz phlæge sîner amt,
der selbe wære verdamt
sînes amts und der gotsê.
noch stuont dâ geschriben mê,
des niht volgen wolt
von seckou bischolf liupolt:
der erzpischolf ruodolf
wolde, daz dehein bischolf,
pharrære oder prelât,
oder swelhen titulum er hât,
fürbaz weder sust noch sô
durch deheine vorhtlich drô
deheinen lantherren
mit guote sold êren
noch dienen durch sîn heizen
in allen den kreizen,
dâ hin gereichet sîn gewalt;
und der bischolf, die ich hân gezalt,
swer dâwider iht worhte
durch dheines leien vorhte,
der solde dâmit hân
verdienet den ban.
noch wâren dâ sache vil,
der ich enmac noch enwil
schrîben noch gereiten,
die niht wol beheiten
dem bischolf von seckouwe.
er sprach:< ich getrouwe
dem erzpischolfe des wol,
swaz ich ze rehte tuon sol
gegen mînem lantherren,
daz er mich hab in solhen êren,
als mîne vorvarn
mit den fursten wârn,
swie ich daz ab im gewinne,
daz ich darzuo hab sîn minne,
sô daz er mich sîn irre niht.
wand mîn goteshûs wær enwiht,
swenn ich des fursten hulde
verküre âne schulde.>
zuo dem bischolf dô sprach
meister heinrich von traveiach:
< swes ir daran iuch niht bewarn
mugt, daz sult ir lâzen varn
durch der phafheit willen,
ouch sol iuch niht bevillen
mînem herren ze frum
unde sînem bistum
ze lîden übel unde guot.>
< alsô stêt niht mîn muot,>
sprach der bischolf liupolt,
< daz ich iemen sî sô holt,
durch den ich mich stôz in grûs
und verderb mîn goteshûs.
swaz halt mir dâvon geschiht,
mîn goteshûs verderb ich niht,
swâ ich ez mac understân.
ez ist alsô umb mich getân,
daz der minnist scherge,
swenn er ez kêret zerge,
den der herzoge hât,
der het mich verderbet drât,
hiet er die gunst sînes herren.
ich bin gebunden ze mêren
daz arme goteshûs mîn,
als der von salzpurc daz sîn.
swie ich under im bin,
wil er mich dâhin,
des ich schaden hân, bringen,
sô muoz ich fürbaz dingen.>
diu mære lât iu kurzen.
si begunden übersturzen
manigen kotern,
si wolden in lêrn
daz decretal und daz decret.
ir drô noch ir bet
moht si daran niht vervâhen,
daz er sîn insigel nâhen
wolde an die hantveste;
doch überkômen si in ze leste,
daz er darzuo swîgen solde,
swaz der bischolf setzen wolde
in dem concilio gemeine,
ez wære grôz oder kleine,
aller der phafheite,
ob ez im halt niht beheite
und ouch niht wære sîn wille,
sô sold er doch swîgen stille
und durch deheinen haz
dingen fürbaz
den andern ze sehen.
dô daz was geschehen,
ein messe man dô sanc
ûf dem tuome, diu was lanc.
dô man dâvon was erledigt,
ein bischolf dô predigt,
wie genæm und wie lobsam
vor got wær diu gehôrsam
und swaz er lôns dârumbe gæbe.
dô er der predig ein urlæbe
gap mit dem segen,
dô hiez der erzpischolf phlegen
meister heinrichen zehant,
der von gôze was genant,
daz er sîn rede für bræhte,
als er sîn gedæhte,
wes man enein wær worden
nâch pheflichem orden.
der stuont dô ûf enpor,
als manz het getrahtet vor,
alsô legt er ez für
mit williges herzen kür,
des der metropolitan
unde sîne suffrâgan
wâren worden ze râte.
dô er für geleget hâte,
swaz im enpholhen was,
die hantvest er ouch las,
von der ir habt gehôret vor.
dô des brieves tenor
rehte wart vernomen,
alrêrste si erkômen,
daz si ez heten verholn,
wand in was vor verstoln
der meinunge kern.
gern oder ungern,
sô muost ez nû alsô wesen.
dô man gar het gelesen
die constitucion,
als man ist gewon
von alter mit den phaffen
in dem concili schaffen,
alsô wart ez dâ begangen.
den abt von admunt belangen
datz salzpurc begunde.
sô er aller beste kunde,
îlte er von dan,
dô daz urloup wart getân.
im wart wol bescheint,
daz man sô sêre niemen meint
mit den sachen sô swære
als in und den seckouwære.
dô daz concili ende nam,
ie der man von dann er kam
îlte, swaz er moht gevarn.
die dâ wîse wârn
und ûf solhe dinc verstentic,
die westen wol, daz kunftic
wurd von disem ûfsatze,
der dem herzogen ze tratze
was ergangen etlich mâz.
welt ir nû hôren, wanne daz
sî ergangen und geschehen,
ich hôre alsô jehen,
sîn wær nâch krists geburt fürwâr
tûsent und zwei hundert jâr
und sehs und achzic mêre,
daz sant virgili der hêre
von der erden erhaben wart
und daz der bischolf eberhart
nâch der salzpurgære rât
wart geleget an sîn stat.
ccci. dô der herzog von ôsterrîch
erfuor kuntlich,
waz datz salzpurc was getraht
unde im ze schaden gemacht,
daz begund in bezorn.
er sprach:< swaz nû verlorn
oder gewunnen werden mac,
daz muoz allez ûf die wâg
von mir gesetzet werden.
ich hân sô breit der erden,
darzuo liute unde guot,
swaz mir ze widerdrieze tuot
der bischolf mit sînen phaffen,
wil ichz niht alsô schaffen,
daz ich in urliugs mache sat,
ob man mich dester wirs hât,
des bin ich denne wol wert.
sît er krieges an mich gert
und niht nâch ebenung wil werben,
sô muoz darunder
unser einer oder wir beide.>
dem bischolf ze leide
der herzog sich underwant,
swaz in ôstrîch und in stîrlant
daz goteshûs het urbars.
dô der bischolf des vârs
von dem herzogen wart gewar,
der liez ouch strîchen dar,
wand im wâren nû komen,
als ir vor habt vernomen,
die liut, dâ er nâch het gesant
hinz beiern und in swâbenlant.
sant virgiln erheben
het im solch guot gegeben,
daz dâ geophert wart,
daz er die hervart
dester baz volenden mohte.
swer im ze dheiner helfe tohte,
dem gap er unde lêch;
nieman er iht verzêch,
swer ot was strîtpære.
ein volc êrbære
zeinander er brâhte,
als er sîn vor gedâhte.
an den abt von admunde
des urliuges er begunde.
swâ man erwischte des hab,
daz was den heiden gebrochen ab.
der bischolf wolt niht lazzen,
vil wegen hiez er vazzen
mit rutten unde mit phetræren
und mit antwerken swæren
unde swaz darzuo gehôrt,
dâ man burge mit zestôrt,
des wart vil dar brâht.
der bischolf mit sîner maht
für enspurc die gerihte fuor.
vil tiwer er des swuor,
er kæme nimmer von dan,
ez müest allez werden ban,
swaz man dâ gebûwen het.
der bischolf hiez an der stet
rihten ûf den berc
sîniu antwerc,
diu er dar het brâht.
dâmit er tac und naht
muot die in der klûse.
ez was ûf dem hûse
burcgrâf ein man,
swaz man vermac oder kan,
daz zêren geziuht,
sîn lîp des niht schiuht,
er volfuort ez gar.
von stretwic her dietmâr
der selbe ritter was genant.
manigen sin er ervant,
dâmit er sich friste.
alle die liste,
die man für wurf ervinden mac,
der selben er phlac.
dô was ot ez ze lanc.
man solt noch sagen danc
des selben mannes geslehte,
swer gerne alten dienst verdæhte,
daz er an manheit was sô stolz,
daz er ein hûs von holz
sô lanc moht vor gehaben.
weder turn noch graben
het diu burc vor ir.
ir sult gelouben mir,
ê er die veste hiet gegeben,
er hiete ê daz leben
verkorn und sîn genesen,
wær ez alsô gewesen,
daz ir diu güete wær beschert,
daz mans möhte hân erwert
mit deheinen sachen.
si muosten tac und naht wachen,
die in dem hûse wârn,
ob si niht übel gevarn
von den steinen wolten,
daz si darin bolten,
und vor dem emzigen stein schutten,
daz si teten mit den rutten
beidiu spât und fruo.
daz brâhte si darzuo,
daz si sich ninder entecken
mohten noch enplecken
vor der vînde angesiht,
sô gar wâren entriht
ûf der mûr die erkere.
si enheten niht mêre
enthaltnus deheine
für die wurf der steine,
wan ein gadem, daz was enge,
dârinne si mit gedrenge
ir leben muosten wâgen.
si heten darûf getragen
grôzer hurde vil.
ein dinc ich sprechen wil:
swie gar kostlich
datz reins in francrîch
daz munster sîn sol,
sô weiz ich daz wol
für ein wârez mære,
daz sô manic phîlære
dârinne nindert ist,
als si durch iren list
von eichînem holz
manigen grôzen bolz
heten gesezt darunder
swie besihtic und swie munder
die innern doch wârn,
doch kunden si daz niht bewarn,
ez fluren dâ den lîp
zwên man und ein wîp,
die von den wurfen lâgen tôt.
dô diser grôzen nôt
niht entwîchen wolte -
wand er si williclichen dolte,
wand er sich noch trôst,
er wurde erlôst -
von stretwic her dietmâr,
nû sant der abt dar,
dem erbarmt er sêre
durch die triu und durch die êre,
die er an sînem herren tet:
ez was sîn rât und sîn bet,
ê daz er verdurbe,
daz er ê wurbe,
daz man sîn gedinge næme
und daz er von dannen kæme,
swie sô er möhte,
wand im niht entöhte
fürbaz dâ sîn wesen,
ob er ot wolt genesen.
cccii. nû hôret, wie ez ende nam,
und wie er von dannen kam.
im wart des kûm geholfen
umb bischolf ruodolfen,
daz er in lie riten ab,
sô daz er sîner hab
ein teil fuort von dan.
unz hinz rôtenman
gap man im geleit.
dô er von dannen reit
und daz hûs gerûmte,
der bischolf sich niht sûmte,
an der veste er sich râch,
wand er si darnider brach:
unz in den grunt er si stôrt,
ez was vor ungehôrt,
daz dehein salzpurgære
sô vermezzen ie wære
noch in den getursten,
daz er von stîr dem fursten
getorst in sîner gæhe
erbieten solhe smæhe,
als dâ geschach.
swaz aber hernâch
sînem bistum
nutzes oder frum
geschach von der selben geschiht,
des het ich doch ungerne phliht,
daz mich der schade ouch vermîd,
der dâvon kom sît
und den daz goteshûs enphie.
nû hôrt, wie ez ergie.
dô im gelanc alsô,
für stæteneck fuor er dô.
ungewart er daz vant,
wand zuo der zît in dem lant
daz snêgevelle was sô starc,
der einem tûsent marc
ze mieten hiet gegeben,
oder sold er daz leben
ze lône hân enphangen,
er möht niht dar gegangen
nâch dem gebirg sîn komen.
ir habt vor wol vernomen,
wer daz hûs het in sîner phleg:
er enmoht ouch nâch dem rehten weg
vor den vînden komen dar.
des wart er freuden bar,
der dâ burcgrâve was.
des tôdes er sît kûm genas
von des herzogen zorn,
daz diu veste wart verlorn,
her hiltigrîm ûz dem steinech.
grôzer schaden unde smæch
wold in niht vermîden,
den er dâ muoste lîden.
ich sag iu, wie si fuoren.
die knehte die swuoren,
die her hiltigrîm dâ lâzen het,
daz si drô unde bet
nimmer bræhte von ir triwen.
daz sweren si begunde riwen;
dô man si tac und naht
mit ungemach anvaht
und mit sturme tet gedon,
dô wæren si dervon
gerne gewesen.
si trûten niht genesen
und wurden verzagt,
wand man in versagt
des lebens genist.
daz geschach durch den list,
daz si verzagten dester ê.
si trûten niht mê
daz hûs vor gehaben.
zehant si sich ergâben
mit hûse mit alle.
in geudiclichem schalle
wolde sich der bischolf rechen.
daz hûs hiez er nider brechen,
swie leid ez doch wære
dem goldeckære,
wand er noch trôst darzuo het,
er möhte deheine bet
gegen dem bischolf begân,
daz er daz hûs hiet lâzen stân.
ccciii. dô stæteneck zebrochen wart,
der bischolf an der selben vart
kêrt daz enstal her nider.
er wolt niht kêren wider,
unz er sich baz geræch.
den turn in dem steinech
dâ legt er sich für.
mit williger kür
het den her hiltigrîm verlorn,
daz diu flust wær verborn,
die er ze stætenecke nam.
der bischolf was im gram.
dem abte ze haz
vil wol erzeigt er daz.
er wolt niht ûf gehaben,
unz er im den graben
füllet mit der mûr.
ein argen nâchgebûr
an dem bischolf er gewan.
dô ez allez verbran,
daz ze füeren niemen tohte,
sô er allerbeste mohte
ieglicher sînen frum schuof.
jæmerlichen wuof
hôrt man über al
in dem enstal,
wand si der bischolf machte toup
mit brande und mit roup.
unz her zyednic er kam.
dô disiu mær vernam
der herzog albreht,
daz in alsô vêht
der bischolf in sîm lande,
der schade tet im ande
und daz laster noch mêre,
mit den sînen tet er kêre
von ôsterrîch hinz stîr.
als ein huttegîr
gert zuo dem âs,
als heizmuotic was
der sun kunic ruodolfs,
wie er des bischolfs
schaden gemêrte.
über den pyrn er kêrte.
dô dem salzpurgære
sîn spehe seit diu mære,
daz der von ôsterrîch
dâher füer gewalticlich,
alrêrst er sich haben lie,
wand er sich vor nie
ab dem fürsaz liez erwegen,
er wolde sich mit her legen
ze rôtenmanne für die stat.
swes man in nû bât,
des begund er volgen.
der im dâ was erbolgen,
der kom mit menlichen siten
unz her ze lüetzen geriten.
den bischolf dô lêrte
sîn rât, daz er kêrte
hinz dem niwenhûse.
ob die beier iht grûse
ûf den strît heten?
nein zwâre, si enteten.
ir houbtman und ir herre
truoc in solhe lêre
an menlichen siten vor,
swer dâ trat in sîn spor,
der nam an sich geturst.
ietweder furst
was vor zagheit behuot,
ir ietweders muot
was gegen dem andern herte.
dô des herzogen geverte
die von stîr vernâmen,
zehant si zuo im kâmen,
wande in was geseit
für die ganzen wârheit,
dâ wurde gestriten.
der sust die reise het vermiten,
der kom dar durch strîtes gir.
ez wart gesaget mir,
den diu êr und der gewalt
beidenthalben was bezalt,
daz si wâren râtgeben,
die begunden darnâch streben,
daz man über wurde
solher sorgen burde,
sît si lægen in solher næhe,
daz bî der naht iht geschæhe
rennen in die herberge.
sô getâne kerge
wolden si undervarn,
die bî dem bischolfe wârn
unde bî dem herzogen.
man sach zuo einander zogen
die râtgeben in einem frid,
der wart geboten bî der wid
über naht ze behalten.
si begunden walten
witze mit den teidingen,
ob man si möhte bringen
von einander mit gefuoc.
niemen was sô kluoc,
der des indert gedrehte
niht wan wie man si bræhte
zeinander mit strît
ûf einem velde wît:
des wâren gewis
beide jen und dis,
und sag iu doch wie.
ez retten alsô die
von des herzogen teil:
ez wurd ein itwîz meil
dem von ôsterrîche
und dem, der dâ het daz rîche,
sîn vater kunic ruodolf,
daz von salzpurg ein bischolf
dem herzogen het gerant
sô verre in sîn lant
unde het sîn dâ gebiten,
unz er mit im het gestriten.
sô jâhen dise hin enkegen,
der bischolf hiete sich bewegen,
swaz im geschehen möht dâvon,
ir herre der tæt als ein man,
den man darnâch siht werben,
daz er ê wolde sterben,
ê er mit laster leben wolt.
daz goteshûs hiet gedolt
von im schaden und smæhe,
der herzog wær ze gæhe
gegen sô hôhen herren,
< daz er irs guots und irer êren
wider reht an sich ziuhet
und daran niht schiuhet
weder itwîz noch sunde,
solt der abt von admunde
dem bischolf ab sagen,
daz bî sô langen tagen
der guote sant ruopreht
und sîn gotshûs mit reht
habent inne gehabt -
manic furste hât gesnabt,
dem ze sêre stuont sîn muot
nâch ander liute guot:
alsô mac ouch geschehen noch,
wande der sunden joch
ziehent nâch der rehtikeit -
sô mac dem abte werden leit,
daz er sô manigen valschen rât
gen dem gotshûs getân hât,
und die im sîn habent gevolget nâch>.
des herzogen rât sprach:
< swaz daran geschehen ist,
daz lâze wir ze diser frist
ligen als ez ist gelegen.>
si begunden phlegen
ze werben flîziclich,
daz dem von ôsterrîch
der bischolf entwich
ab sînem schaden hinder sich;
wolt der denne gerne vehten,
dester baz möht er sich gerehten
und im zogen her enkegen.
< daz sulle wir im für legen>,
sprâchen aber duo,
die dem bischolf gehôrten zuo.
ccciv. dô man dem bischolf kunt macht,
waz si heten getraht,
dô geviel ez im niht.
er sprach:< dâ man mich ligen siht,
daz ist mîn hofmarc.
daz wær ein laster starc,
sold ich von hinnen fliehen
und von dem strîte ziehen,
sît ich mich sîn bewegen hân.
swelch biderbe man
mich daz wolde lêren,
der wolt mich scheiden von êren.>
die dem bischolf rât gâben,
daz wâren almeiste swâben
und heten ein teil widersaz
ûf kunic ruodolfes haz.
dô si der bischolf râtes frâgt,
si sprâchen:< herr, iu sî gesagt,
uns beheite wol,
sô man iu rehte râten sol,
ez schat iu an den êren niht,
ob ir im entwicht
ab sînem schaden hinder iu,
und sagen iu, herre, umbe wiu:
der herzog ist sô fruot
und sô menlich gemuot,
daz er daz ungern vermit,
daz er iu niht nâch rit.
wolt ir sîn denne bîten
und gerne mit im strîten,
die wal habt ir denne.
noch mêre wir erkennen>,
sprachen die salzpurgære,
< daran ez iu guot wære:
solde ein strît geschehen,
daz möht ir denne gerne sehen
nâhen bî iwer gebiete;
ob iu der strît misseriete,
dester baz hulf man iu hin.
ez wær nâch schaden ein gewin,
daz ir ein hin kæmet:
swaz ir schaden næmet,
daz wær allez enwiht;
swaz man unser hie siht,
wurd wir alle gevangen,
ûz vancnusse phrangen
erledigt ir uns alle baz,
swie sêr er iu ist gehaz,
denn wir alle iuch einen.
noch wil ich iu bescheinen,
an wiu ez iu schade ist,
ob ir hie liget lenger frist:
er besamt sich sêre,
ie mêre und ie mêre
mit liuten er sich megent:
sô ist eng diu gegent
und daz snêgevelle starc,
ouch sint ûf urliuc karc,
die an der marke sint gesezzen,
darzuo küene und vermezzen.
siht man die hinder uns,
sô irret uns des snêwes runs,
darzuo die vordern und die hinder,
daz wir mugen ninder
mit gewarheit von in komen.
swenne daz wirt vernomen,
daz wir ninder ûz mugen,
die ze dheiner wer tugen,
die sîgent zuo über al
von den bergen hin zetal
und die gebûren in dem lande.
schaden unde schande
muge wir enphâhen denne>.
der bischolf sprach:< ich erkenne,
daz ich wîlen dô hôrt,
ein altez sprichwort:
swer volget guotem râte,
dem misselinget spâte;
swaz der man ân rât tuot,
wirt ez hernâch niht guot,
sô hât er zwein enden verlorn:
er dult schaden und friunde zorn.
alsô möht geschehen mir.
die besten friunt sît ir,
die ich ze mînen sachen hân:
swaz iu dunket guot getân,
des sol ich iu volgen.
swer dem andern wær erbolgen,
er solde sich billich kêren,
swer in iht guotes möht geleren.>
< herr, ir tuot ez billich!
an dem von ôsterrîch
habt ir iuch wol gerochen:
ir habt im zebrochen
in sînem lant drî veste.
mit swiu und er weste
sich an iu gerochen,
wer wolt darzuo iht sprechen,
ân daz er sîn hât reht?>
manigen snellen kneht
der bischolf zehant
mit sînen brieven sant,
swâ er sich helf versach,
hinze friesach:
daz was ein burcgrâf keck,
her ott von wîzeneck,
den erkand er wol,
daz er wære vol
ellens unde manheit.
swenn im wurde geseit,
daz man wolde strîten,
vil kûm er möht enpîten,
daz er zuo im kæme,
swenn er diu mær vernæme.
ouch enpôt der bischolf
von vanstorf herren ruodolf,
als liep er im wære,
daz er niht verbære,
er kæme als er beste möhte,
unde swer ze strîte töhte,
daz si die bræhten mit in.
wand er het des sin,
ez gedige zeinem strîte.
ân aller slahte bîte
îlten si balt
über den priewalt
und über den obern tûren.
si begunden trûren
und wânden sich hân versûmt.
wie der bischolf rûmt
mit den sînen daz enstal,
daz sag ich iu âne twâl,
als ich ez vernam.
ir beider rât der kam
zesamme heimelich -
ob der von ôsterrîch
iht dârumbe weste,
der gewizzen ich frî die geste,
als manige ir dâ wârn -:
dô der bischolf wolde varn
von dannen mit sîner maht,
über tac und über naht
wart ein fride zwischen in.
dô er kom für hûs hin,
dô wolt der herzog im nâch.
sîn rât daz widersprach:
< wir sagen iu, waz ir tuot:
herr, uns dunket guot,
daz ir volget unserm rât.
sît iu der bischolf hât
drî veste zebrochen,
welt ir nû werden gerochen,
dem abt ist komen sîn spehe:
nû hôre wir die jehe,
swes man ze dheiner wer bedarf
ze friesach und ze vanstorf,
der ist niemen dâ beliben;
der bischolf hât si getriben
zim ûf strîtes wân,
den er mit iu wænt hân.
nû dunket uns daz beste,
daz ir vart für die veste:
vint ir die ungewarnt,
weiz got, sô gearnt
der bischolf allez daz,
daz er iu ze haz
hât getân in sînem zorn.
wirt friesach verlorn,
daz überwindet er niht.
waz ob uns daz heil geschiht,
sît daz hûs ist liute lære,
sô daz der wizeneckære
dâheime niht enist,
sô daz wir vinden einen list,
dâmit wir zuo der burc komen.>
dô der herzog het vernomen
disen rât und die êre,
dô bât er si sêre,
daz ez belibe verholen
und den liuten vor verstolen.
daz tet er umbe diu,
daz man niht warnte siu.
cccv. dô ez âbent wart,
über den tûren sîne vart
der herruofære gebôt,
daz nâch wîne und nâch brôt
meniclich dô kæme
und ez zuo zwein tagen næme,
und daz man sich bereite,
ê daz ez inder teite,
sô solt man unbetrogen
dem bischolf nâch zogen
unde strîten mit im.
ûf mîn triwe ich daz nim,
ez tet dâ maniger sîn bîhte,
der ez sust vil lîhte
in die vasten hiet gelâzen.
fluochen und verwâzen
den bischolf maniger begunde,
daz er sô vil krieges kunde,
dâvon man wâgen müest daz leben.
vil vîntschaft wurden dô vergeben,
die man noch het behalten.
die jungen zuo den alten
bereiten sich die selben naht;
grôzer andâht
etlicher dô phlac.
ê daz ez inder wurde tac,
dô was der herzog ûf.
dô daz her kom ze hûf,
dô wart her ott von mêrenberc
geschicket über den berc,
der der nider tûr ist geheizen;
der solt nindert erbeizen,
unz daz vanstorf wurd besezzen.
hundert helde wol vermezzen
der selbe mit im fuorte,
mit den er dannen ruorte
îlende slage slags.
ez was reht des tags,
sô man begêt die liehtmesse.
umb daz geverte niemen wesse
datze vanstorf umb ein wort,
unz daz ir kirchganc wart gestôrt.
die bûren mit ir kerzen
die begunden scherzen
baz dann rehte wegereise:
si verstuonden sich etlicher freise,
dô si vaste sâhen
die fürrennære gâhen.
daz kom in ze gewin,
daz si kômen dâhin.
in wart kûm diu wîle,
daz si mit balder île
entwichen von der grûs
von der kirchen in daz hûs.
daz weter was sô kalt,
daz ez die helde balt
in die stuben treip:
dâvon in beleip
manic sac unde schrîn.
ie der man brâht daz sîn,
swâ er gewarheit weste,
in kirchen oder in veste.
iedoch genuzzen si des frost,
sô daz si bereite kost
in den herbergen funden,
swie übel in des gunden,
der si billicher wær gewesen.
nû wurden brieve gelesen
datz judenburc zehant,
die het der herzog dar gesant
über al den burgæren,
daz si niht verbæren,
si füeren ouch für vanstorf,
und swes man darzuo bedarf,
dâ man burge mit bricht,
daz man algeriht
darnâch in die stete sant.
man brâhte dar zehant
zwô rutten und ein blîden,
dâvon si muosten lîden
die besezzen unminne.
ouch heten si dort inne
ein antwerc veste,
dâmit si die geste
muoten underwîlen.
mit steinen und mit phîlen
werte sich swinde
daz besezzen gesinde.
wes si sich nû begên,
daz lâze wir gestên
und sagen von dem ungemach,
der dô ergie ze friesach.
cccvi. dô dise der herzog het
her gesant, an der stet
huop ouch er sich
gegen friesach den rehten strich
und legt sich dâ nider
für unde wider
umb die stat allenthalben.
heiden unde valben
hieten in kûm getân sô wê.
swie vil man weinte oder schrê,
in der stat die armen,
daz lie in niht erbarmen
der herzoge albreht.
in dûhte, daz er sîn het reht,
sô vil het er sîn gehôrt,
wie der bischolf het gestôrt
witiben unde weisen:
von sînen grôzen freisen
was noch jæmerliche quâl,
die die sîn im enstal
vor nôtdurft begiengen.
wie siz ane viengen,
daz wil ich iu sagen.
in zwein ganzen tagen
muot man si harte niht,
unz man sich baz beriht
zdem sturme mit gerust.
der herzog sîner flust
wær gerne komen zuo.
des dritten morgens fruo
wart des sturms begunnen.
ûf die burc dô entrunnen,
die dâ heten ze verliesen,
si begunnen verkiesen,
swaz si heten in der stat.
schiere man in hât
die mûr gewunnen an.
dô man des strîts began,
diu tor man ûf sluoc,
daz des volks genuoc
hin in geriten kam.
ieglicher dâ nam,
swaz im ze nemen tohte;
swer aber niht genemen mohte,
der zund an vor zorn.
dâvon wart vil verlorn,
daz niemen dâ wart ze nuz.
des bischolfes truz
man dâ lutzel vorhte:
swer dâ iht übels worhte
oder freidiges iht machte,
der herzoge des lachte.
sîn rede diu was spæhe:
er wunschte, daz ez sæhe
der bischolf von salzpurc,
ob als schôn als enspurc
friesach brinnen kunde.
kurz was im diu stunde,
daz er sich alsô râch.
maniger dô sprach,
dô man des êrsten kom dar,
swer dem hûse ze vâr
hin an het gegangen -
der bischolf het enphangen
schaden vil kreftigen,
ê daz die fluhtigen
ûz der stat hin ûf kæmen;
iedoch der herzog hiez gæmen,
ob man dem hûs iht möht getuon -
guoten fride unde suon
daz hûs vor allen vînden hât,
in solher vestenung ez stat.
diu mære lât iu kurzen.
die kneht begunden sturzen
manic schrîn unde kisten.
ob si der sluzzel vermisten,
des enahten si kleine:
hacken unde steine
wârn in darzuo behende.
diu stat an vieren ende
wart gezundet an.
die wîle und si bran,
swer dâ wolde spehen,
der mohte wunder sehen,
waz man herûz brâht.
etlicher hundert slaht
in einem sacke truoc.
die ûf gewinne wâren kluoc,
die schuofen ir dinc wol.
etlichem zeinem kol
an dem halse bran der roc,
unz an den wirvelloc
sô bran manigem daz hâr,
sô verbran etlicher gar,
ê daz er lære
ûz dem hûse komen wære;
sô wart maniger ermurdert,
der sich wolde hân gefurdert,
daz er nâch gewin
zdem andern mâle lief hin in.
wer möhte daz allez gesagen,
wie gestochen und geslagen
wart und ouch geschozzen,
und mit bluot vergozzen
manigen man dâ sach.
grôz was der ungemach,
den die friesachære liten,
het ir herre vermiten
die nôt und die quâl,
die er pruoft im enstal,
sô wær ouch ditze lîht gespart.
dô friesach zestôrt wart,
dô kêrt der herzoge wider
hinze vanstorf her nider
zuo den sînen, die dâ lâgen
unde des besezzes phlâgen.
die besezzen man harte müete.
dô was daz hûs in der güete,
daz ez ze sturme niht entohte -;
swaz man in sust getuon mohte
mit werfen und mit schiezen,
des liez man sich niht verdriezen.
die innern heten den trôst,
si wurden schier erlôst
von dem bischolf,
wand von vanstorf her ruodolf
het in enpoten alsô,
daz si durch dheiner slahte drô
daz hûs gæben dar:
si wurden fürwâr
kurzlich erledigt,
swaz man in dô predigt
und in riet und si bât,
daz si daz hûs gæben drât,
dannoch tâten si sîn niht,
unz daz si die zuoversiht
der lôsung verlurn.
alrêrst si verkurn
den trôst, si in selben gâben,
si möhtenz hûs vor gehaben;
ab herzen liezen si daz,
wande des herzogen haz
gegen dem bischolf was sô starc,
er hete sichz für tûsent marc
lâzen kosten oder mêre,
im müeste geschehen diu êre,
daz er wurde gerochen,
sô daz daz hûs wurd zebrochen.
der bischolf liupolt
tet, daz er tuon solt.
mit grôzer bete, der er phlac,
dem herzogen er an lac,
daz er in erhôrte
und daz hûs niht zestôrte;
daz er bedæhte daz,
daz nie sô grôzer haz
noch urliuges bôr
wær gewesen hie enphor
zwischen den stîræren
und den salzpurgæren,
daz von dem hûse iemen
umb einen bintriemen
schade wære geschehen.
des muost im mit jehen,
swaz man der guoten vant
hie ze stîre in dem lant.
< lât iuch der bete niht verdriezen!
ich wolde gerne geniezen,
daz ich iu gedienet hân
alles des, des ein man
mac gedien dem herren sîn.
ein vierteil ist mîn
des hûses, daz dâ stêt:
ob iwer râch ergêt,
daz ir daz hûs brechet,
sô sehet, waz ir rechet
an mînem bistum,
daz iwer êr und frum
hât geworben alweg.
sol in mîner phleg
daz goteshûs dis êre
fliesen, daz muot mich sêre
und wurd an êren gelezt,
ob ir mich sîn niht ergezt,
sô ir beste kunt.>
mit lachenden munt
und mit schônen gelimph
zôch er die red in einen schimph
der herzog albreht.
er sprach:< ez ist reht,
daz ich als tiwer bouwe,
herre von seckouwe,
swâ ir des gert an mich.
ez muoz ie mîn gerich
über daz hûs ergên:
möht iwer teil gestên,
daz sæhe ich vil gern.
ich mac des niht enpern,
ich gereche daz,
daz mir hât ze haz
getân der von salzpurge
an stæteneck und an enspurge.
mugt ir darunder verliesen,
daz sult ir verkiesen,
wand des ergetze ich iuch wol,
als ich ze rehte tuon sol.>
maniger hande reden
ergie zwischen in bêden,
ez was aber unwende.
ez nam alsô ende,
als ich iu sagen wil.
cccvii. drîer tage zil
die burcgrâven bâten,
si wolden sich berâten,
waz si möhten getuon.
in fride und in suon
stuont ez die selben frist.
si mohten dheinen list
under in ervinden,
dâmit si möhten überwinden
den, der in was gram.
manheit unde scham
riet in zden êren daz beste,
daz si an triwen wæren veste
an dem hûse gegen ir herren.
daz frumt in an den êren.
den rât begunde widerstreben
diu vorhte, die si zuo dem leben
heten unde ûf den lîp.
wand der herzog dhein wîp
wolt lâzen her ûz.
swie gar an manheit knûz
mac gesîn denn ein man,
swenn in stêt schrîend an
vil wîbe unde kint,
daz macht in etewen sô blint,
daz er underwîlen tuot,
daz er sust wol behuot.
daz west der herzoge wol,
wand er was hôher witze vol.
die burcgrâven alle vier
berieten sich schier,
daz man den herzogen bæte,
daz er sô wol tæte,
daz er in hiez komen dar
ûz der geule hern dietmâr:
den erkanden si sô wîs,
daz er durch sînen prîs
riete wan daz beste,
daz er ze tuon weste.
daz tet der furste gern,
wand er was in den êrn,
daz er in gerne sach
an sô getâner sprach.
der herzog den ritter hiez,
daz er des niht enliez,
er kæme dar ze in
und erfüere iren sin.
der selbe ritter wîs
durch sîner triwen prîs
und nâch des herzogen bet
kom der ritter sâ zestet
zden burcgrâven in daz hûs.
unlange heten si dâ pûs,
unz daz si in bâten
hern dietmâren râten,
waz in stüend ze tuon,
sît si fride noch suon
mit deheinen sinnen
möhten gewinnen,
si gæben daz hûs ê.
< ê wold ich selbe lîden wê,
daz ich iemen riet,
dâmit er von êren schiet;
ouch erkenn ich wol
mîns herren triu sô vol,
daz er ez niht verübel hât,
ob ich iu niht anders rât,
wan daz ich selben tæte,
ob ich daz ungelucke hæte
unde daz ez mugelich wære,
daz ich mînem herren ze gevære
von einem fursten sô vermezzen
datze brucke wær besezzen,
dâ ich sîn burcgrâf nû bin.
ê ich sîn hûs gæbe hin
über sînen willen,
ê liez ich mich villen
und maniger marter noeten
und in dem hûse toeten,
darzuo kint unde wîp.
wande swenn uns stirbt der lîp
und sich des lebens tuot ab,
sô wirt all unser hab
geteilet in driu:
der sêle, sag ich iu,
underwindet sich der,
dem si gedienet hât her;
sô wirt nâch disem leben
der lîchnam gegeben
den wurmen zezzen;
zellen, wegen und gemezzen
die friunt daz guot beginnent sâ
sô belîbet uns hernâ
guot liunt, ob wir in haben erworben,
ê daz wir sîn erstorben.
mîn friunden ich râten wolde,
daz ir ietweder lâzen solde
sînen kinden guotes mîn,
daz er belibe bî dem sîn,
sô daz er im erwurbe,
swenn er ersturbe,
daz man von schulden möht gesprechen:
friunt, ir sult ez alsô zechen,
daz ir vil drât
tret in iwers vaters phat:
der was ein biderb man,
wand im nie zeran
triun noch werder êren.>
die burcgrâven lêren
der ritter begunde
daz beste, daz er kunde;
und doch alliu sîn meine
stuont wan ûf daz eine,
daz si der triwe wielten
und daz hûs behielten,
unz daz ir bote wider kæme
und ab dem bischolfe vernæme,
ob er in gæb deheinen trôst,
daz si von im wurden erlôst
von dem besezze swære.
wand der tiurist vanstorfære,
ruodolf der frum,
der sît wart viztum
datze friesach,
dâ sant der bischolf nâch,
als ir wol vor habt vernomen -
der wære sît gerne komen
zuo dem hûse wider;
frechs herzen unde lider
was er gewislichen -
zuo dem ein bot gestrichen
muoste nâch des ritters râte.
der erwarp in daz drâte
umb des bischolfs muot herten,
daz si sich vaste werten
die wîle und si möhten;
swen si niht lenger töhten
ze wer deheine frist,
daz si des lebens genist
swie si möhten erwurben:
ê daz si verdurben,
sô wære doch bezzer verkorn
daz hûs âne liut verlorn
denn daz hûs mit samt den liuten.
ich kan iu niht bediuten,
wie der bischolf klagte,
dô er daran verzagte,
daz er daz hûs iht möht erwern
unde ouch die liut ernern
vor des herzogen râch.
dem boten dem was gâch,
der dar von vanstorf wart gesant.
tac unde naht er rant,
unz er her wider kam.
und dô man vernam,
daz der bischolf was in riwen
umb die liut von sînen triwen,
die burcgrâven dô gemeine
balde und niht seine
ir friunde aber besanden,
swaz si der erkanden,
die dâ wâren zuo der zît.
daz lie der furste âne nît,
swaz der sînen zuo in gie.
cccviii. nû hôret doch, wie
si ez viengen an.
em fride man in gewan
von dem fursten über tac,
die wîl man vor dem hûse lac,
und dâmit giengen si hin.
die besezzen bâten in
râten dô daz beste:
ir herre wol weste,
bischolf ruodolf der salzpurgære,
daz daz hûs leider wære
niht in solhen güeten,
daz man ez möht behüeten
vor dem herzogen hêr.
< wir sagen iu noch mêr,>
sprâchen dise duo,
< ir sult iuch rihten darzuo
unde sîn darüber vâhen:
grôzer schade ist iu nâhen,
des ir iuch niht mugt bewarn:
mîns herren meister gevarn
mit vil kluogem list
under der erden ist
vil nâhen unz an die gruntveste,
sô daz ir schiere geste
gewinnet dort inne,
oder man erbiut iu solhe minne,
dâvon diu mûr nider gêt.
ir herren, daz understet!>
die burcgrâven sprâchen dô:
< unser herre hât uns sô
genædiclichen geschriben,
werd wir von vanstorf vertriben,
wir varn wol, swar wir wellen kêren,
und belîben doch bî den êren
und bî des bischolfs hulde,
sô daz uns dheiner schulde
niemen zîht daran.>
dô sprach aber der man,
den ich êdes nant:
< ja ist vil wol bewant
diu flust, die man hie siht!
und swaz iu schade geschiht,
daz sol iuch nimmer geriwen,
sît iuch an den triwen
dârumbe niemen mac gekrenken.
ab der rede nimmer gewenken
wil ich beide spât und fruo>.
die burcgrâven bâten duo,
daz si geruochten zogen
zuo dem herzogen,
und ê si zuo im kæmen,
daz si zuo sich næmen
die hôhen herren alle gelîch
von stîre und von ôsterrîch
und den herzogen bæten,
daz er sîner stæten
gewonheit und der alten
genâden geruochte walten -
wand man weste daz wol,
daz er zornes nie sô vol
wart bî sînem leben,
swer sich im het ergeben,
swie leide er im het getân,
er het in bî dem leben gelân.
des râtes si begunden volgen.
swie sêr der herzog erbolgen
wær den in der veste,
wand er daz wol weste,
daz im daz hûs iht wære vor,
doch geruocht er sîn ôr
neigen zuo der bet,
die man im tet,
und lie sich darzuo bringen,
daz er si lieze dingen
von dem hûse mit aller ir hab.
ein dinc vil des gelimphen gap,
daz die hern sô vaste bâten;
hôrt, warumbe si daz tâten:
des ligens si dâ verdrôz,
wand daz snêgevelle daz was grôz,
und tiwer, swaz man haben solde.
dârumb ir iegelicher wolde
von der arbeit gerne rasten,
wand ez was in der vasten,
sô ein ieglich biderb man
sich gerne ziuhet dâvon,
daz er iht unbildes tuo.
dâvon triben si darzuo,
unz daz der herzog tet
nâch der herren bet.
cccix. nû hôrt, wie des hûses ende was.
dô iegelicher dâ gelas
mit urloub und mit minne
herûz, swaz er het dinne,
dâ was niht anders an,
dô zunt man daz geruste an,
dâmit die mûr undersezt wârn,
die man nû het undervarn.
und dô daz fiur bran ûf,
dô giengen ouch ze hûf
die mûr und die funf turn.
ob die salzpurgær verlurn
an vanstorf als tiwer
als an enspurc der gehiwer,
der herzog ûz stîrlant?
dô er zefuorte und verswant
daz hûs, dâ er ist vor gelegen,
dô begund daz her allez flêgen,
daz er dâ niht lenger bit:
ez wær ein kristenlicher sit
in der kristenheite wît,
daz ieglich mensche zuo der zît
solde got mêr dienen.
nû stuont ouch gegen wienen
dem herzogen sîn gedanc,
wand ez was niht gar lanc,
ich wæne kûme aht wochen
unz an die zît, ûf die was gesprochen
sîn hervart gegen ungern.
wand in begund ze hungern
ûf grâf yban mit râch,
dâvon er im liez wesen gâch
gegen ôsterrîch zehant.
dô teilte sîn miltiu hant
phenninc, silber unde golt,
swer im hinz ungern dienen wolt.
cccx. nû hôrt, wie degenlich
der her von ôsterrîch
zuo der hervart sich bereit.
von babenberc der unverzeit,
bischolf arnolt,
und von seckou bischolf liupolt
zuo der vart bereiten sich;
von frisingen bischolf emich
gelobte ouch die vart;
von pazzou bischolf wernhart
lie sich niht bevillen
durch des herzogen willen,
er bereite sich dâhin.
durch sîn witz und durch sîn sin
des selben grâve houc phlac:
swâ der furst mit her lac,
er hiet ungern sîn vergezzen.
datz heinburc was er gesezzen
zuo der zît mit hûse.
den ungern ze grûse
der herzog gewan
funfzehen tûsent man
von sînen beiden landen.
dâ liezen inz enplanden,
die dheiner wer kunden phlegen:
ungerne hieten die verlegen,
si hieten sich dâ lâzen schouwen.
dô man dem weter moht getrouwen,
daz ez sich summerlichen stalt,
von ôsterrîch der furste balt
legt sich mit kostlicher zer
ze velde mit sîner wer
datz træskirchen des êrsten.
si dûhten sich die hêrsten,
die enzît zuo im kômen.
ich hân alsô vernomen,
daz er an sant marx tac
des êrsten ze velde lac.
er fuor aber schiere
ûf des velds riviere,
dâ diu lîtach flôz.
dâ wart sîn her grôz
sô kostlich gespîset,
daz man in billich prîset
umb sô êrlich getât.
ûz der niwenstat
beruste man ir aller wegen.
wie lange si dâ lægen,
daz belîbet unverdeit.
wol hundert wegen man bereit,
die diu geruste truogen,
dâ man mit wurfen kluogen
manic mûr sider
in ungern mit warf nider.
tumerær, rutten unde mangen,
ebenhôch ûf siulen langen
unde allez daz gerust,
daz man bedurft durch mûrbrust,
des vergaz man eines niht.
dô daz allez wart verriht,
des ein her bedarf,
dô fuor man für mertînstorf.
die heten verdienet daz,
daz si der herzog besaz,
grâf michel und grâf symon.
man tet in gedon
mit dem, daz darzuo tohte,
dâ man in mit schaden mohte,
mit werfen und mit schiezen.
des lie sich niht verdriezen,
die darzuo geschaffen wârn.
durch die erden hiez man varn,
die zuo dem werke wârn geschriben;
katzen wurden getriben
hin an mit ebenhôhen:
dâ kunt sich niemen von enphlôhen,
in teten schaden âne mâzen
die schutzen, die dâ oben sâzen
ûf den selben bercfriden.
die innern ouch niht vermiten,
si werten sich swinde.
vil wîbe unde kinde
hin in nâmen den tôt.
si liten angest unde nôt
von grôzen steinen swæren,
die mit bilden und mit tumeræren
wurden geworfen hin in.
diu vorhte noch dhein ungewin
brâht die ungrischen helde guot
von menlichem muot:
si wâren stæt und unverzagt,
wand in fürwâr was gesagt,
si wurden schiere dâ erlôst,
in kæme grâf yban ze trôst,
der læge mit samenunge.
ûf die selben hoffenunge
an hôhem lobe hel
grâf symon und grâf michel
dester frecher wâren.
si kunden wol gebâren
ze sô getânen sorgen:
âbent und den morgen
vant man si bî der wer.
dô der herzog mit her
ûf der unger schaden lac
unz an den einleften tac,
nû het al sîn maht
grâf yban zeinander brâht.
dâ was ouch mit im
bischolf peter von vezprim,
ez wâren ouch bî im dâ
grâf herke unde grâf niclâ,
die man im ze bruoder zalte.
grâf yban trahte unde stalte
darûf allen sînen sin,
swenn er kæme dâhin,
dâ die tiutschen geste
lægen vor der veste,
und er gebârte dem gelîch,
daz er gewislich
mit in wolde vehten,
sô begunde sich gerehten
daz her allez zuo dem strît,
sô daz ir dheiner zuo der zît
vor dem hûse belib;
swenn er si sus hin vertrib
mit solher schalkeit,
sô het er sich bereit
mit ungern und mit valben,
die solden anderthalben
in daz her dâ rennen,
zerhacken und verbrennen,
swaz man dâ gerustes sach,
dâvon er kunftigen ungemach
vorhte noch enphâhen.
nû hiez er balde gâhen
sîne fürrennære
an die füeterære,
die von dem her riten.
darnâch unlange wart gebiten,
daz er mit schocken grôz
ein velt, daz ê was blôz,
gar allezsamt bedahte.
dô von der selben brahte
in dem her wart vernomen,
grâf yban wær ze velde komen
niht wan durch strîtens willen,
des lie sich nieman bevillen,
er îlte für den andern dar.
ez wæren liute worden bar
beidiu hutten und gezelt,
wær der sin niht vermelt,
ûf den ez grâf yban tet:
dô erkanden sâ zestet
sînen argen list,
die dâ sô manige frist
mit im heten gewandelt.
< herr, ir wert missehandelt>,
zdem herzogen sprâchen si;
< grâf yban und alle die,
die er ze velde hât brâht,
den ist vehtens ungedâht;
ir meinung ist anders niht,
denn ob daz kæme von geschiht,
daz lær wurden die hutten,
sô begunden uns zerutten
dise antwerc guot,
die liht in einer huot
hinder uns sint geleit
und die helde unverzeit,
die noch sint in dem hûse.>
durch warnung diser grûse
der marschalc von ôsterrîch
gebôt den herren algelîch,
daz niemen rite von dem her,
er schüefe solhe wer
in die herberge,
daz der unger kerge
deheinen frum næmen.
cccxi. nû hôret, welch ze velde kæmen
des êrsten an die unger:
ein helt frecher und junger,
her rüeger von telesprunnen,
und der helt wol versunnen,
sîn vater her pernolt,
der manigen prîs hât geholt,
den er het bejagt
ab den ungern, als man sagt.
ouch hôrt ich, daz dâ wâren
von valkenberc die mæren,
ouch was dâ niht seine
her ott von liehtensteine
und der von hâkenberg alsam.
ich mac ir aller nam
sunderlichen niht gezellen,
die mit manheit und mit ellen
die unger habten ûf,
unz daz der grôze hûf
von dem herzogen kom geriten.
in sô getânen siten,
als die liezen sehen sich,
von frîsingen bischolf emich
und von babenberc bischolf arnolt -
harte wênic verdolt
an sînem lîbe solich platten,
als dise zwêne an hâten,
sant ruopreht und sant corbian,
die manigen heidenischen man
mit dem wâfen irer zungen
von irem unreht betwungen
ze kristen gelouben
ân brennen und ân rouben.
mich dunkt in mînem sinne,
daz die drî kuniginne,
die den grôzen recken,
vasoldes bruoder ecken,
nâch dem bernære sanden,
liezen in niht enplanden,
daz si ûf sîne wâfenkleit
heten solhen flîz geleit
als dise phaffen zwên.
man mohte wol verstên,
swer die helde balt
als rîchlichen gestalt,
verwapent unde verzimiert,
und mit decken geziert
sach diu irn ravît,
daz in zuo der zît
den beiden helden guot
was ze vehten muot.
ûf mîn triwe ich daz nim,
wær an den bischolf von vezprim
komen bischolf arnolt
mit sînem kolben, den er holt,
ez wære von in dô
gedisputieret wol alsô
ûz der kunste von salerne,
daz ich ungerne
het genomen den gewin,
sô daz ich zwischen in
mediator gewesen wære.
daz velt, daz ê was lære,
daz wart mit liuten bedect.
swâ gegen der sunnen sich enplect
der glast von den helmen,
daz brehent durch den melmen,
daz die unger des wânden,
die von tiutschen landen
wæren allesamt geladen
ûf grâf ybanes schaden.
die unger kurzlich erfunden,
daz si niht geschaffen kunden
gegen dem herzogen
und daz si wæren betrogen
an irem fürsatze starc.
daz in der herzog was ze karc,
daz kuren si daran,
daz sô manic werder man
gegen in komen was ze velde.
nû kom in diu melde
von ir spehe und daz mære,
daz der dhein missunge wære
vor dem hûse in dem her:
der herzog gæb noch strîtes wer
funf tûsent ungern volliclich,
er tæt ouch nindert dem gelîch,
daz er dârumb iht weste,
ob dheiner slahte geste
ûf dem velde wæren.
von den selben mæren
grâf yban wart betoubet
und senftes muots beroubet,
dô er gehôrte und gesach,
daz er deheinen ungemach
dem herzogen möht erbieten.
dô muost er sich nieten
sehens, daz im tete wê,
daz die bluomen und der klê
unde ouch daz grüene gras,
als breit daz velt was,
daz ê der tiutschen was lære,
daz der darûf sô vil nû wære,
daz von ir geverte,
daz velt wart sô herte
zeinem tennen gemacht.
dô vorht er geswacht
werden von in.
im riet sîn selbes sin,
daz er warnte sich.
vil balde kêrt er hinder sich;
durch daz er iht wurd entsneut,
die sînen er streut
ûf daz velt nâch der breit.
die tiutschen wâren bereit
unde hieten gern gesprengt,
hiete man in sîn verhengt.
von stubenberc her uolrich
gebârte wol dem gelîch,
hiet man in sîn niht erwant,
er hiet aleine gerant,
dâ er die unger sach halten,
solher manheit kund er walten.
dô gebôt der marschalc sêre,
al die des herzogen êre
und sîn frum schaffen wolden,
daz die durch niht solden
den ungern nâch rîten.
in den selben zîten
dô si gegen einander hielten,
die dâ manheit wielten
unde wol kunden schiezen,
die liezen sich es niht verdriezen,
si kômen her geriten
den zwein scharn enmitten
und phlâgen solher kurzwîle,
dâvon man die phîle
mit zangen muoste ziehen
ûz houbten und ûz diehen
unde swâ man si schiuzt hin.
vil tôten fuorte man dô hin,
die den lîp darunder.
vil schiere die tiutschen kurn,
daz ein bote fuor dâher
von den ungern, der
dem wol gelîche tet,
daz er gerne fride het;
und als schier er des gert,
dô wart er sîn gewert.
der bote was ein man,
den der grâf yban
ellichen ze senden phlac,
peter der wahtelsac
sô was er genant.
grâf yban het in gesant
zuo dem herzogen:
den het er gern betrogen,
wand er wânt sich fristen
mit sînen argen listen.
dô hôrt man den fursten jehen,
er wolt deheinen boten sehen,
den grâf yban sande dar.
dô des der bote wart gewar,
der bât dô heimelich
die râtgeben alle gelîch,
daz si durch sîns herren willen
sich liezen niht bevillen,
si wurben mit flîze daz,
daz der herzog sînen haz
in einen fride setzen lieze:
swaz man grâf yban hieze
und alle sîne brüeder tuon,
dâmit si ze ganzer suon
und ze friuntschaft kæmen,
daz si sich daz an næmen,
daz wurd in alsô behalten.
die man des râtes sach walten
zuo der selben stunde,
die sprâchen mit gelîchem munde,
ez wære nû ze spât,
ir wîsung und ir rât
wære im enwiht:
der herzog liez sich niht
mit dheinen gedingen
von dem geverte bringen,
des er het gedâht.
dâmit der bote gâht
hin, dâ die ungerischen spân
hielten ûf dem plân
und die tiutschen gegen in.
dô sich deheines gewin
die unger versâhen,
dô begunden si gâhen,
swaz si mohten gevarn,
von dannen si komen wârn.
daz was nâch mittentage schiere.
si hielten ûf der riviere,
unz diu sunne was gesigen.
ob si dâ liezen ligen,
die darnâch heten geworben,
daz si wâren verdorben?
nein, si fuortens ir strâze.
ez was wol in der mâze,
daz sich der tac enden wolt.
dâvon der bischolf arnolt
und ouch die andern herren,
die man mit grôzen êren
des tages halten sach,
die zogten an ir gemach.
dô der ander tac erschein,
der herzog wart des enein,
daz er den besezzen
hiez dester baz mezzen
ungemach und arbeit.
dem herzogen man seit,
ob er wolde werben
nâch der unger verderben
und gelegen ir geuden
und ob er si an freuden
wolde beschatzen,
sô sold er die katzen
heizen bringen an den graben;
ob er die burc wolde haben
und werden ir nâchgebûr,
sô sold er die mûr
in den grunt heizen brechen.
daz sich der furste rechen
wolt mit solher wer,
daz wart in dem her
ein gemeine spel.
grâf symon unde grâf michel,
dô si daz gefrieschen,
zehant si rât ieschen,
sunderlich datz den herren,
den si deheiner êren
mohten getrouwen:
wand grâf michel het ein frouwen
geborn von ôsterrîch.
die rieten alle gelîch,
möht man inz daran bringen,
daz man si lieze dingen
von der vest herab
mit der varunden hab,
daz si daz næmen für guot.
wand des herzogen muot
wær alsô gestalt,
daz in der winder kalt
dâvon trîben müeste,
er macht die hofstat wüeste,
ûf der dâ lac daz hûs.
maniger hande grûs
begund man in vor zellen;
swie gar si wârn bî ellen
und bî menlichen witzen,
si muosten entsitzen
maniger unsælde slac,
der in obe lac:
ez was ein michel tadel,
daz si liten zadel
an trinken und an ezzen;
daz si wurden besezzen,
dâfür heten si ez niht.
dâvon si wâren unverriht
ze solhen sorgen beliben.
ouch was in getriben
die ebenhôch alsô nâhen,
daz die vînde hin in sâhen
allez ir gelæze,
man trunke oder æze.
spâte oder fruo
sô schôz man in zuo
und liez in dheinen geberc.
ouch heten si diu antwerc
vil nâhen ze leide brâht:
diu wurfen tac unde naht
grôze stein vil swære,
und die tumerære -
daz ist ein werc alsô getân,
daz man selten dâfür kan
gezimmern noch gemûren,
daz dâfür mug getûren -
mit den alsô was geworben,
daz dâvon was verdorben
liut und rosse vil,
die zuo dem selben zil
dem tôde wurden gegeben;
und die noch wâren bî dem leben,
den tet sô wê der gesmach,
daz si dâvon vil nâch
verloren heten den lîp.
beidiu man und wîp
klagten den ungemach.
diu funftiu sache, die man sach,
dâ grâf michel und grâf symon
heten verzagt von,
daz was der untrôst,
daz si niht het erlôst
mit sîner helfe grâf yban -
der alsô von dan
ân alle tât was gescheiden -
als er den grâven beiden
dicke vor gehiez,
als er si in haz stiez
gegen dem herzogen.
dô si sô wârn betrogen,
dô bedâhten si sich balt,
swaz si von tûfers der alt
und ander herren tuon hiezen,
daz si daz niht enliezen,
si beliben daran veste,
daz wære in daz beste.
ich sag iu, wie ez ende nam.
vil kûme man des überkam
den fursten von ôsterrîch,
daz er tæt sô genædiclich,
alle die in dem hûse wârn,
daz er die lieze varn
nâch ir selbes muote
mit ir varndem guote,
ez wær grôz oder kleine;
niur spîse aleine,
diu muoste dâ belîben.
sus liez er tragen und trîben,
die daz hûs rûmen solden,
von dannen, swaz si wolden.
dô die des bereit wârn,
dô hiez der herzog dar varn
sîner liut wol vierzic man,
die solden dâ bestân,
daz si des hûses phlægen
und ûf die liute, die dâ lægen,
wurfen mit antwerken grôz.
dô diu hofstat wart blôz,
nû hôret, waz der furste tuo.
des andern morgens vil fruo,
des mæntages in den tagen,
sô man diu kriuze siht tragen
umb daz heil der kristenheit,
dô was der herzog bereit
und fuor für sant margreten.
die selben unger heten,
dô grâf yban inz erloubt,
in ôsterrîche vil geroubt
und begangen manige ungenuht,
dâvon si nû swære zuht
von dem fursten hie muosen lîden.
katzen, ebenhôch und blîden
het man schier gerihtet ûf
unde warf dâmit ze hûf
manic dach unde want.
die turne wurden entrant,
daz man derdurch sach.
die estrîch man zebrach,
die die liute solden schirmen.
niemen mohte gehirmen
vor des herzogen zorn.
si wâren alle verlorn
und heten ouch verlorn daz leben,
hieten si sich niht ergeben.
dem herzogen tet ande,
daz in sînem lande
sô grôzer schade geschach;
dâvon im diu râch
lac in dem gehurne.
daz er die vesten turne
in der burc ze mertînstorf
mit steinen sô gar zewarf,
daz vorhte man sô sêre
datz ungern immer mêre,
swelich ende er kêrt.
nû wart der unger gelêrt,
der sant margreten wielt,
swâ er sich lenger enthielt,
daz wær ûf sîn verderben;
er solde balde werben,
wie er des dinges ab kæme:
ob der von ôsterrîche næme
ûf sîn genâd daz hûs,
daz sold er âne pûs
antwurten alzehant.
der besezzen grâve sant
nâch den, der er getrût geniezen,
daz si sich besprechen liezen;
die kômen dar durch sînen willen.
mit swiu er möhte gestillen
des herzogen unmuot,
swaz im darzuo wære guot
unde ouch forderlich,
des bât er si alle gelîch,
daz si im darzuo gæben rât.
dô sagten si im drât,
dâ wære niht anders an,
der furste kæme niht von dan,
er müest daz hûs haben inne;
daz er in sînem sinne
vil eben daz betraht,
ob er phlæge solher maht,
daz er des möht genesen;
möht aber des niht enwesen,
daz er denne volgt ir êre,
ê des schaden wurde mêre,
sô kæm er der sach enzît ab.
ob sich ieman sô wol gehab
und sî hôhes muotes,
der von sô vil guotes
und von hôhen êren scheiden sol?
ich wæn, ez tuo niemen wol.
alsô was ouch dem selben grâven,
dô er muoste draven
und dem fursten muoste neigen
und von allem sînen eigen,
daz si inder heten,
von der burc von sant margreten
als balde muoste scheiden.
ez wart zwischen in beiden
ûf einen kurzen tac geret,
dârinne der grâve tet,
swes der furst niht wold enpern.
ob er ez tet ungern,
sô muost ez doch alsô sîn:
swaz von spîse und von wîn
in der burc was zuo der zît,
daz beleip âne strît
allezsamt dârinne;
daz ander er mit minne
fuort, swar in sîn wille truoc.
von ôsterrîch der furste kluoc
des hûses sich underwant
unde antwurt ez zehant
einem helde kecken,
fridrichen dem kriuzpecken,
und beleip selp dennoch über naht.
des morgens mit aller maht
fuorens gegen eckendorf,
dâ iegelich herr entwarf
sîn rinc, als er in haben wolte.
zehant man die wegen holte,
die diu geruste truogen.
manigen meister kluogen
het er darzuo gewunnen.
die wâren sô versunnen,
ê si von heime wârn
ûf die reise gevarn,
dô muoste man in des jehen,
daz si ez heten sô besehen,
daz wol hundert wegen last
ein nagel niht gebrast,
ez wær dâ volliclich.
umb daz der furste rîch
volle herberg het.
an der selben stet
sô daz her kom ze hûf,
sô wâren ouch diu werc ûf
bereitet und geriht,
sô daz si sûmte niht,
si wurben des fursten êre.
des enkulten vil sêre
die eckendorfære.
nû hôrt, von wiu daz wære,
daz ir ungelucke wart sô snel.
ez was ein turn sinewel
sô hôch, vest und starc.
der meister der was karc.
der in hete gedect:
ein dach darûf was gestrect
von schinteln vest und dicke,
ouch sach man dâ ze blicke
funf knoph und als vil bogen,
ouch het daz dach überzogen
hûs und wer allezsamt.
dâvon si wurden ouch verdamt,
als ich iu nû bescheiden wil.
an dem êrsten zil,
dô man für daz hûs kam,
ein meister daz ûz nam
an der gelegenheite dirre sach,
swaz man wurfe ûf daz dach,
daz möht niht gâhes ab gewalzen
von den manicvalten valzen;
die daz dach ûf im het.
der meister sazte an der stet
eine rutten an den berc,
dahinder ein antwerc.
der meister weste wol,
wand er was liste vol,
daz in wazzer wære tiwer.
von swebel ein fiwer
warf er hin ûf mit der rutten,
daz begunde sich schutten
und breiten ûf daz dach.
vil schiere man gesach,
daz der louc ûf gie
und daz daz dach fiwer vie.
dô des wurden inne,
die dâ wârn dort inne,
daz si wâren an gezunt,
an der selben stunt
huoben si ze retten an,
unde dâ daz fiwer bran,
dâ wolden si daz dach ûf brechen.
daz begunde an in rechen,
der des antwerkes phlac.
der warf, dâ daz fiwer lac,
daz dâ niemen moht gestên.
dô begund daz fiwer ûf ze gên
ie baz und ie baz.
dô si ersâhen daz,
daz dem fiwer niemen möht erwern,
dô trûten si sich niht ernern
wan daz si ez brinnen liezen
und daz gewelbe verstiezen
mit einer tür îsnîn.
jâmer unde pîn
die dort inne liten.
ruofen unde bitten
an den selben stunden
her ûz si begunden,
daz man ez durch got tæte
und den herzogen bæte,
daz er âne underwint
doch diu wîp und diu kint
her ûz des fiwers rôste
von dem tôd erlôste.
daran sach man in strengen
und wolt sîn niht verhengen.
er sprach:< ez muoz alsô wesen,
daz man ir dheinen lâz genesen.
daz sol dârumb geschehen,
daz die unger sehen,
ob uns iht wære liep,
swen si als die diep
an stricken habent gefuort
wîp und kint gesnuort
zôstrîch ûz dem lande.
den schaden und die schande
wil ich hiut an in rechen>.
daz moht er wol gesprechen
den liuten ze hôren;
sold aber ûz der engel kôren
got senden einen man,
dâ alliu tugent læge an,
guot fride und barmunge,
sô möht der werde junge
nimmer verbezzert sîn:
daz wart an manigem manne schîn,
dem er nâch grôzer schulde
widergap sîn hulde.
dem tet ouch dâ gelîche
der herzog von ôsterrîche;
diu wîp er ungern het ersterbt
unde diu kint verderbt,
doch wold er si schrecken.
die mûre hiez er krecken
und den turn undergraben.
er wolde niht ûf gehaben,
er wurf in ûf die liute nider.
dô erbât man in sider,
daz er lie doch genesen,
swaz dârinne mohte wesen
wîbe unde kinde;
daz ander ingesinde
dort inne muost belîben.
dô zalte man von wîben
vier und funfzic herab,
den man urloup gap
von dannen ze varn;
der kint wol drîzic wârn,
diu man fuort von dan,
und ein kappelan.
swaz aber der manne was,
der selben dheiner genas,
er muoste sich für tôt geben.
man lie ir lutzel leben,
wand man si zehant
her zôsterrîche sant
und teilte si den steten,
die si beswârt heten
mit maniger hande ungemach;
die selben liez er râch
umb ir schulde nemen
und si mit rehte überkemen
nâch dem lantsit.
dâ muotvagt er mit
den steten allen gemein.
darnâch der furste wart enein,
daz er den turn nider liez
unde gar wüesten hiez,
swaz zuo der veste gehôrte.
dô man daz gar zestôrte
und daz der turn kom ze hûf,
dô brach der herre ûf.
dô fuor er gesliht
für koboltstorf die geriht
und legte sich dâ nider.
unlanc habt sich daz wider:
si vorhten des fursten gæhe
unde daz in niht geschæhe
als den von eckendorf,
den man die mûre nider warf
unde die liute vienc
und datz ôsterrîch erhienc;
si vorhten, in geschæch alsam,
si westen wol, daz in gram
die burgær von der niwenstat
wæren umb ir missetât.
si enmohten kummers niht gedoln,
dô si hin in sâhen boln
die grôzen steine swære,
si dûhte, daz in bezzer wære,
si behielten daz leben.
daz si daz hûs wolden geben,
des vereinten si sich dô
und enputen alsô
dem fursten von ôsterrîch,
wold er si genædiclich
von der veste lâzen dingen
unde si fürbaz bringen
in frid und in geleit.
daz wart in unverseit.
nû riet man dem herzogen,
die wîl er wolde zogen
in ungern den strich
ûf die vînt für sich,
sô wær im daz beste,
swaz er der veste,
die der strâze wærn gelegen,
gewinnen solt ze sînen phlegen,
sô möht er dester baz
vor der unger haz
daz her algelîch
gespîsen von ôstrîch,
die wîl er wolde dâ ligen.
dâvon beliben unverzigen
von koboltstorfe die burcgrâven,
die lie man dô von dannen draven
mit alliu diu und si heten.
niht anders heten si gebeten.
dâmit fuoren si dâhin.
der herzog nam daz hûs in,
als er ez behalten wolt.
von emerberge hern perhtolt
antwurt er ez sâ.
der kom von êrste dâ
in die geheime des fursten.
daz er wær in den getursten,
daz liez er schînen dô.
der herzog der was frô,
daz ez im sô eben gie.
dô sich der ander tac an vie,
dô fuor der furste ziere
mit maniger baniere
für rechenz ûf daz velt.
manic hêrlich gezelt
wart dâ ûf geslagen.
unlange si dâ lâgen,
daz der grâf yban
bât mâge unde man
versuochen ir geluc,
ob si deheinen tuc
den tiutschen möhten erzeigen.
dâvon er vil der veigen
under den sînen gewan:
swâ si die sînen kômen an,
dâ wâren si verzert.
und sô gar unerwert
die unger wâren des jâres,
swaz in hazzes unde vâres
hie enphor was geschehen,
sô wart niemêr gesehen,
daz in sô sêre misselunge
und daz in ungern betwunge
dhein furste sô manic burc
sam albreht der furste kurc,
der ôsterrîch des landes wielt.
wie lange im sich vor hielt
rechenz, daz wil ich iu sagen.
in den êrsten aht tagen,
dô man dâfür kom gevarn,
die besezzen gar frech wârn,
wand si heten guoten trôst,
daz si wurden erlôst
von grâf heinriches suon.
dô er des niht moht getuon,
dô dûhte si daz beste,
si gæben die veste
von ôsterrîche dem herzogen,
si wæren anders unbetrogen
verdorben an dem lîbe.
mit kinden und mit wîbe
dingten si dâvon.
dô daz wart getân,
dô antwurt der von ôsterrîch
von stubenberge hern uolrich
die burc in sîn gewalt.
ûf alle manheit balt
was der selbe man.
dâmit der furst fuor dan
für die burc ze sliunic.
in angest und in sorgen ric
brâht er die unger dâ,
wand er saz in sô nâ,
daz si erschrâken dâvon.
ouch tet man in sô gedon
mit rutten und mit blîden,
daz si sîn niht mohten erlîden
und niht lenger vertragen.
dô si begunden verzagen,
si sanden nâch dem tûfersære,
daz er in guot wære
und dem herzogen riet,
daz er si von dem hûse schiet
mit etlichen êren.
der begunde kêren
an den fursten solhe bet,
daz er genâde an in tet
und lie si varen von dem hûse.
er antwurte die selben klûse
hern heinrich von stubenberc.
noch heten ir geberc
die unger ze pinkavelde,
des kom dem herzogen melde,
ûf einer kirchen werlich.
dar zogt der furste rîch
und brach si gar darnider.
für unde wider
rûmt er von dem weg,
swaz in ir phleg
die unger heten veste,
die er im schedlich weste,
dâ begund er âne sûmen
im und den sînen vor rûmen.
deheine sich des erwert,
der solich guot wær beschert
von velsen noch von murc.
ein hûs heizt altenburc,
bî prespurc vil nâhen,
dar begunde gâhen
der herzog von ôsterrîch
und besaz daz vil gewalticlich
den ungern ze leide.
ein senfte ougenweide
dem fursten machten duo
eins morgens vil fruo
von walsê die zieren:
mit ir banieren,
sô si beste kunden,
her für si sich begunden
zeinem sturme machen
mit allen den sachen,
die man darzuo sol nutzen.
wol zwei tûsent schutzen
het der herzog dâ,
die kômen ouch sâ,
dô man des sturms began.
nieman hab argen wân,
daz mir der rede sî ze vil,
die ich iezunt tuon wil.
ez wart zuo der wîle
sô manic tûsent phîle
ûf in die wer gesant,
daz als breit als ein hant
ein stat dâ was nindert lære;
dâvon diu wer wart sô swære,
daz si sich al mit alle
vil nâch ergap dem valle
und daz vor der schutzen haz
niemen mohte fürbaz
ûf der wer gewesen.
nû trûtens anders niht genesen
noch sich dem tôde vor gehaben,
wan daz si sich ê ergâben.
der furste schuof mit der veste,
swaz in dûhte daz beste
nâch der ræte sîner mân,
als mit den andern was getân,
die er vor gewunnen het.
nû kom mit grôzer bet
die herren alle gelîch,
die dâ wârn von ôsterrîch,
an den edelen herzogen,
daz er geruochte heim zogen
wider gegen wienen,
daz woldens umb in dienen;
unde tæte er des niht,
sô sold er wizzen die sliht,
si wurden überladen
mit sô kreftigem schaden,
den si niht lange überwunden.
manigen frum si begunden
her für zellen unde sagen,
swenne si ze rehten tagen
zir gesind hin heim niht kæmen,
wie grôzen schaden si des næmen,
ob si niht solden wesen
dâheim bî ir wîn lesen.
den herzogen verdrôz,
dô ir bete wart sô grôz,
daz er si heim varn liez:
er bat si, daz si den geniez
durch sînen willen verkurn,
unde swaz si verlurn
dâheime oder anderswâ,
ob si bî im beliben dâ,
daz wold in der furste balt
vergelten zwivalt
und wolt si des gewis machen,
mit swie getânen sachen
si darüber gerten.
die hern in des niht gewerten:
dâ wâren sumelich,
die durch in williclich
heten verkorn,
swaz si heten verlorn
dâheime oder anderswâ;
sô wâren etliche dâ,
die des niht wolden enpern,
der furste müeste si gewern
urloubes heim ze varn.
darzuo sach man in gebârn
blûclich âne mâzen,
daz er solde lâzen
sîn vînde underwegen,
den er sus was ob gelegen
datz ungern in dem lant.
vil schiere dô er vant
und nam ein guoten sit,
dâ wart gesenftet mit
sîn zorniger muot,
der dûht nâch ungenâden guot
albrehten den fursten kluoc:
dô er mit dheiner gefuoc
si darzuo möht getrîben,
daz si wolden belîben,
dô nam er ir aller triwe,
swen si in genæmen daz niwe
an wîne und an korn,
daz von in belibe unverborn,
si füeren mit im hin wider.
daz gelobten si und wart ouch sider
von in schône geleist.
dô der herzog allermeist
datz ungern het überwunden,
daz was zuo den stunden,
die man heizt sunnewenden
nû sach man volenden
den fursten von hôher art
die êrsten hervart,
diu des jâres geschach;
wand vil kurzlich darnâch
dô hervert er mêre.
von sô getâner êre
hân ich lanc niht vernomen,
daz ie si bekomen
dehein herzog von ôsterrîch,
daz er sô gewalticlich
hab zwir gehervert:
diu êre was beschert
albrehten dem werden fursten,
den man in den getursten
ie sach unde vant.
ûz der ungerlant
fuor er frôlich
heim gen ôsterrîch.
dâ entwalt er die wîle,
unz daz mit balder île
den herren aber kom in
des niwen jârs gewin
an wîn und an getreide.
den ungern ze leide,
als ich sîn ê hân gedâht,
ein her er zesamme brâht,
daz was ehtic und starc.
von der stîrmarc
flizzen sich die herren
vaste sîner êren,
wie si im kæmen alsô,
daz er ir kunfte wurde frô.
ouch wart niht verhabt,
von admunt der abt
teilte milticlich
des guot von ôsterrîch
in stîre, swer ez nemen wolt.
manic tûsent marc wart versolt
den hern und den lantliuten:
ich mac iu niht bediuten,
wie ernst dem herzogen wære.
herzog meinhart der kernære,
als er billich solde tuon,
herzog heinrich sînen suon
im ze helf dô sant
mit manigem wîgant,
die manheit wâren vol,
von kernden unde von tyrol.
im half ouch zuo der zît
von gurke bischolf hertnît
und von ortenburge grâf meinhart.
daz diu gegend wurd bewart,
schuof der von ôsterrîch,
daz von hiunburc grâf uolrich
datz knuttelvelde læge
und der gegenden phlæge.
wand ir habt wol gehôrt,
wie sich von êrst enpôrt
der kriec manicvalt,
des manic man enkalt
an lîbe und an guot,
dô der helt fruot,
herzog albreht von ôsterrîch,
urliugt sô herticlich
gegen herren ruodolf.
der salzpurgære bischolf,
der ein man was unervorht:
daz der iht arges worht
die wîle in dem lande,
dârumbe man her sande
den langen kappellære,
daz er ze huote wære
in dem enstal,
die wîl der unger quâl
werte und diu freise,
die an der êrsten reise
der herzog in ungern tet;
die muosten nû zestet
die andern reise alle varn,
wand der herzog und der bischolf wârn
mit einem fride verphliht,
daz man hie ze stîre niht
sorgte umb deheiner slaht.
dâvon wart groezer diu maht,
die von stîre mit im dan
brâht des landes houbtman,
von admunde der abt.
als ir ê gehôret habt,
diu zît nû komen was,
daz der herzog zesamme las
sîn her, mit den er varen wolt:
von babenberc bischolf arnolt
und von pazzou bischolf wernhart,
die beliben die andern vart,
sô beleip niemen mê;
die im gedienet heten ê,
die fuoren mit im anderstunt.
mir ist alsô gemachet kunt,
der herzog fuor sîne strâze
wol an der zît in der mâze,
daz er an sant michels tac
für guns kom und dâ lac.
er tet, des er sich het vermezzen:
von im wart besezzen
beidiu hûs und stat.
der herzoge bât,
swer im guotes gunde,
daz man trahte und erfunde,
daz den vînden schedlich wære.
welt ir urliuges mære
hôren, daz wil ich iu sagen.
cccxii. grâf yban begund verzagen,
daz er sînen vesten
vor den tiutschen gesten
deheinen fride geschaffen möhte.
dô gedâht er, waz im töhte.
er vereinte sich des drâte
mit sîner brüeder râte,
sît er dheine wer
gegen des herzogen her
möht gehaben dâ niht,
daz er sich darûf riht,
swâ er die füeterær an kæme,
daz er den zehant næme
beidiu lîp unde guot.
grâf yban der ungemuot
tet als im gerâten was,
er frîte fuoter unde gras
als verre als er kunde.
nû hôrt, wes er begunde.
dô der herzog râch sîn haz,
sô daz er guns besaz,
an einem suntag daz geschach.
des næhsten mæntags darnâch
funf hundert schiltkneht man vermiste,
ân der man niht ahte wiste,
die het der grâf yban
des lebens ab getân;
sô was der âne zal,
die zuo dem selben mâl
fuoz und hant verlurn.
die kernære kurn
den meisten schaden zuo der stunt,
wand in wâren unkunt
die stîge und die strâzen.
ob si sich sîn dâmit mâzen?
nein zwâre, si enteten:
des sich vereinet heten,
daz triben si sêre;
ie mêre und ie mêre
hôrt man in dem her klagen,
waz man kummer müeste tragen
von grâf ybans zorn.
swen hundert kneht wurden verlorn,
daz dûht si ein genâd;
der ungefüege schad,
den der grâf yban
von des herzogen man
des jâres het genomen,
des muost er ze râche komen
an den armen schiltknehten,
von den ouch manic vehten
an dem füetern geschach,
daz die unger hernâch
von schulden muosten jehen,
si heten unheiles gesehen
die ôsterrîchære.
nû geswîge wir der mære
unde sagen bediute,
wie der herzog und sîn liute
des dinges begunnen
und wie si gewunnen
guns die guoten veste,
der furst an manheit veste,
dô der gelegen hât
einlef tage vor der stat,
dô hiez er mit sinnen
eines sturms beginnen.
der geschach nâch sînem willen.
nieman lie sich bevillen,
dâmit man êre solt bejagen;
solde ich deheinen zagen
sundern nû her dan,
daz müest ich tuon nâch wân,
wand ir dheiner dâ was.
swelch unger gern genas,
der flôch enzît in daz hûs,
dâ man den pumer und den sûs
von den tiutschen hôrte,
der sich huop und enpôrte,
dô sich daz her ûf regte
und ze sturme wegte.
ez was ze sehen lustsam,
dô ie der her dort her kam
under sîner baniere
mit manigem helde ziere,
die al gewâpent wâren.
die unger enwesten, wie gebâren,
dô man sô vil hin an truoc
tartschen unde leiter kluoc,
dâmit ie der man
wolt stîgen hin an.
dô si den êrsten ersâhen,
dô begunden si gâhen
in die burc, man unde wîp,
durch behalten den lîp.
die dâ wâren houbtman,
die dûht, ez wære baz getân,
daz si die burc behielten,
sît si der kreft niht wielten,
dâmit diu stat wurd erwert;
wand si wâren unernert,
al die der herzog ie besaz.
wan daz machte daz,
daz si sich der stat bewâgen.
si begunden trîben unde tragen
ires guotes daz beste
mit in in die veste.
die in die burc mohten niht,
die giengen algeriht
und entsluzzen diu tor
den, die dâ wâren hie vor,
daz si kæmen hin in.
si wurben nâch gewin,
als gewonheit ist.
in einer kurzen frist
wart diu stat des guotes lære.
swie vil der ungenâden wære,
die die schiltkneht liten
vor vorhten, swen si riten
nâch fuoter und nâch gras,
diu andâht für was.
ez was ir meiste pîn,
daz si die kasten und die schrîn
elliu lær dâ funden.
vor zorne si an zunden,
daz si niht ze nemen heten.
swie sêr der herzog het gebeten,
daz man die stat niht verbrant,
sô was ez doch unerwant:
die des êrsten hin in kômen,
von den wart vil genomen,
die aber sich versûmten dâ,
daz si kômen hin nâ,
der vînde stat wart verlorn,
dâmit si râchen iren zorn
an den ungern mit dem brant.
niemen ist sô gewis erkant,
der darzuo iht tug,
der daz volc geziehen mug,
daz schiltkneht geheizen ist.
der herzog in kurzer frist
darnâch und er die stat gewan,
dô hiez er an daz hûs hin an
trîben alle die geriht,
dâmit man enwiht
machet erkêr unde mûr:
er wart ein sûr nâchgebûr
den, die dâ wâren besezzen.
von in wart ouch niht vergezzen,
swaz biderb liute an gehôrt:
wart hie ûf enpôrt,
dâmit man in wolde tratzen,
antwerc, ebenhôch und katzen,
sô machten si dort inne
von ir list und von ir sinne
ein anderz her enkegen,
dâmit man si sach phlegen
wîslicher wer.
der herzog het in sînem her
meister genuoc,
die sinnic wârn und kluoc,
die trahten tac und naht
mit aller irer maht,
wie si gewunnen daz hûs.
den ungern ze grûs,
swaz si katzen mohten gehaben,
die triben si unz an den graben,
dârinne was wazzer tief.
eines nahtes man verslief,
als man noch die müeden ruowen siht,
daz die unger heten geriht
ûf daz wazzer einen flôz,
darûf si mit listen grôz
lîse und gar munder
fuoren hin under,
dâ man si wolde hân gelezt:
wand in den graben was gesezt
almitten ein schrag,
darûf mit einem orte lac
ein katze hulzîn,
diu moht niht baz geworht sîn,
wand swâ daz holz sich enplect,
dâ was si gedect
mit rinderhiuten sô gar,
daz ir niht arges gewar.
dehein gebreste was daran
an alliu diu unde man
von solhem werke bedarf.
swaz man von oben darûf warf
fiwer und grôz antwercsteine,
daz enschate harte kleine,
sô veste was si und sô guot.
dô die unger fruot
heten ersehen daz,
daz daz geruste vor ir haz
sicher was beliben
und ân irn danc was getriben
ûf den graben wol enmitten,
nû kômen si mit kargen siten,
als ich iu vor hin geseit,
unde heten nur bereit,
dâmit si von unden
die katzen an zunden,
daz si hôhes louges bran.
nû ersach ez ein man:
swie der niht geruofet het,
sô wær diu katze sâ zestet
verbrunnen al mit alle.
nû kom daz volc mit schalle,
dâvon diu katze wart erlescht.
gerne hieten si gedrescht
ûf die anzundære:
si râmten ir mit gevære
mit werfen und mit schiezen.
hin sach man si fliezen.
arm man sol niht træge sîn,
daz sprichwort wart dâ wol schîn,
wand si wâren dô sô snel,
daz si des lîbes vel
brâhten hin âne meil.
dô zurnt der herzog ein teil,
doch liez er schiere dâvan,
sît ez ân schaden was ergân,
und wart wider wolgemuot.
dô schuof er bezzer huot
dem werk und dem geruste allen:
swem diu huote moht gevallen,
er wære ritter oder kneht,
daz was unwendic unde sleht,
er muost huoten sîn zît.
daz wart leider sît
al ze sûr und ze bitter
an einem êrbæren ritter,
von rakerspurge hern alhôch -
swaz ze manheit gezôch,
daran was er unverdrozzen:
in der katzen wart er erschozzen,
dô er ir mit huote phlac,
daz er an dem selben tac
dâvon lac tôt.
michel wart diu nôt,
die die besezzen muosten lîden.
tumerær, rutten unde blîden
und swaz man darzuo bedarf -
ab der mûre man in warf
wer unde die erkere,
daz sich darûf niemen mêre
von schuzzen moht enthalten.
nâch gewonheit der alten
der herzog wolde aber gebârn:
in die burc hiez er varn
unden durch die erden,
swie vil man den werden
des bewîste und beriht,
daz sîn möht geschehen niht
von dem wazzer grôz,
daz dâ in dem graben flôz.
cccxiii. dô der herzog het ersehen,
daz des niht moht geschehen,
dô wold er sich anders rechen.
wie er die mûr möht zebrechen,
des heten sîne meister goum:
si hiezen wurken einen boum,
der was grôz und lanc,
starc und niht kranc;
nâch lêr der meister wîsen
wart er beslagen mit îsen
und an dem orte über al
mit wehsem eckel unde stal,
daz geschach durch den geniez,
swâ man dâmit an stiez
mit kraft, dâ viel diu mûr nider.
dâgegen funden si herwider
ein werc, daz was spæhe:
gerten starc und zæhe.
dâvon si ein hurde flâhten,
drîvalt dâmit si bedahten
die mûr, sô man daran wolt stôzen;
an starken seilen grôzen
die hurde si herab hiengen,
darûf si die stôz enphiengen,
die man wold an die mûr tuon.
dô hiez kunic ruodolfs suon
wurken eine sichel,
diu was scharf und michel;
in ein guote stange,
michel unde lange,
diu sichel was gescheft,
dâmit man mit kreft
daz seil ab snîden solte,
daz die hurd herab holte.
nû waz hulfe daz,
dâmit der herzog sînen haz
an den ungern volfuorte,
ob ich daz allez ruorte
mit getiht? daz ist als mêr verdigt.
gewalt witzen an gesigt,
daz sprichwort wart bewæret dâ.
ie nâher unde nâ
der furste kom dem hûse zuo.
er trahte spâte unde fruo,
wie im des niht zerunne,
daz er die burc gewunne
über houbet an den ungern.
von durste und von hungern
was in dem hûs ein grôz gebreste.
der herzog des ein teil weste,
dârumbe was er dester strenger.
dô die unger niht lenger
bî dem hûse mohten belîben,
dô hiezen si brieve schrîben
dem grâven irem hern yban
und enputen im daran,
daz er fürwâr weste,
si möhten bî der veste
lenger belîben niht,
daz er sich darnâch riht;
si teten im kunt albediute,
wold er sîn êrbære liute
mit samt der burge niht verliesen,
sô müest er einen sin kiesen,
dâmit er den fursten überkæme,
daz ers ûf genâde næme;
und swâ er des niht entæte,
daz er denne gewis hæte,
er wurde überladen
mit sô kreftigem schaden,
die liute, die er dâ verlur,
daz er die nimmer mêr verkur;
wand der herzog in sînem zorn
het sich tiwer versworn
des fürsatzes und muotes,
im müeste lîp und guotes
mit einander zerinnen,
er müest die burc gewinnen
über houbt und ân ir danc.
grâf yban wart an freuden kranc,
dô er diu mære gefriesch.
datz sînen friunden er iesch
wîsung unde guote êre,
wie er sîn zuht und sîn êre
behalten möht und sîne triwe.
er müeste maniger riwe
immer werden gesehen,
solde im dhein leit geschehen
an den, die dâ wârn besezzen.
hin und her wart gemezzen,
waz im wære daz beste.
doch erfunden si ze leste,
daz grâf yban heimlich
wurb an des rât von ôsterrîch,
daz si rieten ir herren
ûz dem lande kêren
und daz er sich liez gezemen
daz hûs ûf sîn genâde nemen
und die liute frî liez.
ob in grâf yban iht gehiez
dârumbe dhein râtmieten?
daz sol mir got verbieten,
daz ich des zîch ieman.
ich wil mich anders niht verstân,
wan daz den herren was leit,
daz die besezzen umb ir frumikeit
solden dâ verderben.
si begunden werben
an den herzogen wîs,
daz er sîn hôhen prîs
und sîne tugent mêrte,
sô daz er got êrte
an den kinden unde an den frouwen:
an den mannen man müest schouwen
jâmer unde herzenleit
von smerzen und von arbeit,
den si tegelichen liten.
der von tugentlichen siten
nie getrat noch geschiet,
herzog albreht sich beriet
und jach, er wolt des volgen;
swie sêr er was erbolgen
den ungern in der klûse,
doch wold er von dem hûse
wîp und kint lâzen gân,
alsô daz die man
beliben dort inne,
im zerunne denn der sinne,
an den wolde er sich rechen.
< herr, ir sult iuch baz besprechen,>
die herren sprâchen aber sâ;
< ez ist der kunic ladizlâ,
als wir fürwâr haben vernomen,
niulich her zuo komen
von sibenburgen sô nâhen,
daz sagent uns, die in dâ sâhen,
er lig von uns kûm zehen raste.
ouch wizze wir wol, daz im vaste
die unger gênt zuo
beide spât und fruo
unde bittent in mit flîze,
daz er vor solhem itwîze
behüete sich und sîn lant.
ez sî schade unde schant
ungern dem kunicrîch,
daz ein herzog gewalticlich
mit her dârinne sî gelegen
und in solhes gewaltes phlegen
burg und stete hab besezzen.
kunic welâ der vermezzen
und sîn vater kunic andrê,
die des rîches phlâgen ê
mit vil grôzen êrn,
die heten vil ungern
gestatet solher tât,
wie er ius erloubt halt hât.
sô machent si in lîht unstæte.
valscher werk und valscher ræte
die unger habent sô vil,
daz ez niemen ûf ein zil
mac erahten noch erzeln.
herre, wir weln
unser triwe enpinden.
dô wir von wîbe und von kinden
fuoren mit iu dâher in,
beidiu fluste und gewin
des bewâge wir uns gar.
dâvon nemet selbe war,
waz iu sî nutze oder guot:
gewint der kunic valschen muot
durch der unger bete gegen iu,
herre, sô tuont siu
mit aller irer maht
in tage und in naht
dâher einen ruc.
ob ein ungrischer tuc
von dem kunig an iu ergêt
durch der hôhen unger bet,
als si dicke hânt getân,
des wellent si dhein laster hân,
si zellent ez für einen list.
ouch wizzet herre, daz uns ist
unser ligen hie ze swære,
wande die füeterære
mugen ninder von dem her
wan mit sô getâner wer,
als sich der man erwern mac.
ez ergêt manic tac,
daz diu phert niht anders leben
wan des loubs ab den wînreben.
herr, ûf unser wârheit,
sô habe wir gereit
unde kuntlichen geaht,
die knehte, die man her brâht,
die sint mêr denn halp verlorn.
dâvon lât ez âne zorn,
daz man iu ze diser stunt
machet genzlichen kunt,
waz iwer her hât
gebrestens und unrât:
ein ieglich man ist hie frô,
swenne im sîn kneht ein strô,
velwische bringt und saher.
ie baz und ie nâher
gêt herzuo der winder,
diu phert sint hie ninder,
diu als ê die lenge tugen,
wande si niht fürbaz mugen
âne fuoter nû geleben.
her, den rât, den wir iu geben,
den vervâhet uns in guote
und nemt selp in iwerm muote
an den sachen ûz die wârheit.>
swaz si heten im geseit,
daz was allez wâr.
dem herzogen noch mêr gewar,
des man im niht moht gesagen.
der herzog begunde klagen
den, die im dâ heimlich wârn,
daz man im riete ze varn
sô gâhes ûz dem lande.
zabt heinrichen er sande,
dem getrût er harte wol,
als ein herre billich sol
dem, der in mit triwen meint.
dem klagt er und bescheint
sînen ungemach.
der abt wîslich sprach:
< her, merket mînen sin.
ir wizt wol, daz ich bin
ein phaff und ein begeben man,
und swaz ich iu gedienet hân
mit sô getânen reisen,
swâ man witiben unde weisen
greinigt unde pînet,
als hie ze gunse schînet,
dâ tuon ich wider mîn reht.
dâvon wizzet sleht,
daz mir ze râten iu niht füegt;
wande swâ iu niht genüegt,
daz iu mîn dienest ist bereit,
zwâre, her, daz ist mir leit
unde bin sîn ungewon:
wande riet ich iu dâvon,
herre, sô möhtet ir
arcwân haben gegen mir,
ich tæt ez ûf zaghaften sin,
dârumb daz ich ein phaffe bin.
sold ich denn mit râte trîben
die lenge hie ze belîben,
daz wær den herren von mir swære.
grâve houc der tûfersære
ist sô sinne rîche
und manic her von ôstrîche,
daz ir mîn wol rât habt
ze disem râte>, sprach der abt.
den wîsen und den wolgezogen,
von ôsterrîche den herzogen
sach man dem gelîch gebârn,
als er niht wolt von dannen varn
noch daz næm ûf die gnâde sîn.
daz tet er allez ûf den sin,
daz er dâmit wolde wizzen,
welich herren sich flizzen
sînen willen trîben
und dâ bî im belîben.
daz marct er gar tougen.
dô ervant er an grâf hougen,
des man in heimlichen zêch,
daz daz offenbâr gedêch,
daz er grâf ybanes guot
durch sînen gîtigen muot
dârumbe het genomen,
daz er den fursten sold überkomen,
des er sich mehtic het gesezt.
er wart an êren gelezt,
wand dô er des innen wart,
daz er niht mohte an die vart
mit deheinen dingen
den herzogen bringen
durch grâf ybanes frum,
einen siechtum
zôch er sich an
und hiez sich von dan
füern ûf einer rospâr.
dâmit der herzoge gar
kom des dinges an ein ende.
dô was er sô behende,
daz er im der wîle nam:
was er im hezzic unde gram,
daz lie er die wîle ligen.
des er die herren het verzigen,
des bâten si zdem anderm mâle,
daz er bedæht der armen quâle,
die in dem hûse kummer liten.
nû lie sich erbitten
der furste valsches frî,
daz er die messenî
von dem hûse ledic seit,
alsô daz si im albereit
und ân allez sûmen
daz hûs solden rûmen.
ouch sold ie der man
niht anders füern von dan,
wan daz darzuo getöhte,
daz er getragen möhte,
und sîniu phert darzuo.
des andern morgens fruo,
dô daz dinc bestætigt wart,
dô huop sich an die vart
diu kummerhafte diet.
nû hôret, wie diu furder schiet.
cccxiv. dô man die porten entslôz
mit einer klage grôz,
die si legten an ir lîp,
wol aht hundert bare wîp
man herûz zalt,
an der varbe und gestalt
kôs man gebrestens meil.
der kinde was ein michel teil,
diu si fuorten mit in.
darnâch die man giengen hin,
die wâren dem gelîch gevar,
daz si niht harnasch bar
die wîle wâren gewesen.
ieglich het ûz gelesen
den besten harnasch sîn:
mit guoten halspergen drîn
sach man manigen dâ gên,
sô het etlicher zwên;
doch sach man dâ dheinen,
er het ze minnist einen.
dô man si zalt besunder,
dô nam des michel wunder
alle, die si sâhen hie,
wâ si sich heten ie
vor den antwercwurfen behuot,
dâmit man si sô sêre muot
beidiu tac unde naht.
des volkes, des man niht enaht,
des was âne mâzen vil.
an ir gewarheit zil
geleites man in gert.
des wurden si gewert.
dô diu burc wart lære,
dem emerbergære
dem enphalch man die veste guot:
daz si mit im wær wol behuot,
des bedûhte wol den herzogen,
wand er was unbetrogen
an alliu und er ie phlac.
an aller heiligen tac
gap man im daz hûs.
dô het er niht lenger pûs
ûf ungrischem ertrîch,
unz daz er ordenlich
die burc al verriht,
daz si gebrestens heten niht.
cccxv. dô der helt versunnen
die vordern reis het gewunnen
gen ôstrîch er dô kêrte.
dâmit er freuden mêrte
dem her allem gemeine.
snel und niht seine
was im der fuoz von dan ze varn.
die knehte, die noch wârn
vor den ungern bestanden,
die liezen inz enplanden
und râchen sich vil tiwer:
mit swerten und mit fiwer
teten si den ungern leit.
dô der herzog an sîn gewarheit
und die herren kâmen,
urloup dâ nâmen
die herren unde fuoren dan.
der herzog als ein wîs man
flîziclich mit in sich lezt;
daz si wurden ergezt,
swaz si dâ heten verlorn,
des wart dâ niht verborn,
der herzog lobt ez in.
dâmit zogtens hin,
von dannen der man komen was.
der jârzît man las,
daz der was hin ergangen,
sît krists geburt wart an gevangen,
tûsent jâr und zwei hundert
und sehs und achzic ûz besundert.
cccxvi. der herzog frôlichen lebte,
wande swer im widerstrebte,
der genôz des niht vil.
darnâch in kurzem zil
seit man dem tûfersære,
wie grôz gegen im wære
des herzogen arcwân.
dâ wold er sich nemen van
und kom gegen wienen.
die man im ê sach dienen,
die kêrten im den rucke zuo
und gedâhten in:< dû kumst ze fruo!
man biete dîn hie wol rât.
westu, wie dîn dinc stât,
dû kæmest her ze wienen niht.>
der tûfersær gie algeriht,
dâ er den herzogen vant.
der kêrte sich von im zehant
und hiez im machen kunt,
er wolt sîn für die stunt
in sînem land enpern.
grâf houc sprach:< ich west gern,
mit wiu ich daz verworht het>.
des antwurt im an der stet
der hofmeister schôn;
er sprach:< ist daz der lôn
mînes hern und mîner froun,
daz si iuch ûz des tôds presoun,
dârinne ir geleget wart
von dem herzogen meinhart,
dâ ir müestet sîn erstorben
und von hunger verdorben -
wær iu von dannen niht geholfen
von kunic ruodolfen,
der iuch herûz erbât?
gewislich sô hât
mîn her von ôsterrîch
iu gar ze guotlich
darzuo getân,
daz ir dem grâven yban
heimlich traget solhe gunst,
daz ir in mit iwer kunst
und mit iwern listen
gerne woldet fristen.
nâmt ir dârumb sîn guot,
dô wârt ir übels gemuot.
ez mac iuch wol riwen,
daz mîn her sîner triwen
gegen iu niht genozzen hât.
mîns herren will ist, daz ir drât
zuo der etsch vart wider heim.
kunic ottacker von bêheim
hiet iuz niht alsô vertragen:
zwên herren von im tôt lâgen
von semlichen schulden,
die muosten daz dulden,
daz ers in einem turne tôt.
die dâ liten dise nôt,
daz was des mîssouwære vater,
unde einen suppan hât er,
hiez her benesch von merhæren
man seit, daz si brüeder wæren,
er und her milot.
ez ist mîns hern gebot,
daz ir für dise zît
zôsterrîch iht lenger sît.>
grâf hougen den tûfersære
dûhte diu rede swære.
zdem herzogen wold er gên,
ob er ez möht understên;
dô wold er in niht sehen.
er sprach:< mir ist hie geschehen
als etlichem noch mêre.
der mir ûf mîn êre
deheine sache solde legen,
der solt mich hôren hin enkegen
und ob dhein schuld ûf mir belib,
sô wær zît, daz man mich vertrib
unêrlich ûz dem lande.
sô getâniu schande,
als man mich hie wil legen an,
zwâre, der enhân
ich niht verdient umb mînen herren.
ich phlig dâheim noch solher êren
daz ich unverdorben bin:
læt man mich datz eppan in,
sô wirt mîn noch rât.
zwâr, mîn herre hât
sîn prîs an mir geminnert:
hiet ich in iht geinnert
mîner unschulde,
sô hete mir sîn hulde
dennoch guot zît verseit.
her hofmeister, mir ist leit
diu smæhe und diu schande,
daz ir mich von lande
habt geurloubt;
dem herzogen wær wol erloubt,
daz er ez selp getân het,
wand nâch eins hôhen kuniges bet
ich dâher kam.
er solt mich diser scham
durch mîne friunde hân erlâzen
unde solde mich mîn strâzen
ûz sînes landes kreizen
selp varen heizen,
sô wær der schade halber hin.
her hofmeister, ich bin
hôher grâven genôz:
ich sag iu daz blôz,
umb daz er mir hât getân,
daz er noch manigen hôhen man
dârumbe mac verliesen
und solhen schaden kiesen,
der im wirt vil swære.>
dô der herzog diu mære
vernam, daz er im dreut,
alrêrst wart er entsneut.
im hiez der herzog sagen,
er wolt sîn niht vertragen,
daz er dâ tæte lenger twâl.
gegen heinburc ze tal
muost er balde îlen,
in vil kurzen wîlen
sich sîne strâze heben.
sîn gebot wart im gegeben,
daz er füer vil drât
und an dheiner stat
zwô naht niht belib.
daz man in alsô trib,
des was er etwenn ungewon.
man tet im sô gedon
ze varen sîne vart,
daz er vor zorn kranc wart,
sô daz in muoste tragen
sîn hangunder wagen,
der gie sanft und seine.
des guotes des was kleine,
daz im der herzog gap mit.
ob er iht gebrestens lit
vor armuot? nein er, zwâr.
er het alliu diu jâr
und er des râtes phlac,
sô wol gefullet sînen sac,
daz er in oben kûm verbant.
geleites gert er durch daz lant,
des wart er gewert.
sâ zestunt er hin kêrt.
ich hân der zal niht vernomen,
in welher zît er sî komen
zder etsch an sîn gemach,
wan kurzlichen darnâch
kômen her mære,
daz dem tûfersære
wære bî einer naht
sô gar zerunnen der maht,
daz man in tôten hete funden.
die sînen niht enkunden
wizzen, wie im wær geschehen.
nieman wart gesehen
datz ôsterrîche, der in klagt,
dô sîn tôt wart gesagt.
cccxvii. ich hân nû lanc verdeit,
daz ich niht hân geseit,
wie gewalticlich
kunic ruodolf daz rîch
ordent und verrihte.
er ebent unde slihte,
swaz er verworrens vant
umb den rîn und swâbenlant,
daz macht er allez sleht,
wand daz ist des rîches reht.
nû kom in kurzem zil
grôzer klage vil
von überlestiger swære,
die klagten frîburgære.
des ist nieman betôrt,
diu stat und swaz darzuo gehôrt,
gehôrt mit der eigenschaft
hinz kyburc zuo der grâfschaft,
diu sîniu kint an erbet.
die het vil nâch verderbet
mit maniger hande ungemach
ein grâve, den man sach
in vil nâhen sitzen bî.
ich sag iu, wer er sî,
daz ir in erkennet:
von savei ist er genennet.
er phliget grôzer sterke
an dem welhischem gemerke.
bî frîburg in kurzem zil
hât er guoter stete vil,
der mir ein teil ist kunt.
diu eine heizt roymunt,
und petterlingen, diu stat veste,
die ahte man für die beste,
die man inder vindet dâ;
und ein stat heizt gomnâ,
swenn er gedenket an der güete
sô kan in von ungemüete
diu selbe stat wol bringen;
ein stat heizt lobsingen,
diu tuot in armuot bar.
mit maniger hande vâr
beswârt er si envollen,
vor unrehten zollen
wold er si niht frî lâzen,
er roubt si ûf den strâzen
und begienc an in unprîs.
in maniger hande wîs
schiet er si von irem guot.
der kunic wart ungemuot,
doch tet er als ein wîs man,
den grâven habt er an
mit maniger manunge,
daz er vor solher beswærunge
die frîburgære frî liez.
für einen kleinen geniez
sold in wol gezemen
sîn furderunge nemen,
die er im gerne tæte,
ob erz für liep hæte.
er hiez im alsô sagen,
er wolt daz noch vertragen,
daz ot er besæhe,
daz sîn niht mêr geschæhe.
cccxviii. diu manung und diu bet,
die der kunic dem grâven tet,
lutzel in vervie.
wand unlang ergie,
daz er den frîburgæren
mit maniger hant beswæren
tete aber alsam ê,
als er in het getân wê
zehant der kunic ruodolf
von lôsen den bischolf
sant zuo dem grâven an der zît,
wand daz selbe bistum lît
in des selben grâven gebiete.
in hiez der kunic, daz er riete
dem grâven von savei daz,
daz er die sînen fürbaz
erlieze schaden unde smæhe,
unde swâ des niht geschæhe,
sô sold er daz wizzen,
daz ez im wurd verwizzen
niun in sîn selbes lande
mit schaden und mit schande,
die er dâ müeste lîden.
ob er niht wolt vermîden
daz rîche ze beswâren,
sô müest er sîn varen
nâch der urteil slihte.
die im erteilt daz gerihte.
swaz im der kunic des enpôt,
daz wac er für ein ringe nôt.
dem bischolf antwurt er alsô,
er wære groezer drô
dicke wol genesen,
sô sicher wânde er des wesen,
daz in der kunic dâheim iht suochte.
er vernihte und unruochte,
swie vil im botschaft kom dar.
daz leit der kunic vierthalp jâr.
dô wold erz lenger niht vertragen,
er hiez dem grâven widersagen
des rîches furderung unde hulde
umbe sô getâne schulde,
als er gegen dem kunic het.
der kunic besamte sich zestet
mit fursten, grâven unde frîen,
der kunic hiez hervart schrîen
von savei ûf den grâven;
sîn boten sach man draven
über al zuo den steten,
die im williclichen teten
helf und guoten rât.
sîn boten sand er drât
gen frîburc sînem amtman:
dem wart kunt getân,
daz er niht lenger beite,
sô daz er dem kunic bereite,
swaz ein her bedorfte spîse.
der amtman was wîse,
der von mackenberg er hiez.
der kunic in phlegen liez
unde maht im undertân,
allez daz er moht gehân
ze frîburg in der hêrschaft.
nâch des kunigs botschaft
sîn wille wart ervolt:
swaz der von mackenberge solt
und swaz im ze tuon tohte,
daz tet er, sô er beste mohte,
sô kec was er und sô frumic
und dârumb het in der kunic
gesetzet und gehebt enpor,
wand er was ein gebûre vor.
cccxix. die rede lâze wir nû stân.
dô der kunic sîne man
und daz her zesamme brâhte,
gegen frîburg er dô gâhte.
ob si iht lenger dâ lægen?
nein zwâre, si heten ir wegen
mit kost geladen alle.
dô fuor daz her mit schalle
für peterling die geriht;
des liez der kunic sich wenden niht,
die selben stat er besaz.
swaz ein man durch haz
gen sînen vînden tuon sol,
daz kunt der kunic allez wol.
allez daz gerust,
daz man durch mûrbrust
erziuget an solher stet,
der kunic des genuoc het.
unde dô daz kom ze hûf,
dô riht man vor der stat ûf
manic blîde swære
und manigen tumerære,
dâmit man hin in warf.
swes ein her bedarf,
daz muoste man für peterlingen
von frîburg allez dar bringen.
diu stat was sô veste,
daz si der fremden geste
zornes wol genas.
vil sêre muot den kunic daz.
er ane wîgte si vil,
ouch hiez er ze manigem zil
versuochen und besehen,
ob ein sturm möht geschehen.
daz was ot unvervenclich.
man sagt dem kunic wærlich,
daz er niht hete sturmes wân,
er möht dâ fliesen einen man,
den er nimmer mêr verklagte.
swaz man im dâvon sagte,
des west er zehenstunt mêre:
im bedorfte niemen dheine êre
ûf urliuge geben;
man aht bî sînem leben,
daz man zuo den stunden
ninder hete funden
sô guoten urliuges man:
daz het er dicke schînen lân
gegen sînen widerwinden,
bî den er sich sô liez vinden,
daz si vorhte gegen im hieten.
die im den sturm widerrieten,
den begund er des volgen,
swie sêr er was erbolgen
dem grâven und den sînen,
doch liez er dô schînen
triwe, die man daran kos,
daz er die liut ungerne flos,
wand er si dâ niht wolde wâgen.
ich hôrte alsô sagen,
daz er sô lange læge dâ,
unz daz man verre noch nâ
weder kost noch fuoter vant.
ouch het man sô vil gesant
von frîburc spîse her,
daz si ir niht heten mêr.
des wart dâ grôz der gebreste.
nû vereint der kunic sich ze leste,
daz er enphalch die besezzen
von heierlôhe dem vermezzen
unde dem ellensrîchen
von nurnberc burcgrâf friderichen
und swaz dâ bischolfe wârn,
die bât er bewarn
sîn êre und die ir;
er kæm her wider schier.
daz gelobten im die bischolf.
nû gebôt der kunic ruodolf,
swer gerne an den woldan rit,
daz der niht lenger bit,
denne daz der tac erschin,
sô wold er dâhin
rîten einen woldan.
als schier daz kunt wart getân,
dô wart meniclich frô.
hin reit der kunic dô
mit ellenthaften muot.
ûf des selben grâven guot
unz gegen lôsen er reit
den strich lanc und breit.
si nâmen dâ sô vil,
daz ich fürwâr sagen wil,
daz in langer zît
nâhen noch wît
nie wart geriten noch getân
ein sô schedlicher woldan,
als der dem grâven was.
man treip zesam und las
mêr denne genuoc:
manic schiltkneht dô truoc,
der sîn phert het überladen,
daz er sîn dâ gewan schaden
an der ahsel und am rucke;
manic boesiu brucke,
diu noch wol gestanden wære,
von überiger swære
gienc under in darnider.
swâ si wurden müeder lider,
dâ lie sich niht bevillen
der kunic durch iren willen,
er legt sich nider und bit,
unz daz hinzuo gerit
diu diet, diu sich het überladen.
der kunic kleite einen schaden
und gebârt, als er wolt toben,
daz im sô manic satel was zekloben
under des grâven guot.
doch liez er den unmuot
vil schierer, denn der grâve tet.
der kunic lac an der stet
unz an den dritten tac.
und die wîl er dâ lac
in hôhem muot und siten,
dô kom zim geriten
ein frouwe schoen und balt;
ze swester man si zalt
von lôsen dem bischolf.
si bât den kunic ruodolf,
daz er ir genâde hæte
und ir an irem guot niht tæte,
wand jenes was ir eigen.
dô hiez der kunic im zeigen,
swaz si gehôrte an,
wand er was ein man,
der frouwen liep het
und durch ir willen tet,
swaz in was liep.
er was der minne ein diep
gewesen in der jugent;
ich wæn, und wær er inder mugent
gewesen an dem lîbe,
er het dâ ab dem wîbe
erworben sînes herzen gir,
sô wol erbôt imz diu zier.
dô geschach im als noch manigem tuot:
diu werc mohten im den muot
an ir niht volbringen,
des muost im misselingen
an der freuden spil.
solch ungeluck bringt vil
daz alter, als si sagent,
die sîn erkantnus tragent.
nû lâz wir daz belîben,
sîn ist unnôt ze schrîben.
wie lanc si dâ beliben?
getragen und getriben
wart sô vil zdem her,
daz si kostlicher zer
mit solhem vollen phlâgen
die wîle si dâ lâgen.
ûf funf tûsent marc
wart der schade starc
gerechent mit der wârheit
von dem woldan, den dâ reit
der kunic ûf des grâven schaden.
daz her wart geladen
mit hôhem muot und freuden,
schallen unde geuden
die schiltknehte begunnen;
sô vil heten si gewunnen,
daz ez maniger kûm behielt.
der kunic besezzes wielt,
daz ez nie wart zebrochen,
wol sehs und drîzic wochen.
dô kom ein winder sô strenger,
daz man vor froste niht lenger
mohte dâ belîben.
daz begund den kunic von dannen trîben.
doch ê er schiet von dem lande,
mit roube und mit brande
tet er dem grâven sô wê,
daz im sît noch ê
sô grôzer schade nie geschach.
der kunic kêrt an sîn gemach
gegen frîburc her wider.
ouch fuor er sider
den rîn her zetal.
urloup gap er über al
den müeden ze varn,
von dann si komen wârn.
der wec was in linder.
kunic ruodolf den winder
ze wirzpurc vertreip,
wand er dâ beleip
unz an des meien zît.
dô het er niht lenger bît,
er besamt sich schiere.
kunic ruodolf der fiere
klagt den fursten gemeine,
daz der von helfensteine
wider in und daz rîch
dem von savei helfelich
hete gelegt zuo
beide spât und fruo
mit helfe und mit rât.
dârumb er die fursten bât,
daz si daz hulfen rechen.
ân langez besprechen
dem kunic gelobt wart
ze varn die hervart.
und dô diu zît komen was,
daz man den pherden gras
ûf dem velde moht gehân,
dô huop sich der kunic dan.
ein burc besaz er zehant,
herbotenstein ist diu genant.
des selben grâven diu ist.
er hiez in kurzer frist
rihten für den berc
sehs guote antwerc.
des moht die innern wol belangen,
wand man si mit den mangen
vil nâhen het ze leide brâht.
beidiu tac unde naht
wurfen die geste
in die selben veste
vil manigen stein grôz und swære:
swie guot daz selbe hûs wære
und swie gar si wârn vermezzen,
die darûf wâren besezzen,
sô enmohten si die arbeit,
die man si an leit
erlîden niht lenger,
wand der kunic ie strenger
wart gegen in.
des wuohs ir ungewin
von tage ze tac.
der kunic in obe lac,
unz si mit dheinen listen
sich mohten mêr gefristen
und behalten daz leben,
wan daz si muosten geben
dem kunige daz hûs
für des tôdes grûs.
cccxx. dô der kunic versunnen,
daz hûs het gewunnen,
daz er dâvor besaz,
dannoch râch er sich baz
an dem von helfensteine.
ez wær grôz oder kleine,
swaz man sînes guotes vant,
daz wart verwuost und verbrant.
mit solhen ungenâden
wart der grâve überladen.
und dô er ersach,
daz sîn ungemach
nieman erwant,
dô bât er zehant
von herzen und von sinnen
des kunigs huld im gewinnen.
cccxxi. dô diu bet an den kunic kam,
darzuo er im die wîle nam
sô lange und sô vil,
daz in dem selben zil
der grâve nâhen was verdorben.
doch wart im erworben
ein frid und ein geleit,
daz er ze hove reit
und daz er sîner schulden
vil kûme kam ze hulden
nâch al des kunigs êren.
alsus kunde lêren
der kunic die unfruoten,
wie si sich solden huoten
vor sînem zorn und haz
und êrn daz rîch fürbaz.
dô der von savei ersach,
daz der kunic alsô râch,
dô enwold er ouch niht verderben;
mit flîze begund er werben
gegen dem kunige nâch suon.
den gewerf sach man in tuon
nâch rât der holdsten fursten,
die dâ wârn in den getursten,
daz si den kunic getorsten strâfen:
weder wachen noch slâfen
liezen si in deheine wîle,
mit sô getâner île
lâgen si dem kunig an,
daz er den man
liez im gehuldigen.
des wurden si verzigen.
doch bâten si sô sêre
ie mêre und ie mêre,
unz si der kunic muost gewern.
dô si sîn niht wolden enpern,
dô lie der kunic sich überreden,
daz zwischen in bêden
gemachet wart ein minnentac.
der von savei den niht verlac,
er kæme dar ze rehter zît.
nû wart der haz und der nît
zwischen in beiden
alsô verriht und gescheiden:
den schaden grôz und swæren,
den den frîburgæren
und andern des kunigs man
der von savei het getân,
ze gelten er sich des bant,
als er genâd und stat vant,
an dem kunig und an den sînen;
und daz si für allez pînen
und für solhez beswârn,
als in vor was widervarn,
sicher wæren fürbaz,
vergewissen muost er daz.
dô daz allez was geschehen,
alrêrst enphienc er sîn lêhen,
dem kunig er huld und dienest swuor.
dâmit er wider heim fuor
und warp fürbaz immer mêre
des kunigs frum und êre.
des næhsten jârs darnâch
nû hôrt, waz dô geschach.
kunic ruodolfen kômen mære,
daz ein man komen wære
in die stat ze wephlâren,
den sach man hêrlich gebâren,
er jach ouch offenlich,
er wær ez keiser friderich,
der wîlen des rîches phlac,
und swenn er dâ genuoc lac,
sô reit er underwîlen
hinz niuzen durch kurzwîlen.
alsus sach man in wandern
von einer stat zder andern,
swâ er ie wesen wolde.
von silber und von golde
wâren alliu diu vaz,
darûz er tranc und az.
der kunic begunde frâgen,
dô man in begunde alsô sagen,
wâ er daz guot næme
oder von wannen ez im kæme,
dâ er alsô von zert.
< ich sag iu, herre, wie er vert,>
zuo dem kunig einer sprach;
ez ist unlanc, daz ez geschach,
daz sîn wirt sêre sorgt,
umb daz er im het geborgt,
und daz in ouch verdrôz
der zerung vil grôz,
die er mit kleinem volke het.
dô nam er sâ zestet
den wirt sunder herdan,
er sprach:< ir sult niht hân
deheine sorg umb iwer gelt.
ir sult aleine ûf daz velt
morgen fruo riten
bî sô getânen zîten,
ê diu sunn ergleste:
dâ widervarnt iu geste
von oriende her,
die frâget niht mêr,
wan ob si ez sîn
die kamerære mîn;
und sprechent si jâ,
sô füeret si sâ
ân alle sorge schier
dâher ze mir>.
cccxxii. dem wirt was lanc diu naht.
manigen end er gedâht,
ob die boten kæmen niht,
wie er danne wurd verriht,
des im schuldic was sîn gast.
ê der sunnen glast
volliclich erschein,
balde und niht sein
îlt der wirt ûf die strâzen,
er enwolt durch niht lâzen,
er wolt der sach ein ende haben.
nû sach er gegen im draben
drî môren vil swarz,
rehte als ein harz
sus wâren si gevar,
und dô in reide was daz hâr
und kurz neben den ôren,
daz si ez wâren môren,
dâfür ez der wirt het.
er grüezte si sâ zestet
unde frâgte si der mære,
ob si ez wærn die kamerære,
die dem keiser komen solden.
dô jâhen si, si wolden
zuo dem keiser rîten.
< sô sult ir niht lenger bîten>,
sprach der wirt zuo in,
< ich füere iuch dâhin
in vil kurzer frist,
dâ der keiser ist.>
dem wirt wart ringer sîn swære,
dô er zwên soumære
sô wol geladen bî in sach.
mit den gesten was im gâch
hin heim in sîn hûs.
der keiser âne pûs
sîne kamerær enphie.
darnâch er mit in gie
in eine kemenâten.
waz si dârinne tâten,
daz was den liuten unkunt,
wan darnâch in kurzer stunt
der keiser zehant
den wirt fuort bî der hant
für die soumschrîn.
swaz dârinne möht gesîn,
sprach der keiser zim,
< lieber wirt, des nim
als vil als ich dir sol
und tuo mir fürbaz wol
mit dem überigen.>
< herr, ir sît unverzigen
alles, daz ich mac volenden.>
war die boten hin wenden
die swarzen kamerære,
daz was dem wirt unmære:
dô er des sînen wart gewert,
der keiser an den wirt gert,
daz er durch hubschen sit
mit den kameræren rit
ein lutzel für die stat.
swes er daran bât,
daz was im unverseit.
der wirt mit in reit
hin nâher ûf daz velt.
ez beleip unvermelt,
welhen end kêrten die geste,
wand ez fürwâr niemen weste.
der kunic ruodolfen ez sagt,
der wart von im gefrâgt
maniger hant gelegenheit,
der man im von dem keiser seit
vil und genuoc.
swie vil man sîn dô gewuoc,
daz het der kunic für einen spot.
er sprach:< unser herre got
füeget ie dem man
etwaz, dâmit er sich kan
besachen und begên.>
er sprach:< als ich mich verstên,
sô prüef ich bî dem mære,
er sî ein rehter tiuschære>.
ez gelac alsô der braht,
daz sîn nimmer wart gedâht;
durch sîner zuht gelimph
zôch ez der kunic in einen schimph,
er het ez dâfür niht,
daz diu tumbe geschiht
sô verre möhte komen.
nû wart kürzlich vernomen,
daz der schimph gedêch ze verre
und was nâhen ein werre
dâbî in den landen
heimlich ûf gestanden.
cccxxiii. nû hôret, wie sich füegte daz.
etliche heimlichen haz
kunic ruodolfen truogen.
die begunden luogen,
trahten unde spehen,
wie daz möht geschehen,
daz dem kunic ruodolfen
eins widerteiles wurd geholfen.
der sich dâ offente der mære,
daz erz keiser fridrich wære,
der wart alsô gestêret,
sô daz man daz wol mêret
und daz die burgær erkanden,
daz ir boten dar sanden
eteliche herren.
nâhen unde verren
ze jungiste wart
sô grôz zim diu vart
und daz geriune sô grôz,
daz sîn die wîsen verdrôz
und die bî den jâren
des kunigs rât wâren.
zwên boten fürwâr
an einem tage kômen dar.
der kom einer gestrichen
von burcgrâf friderichen,
den man von nurnberc nande,
den andern dar sande
der von katzenellenbogen.
si enputen unbetrogen
dem kunic, daz er ûf sæhe,
daz im niht geschæhe,
dâvon er in müe kæme;
daz er im die muoze næme
und disen effær karc
verderbt: er wurd ze starc.
daz wære ir rât gemeine.
dannoch was der kunic seine,
unz daz von meinze der bischolf
enpôt dem kunic ruodolf,
in het der keiser friderich
geladen gar flîziclich
mit heimlicher botschaft,
daz er durch sîner triwen kraft
zim hinz wephlâren kæme
und dâ von im vernæme,
waz er mit im hiet ze reden,
und daz daz zwischen in bêden
belîbe gar verholn
und dem kunic vor verstoln.
dô der kunic vernam
die botschaft, diu im kam,
dô was im allerêrste zorn.
er sprach:< phæch, ez ist verlorn,
daz prüef ich an dem mære;
swie gern ich disem trugnære
gunde mit minnen
sîn lîpnar gewinnen,
sô wil er ze hôhe fliegen
unde mit gewalte triegen>.
der kunic dô zehant
sînen rât besant.
gegen niuzen er reit,
wand im was geseit,
daz der selbe trugenære
zuo den zîten dâ wære.
den kunic lêrte sîn sin,
daz er vor sîne boten hin
sand und den burgærn enpôt,
daz si sich dheiner slahte nôt
liezen des wenden,
si solden im senden
herûz sâ zehant
den, der sich keiser nant.
des habten sich sider
die burgære wider
und jâhen sumelich,
den keiser friderich
wolden si durch nieman
vâhen noch grifen an,
ez kæm in lîhte ze schaden.
si heten in dar niht geladen;
daz er selp dar kæme
und sîn rede vernæme,
ez möhte lîht alsô gevallen,
daz si âne allez schallen
wurden vereint.
dô man den kunic bescheint
der burgære botschaft,
mit zorne wart er behaft,
für die stat er gâht
mit aller sîner maht
und widerseit in umb die schulde
sîn und des rîches hulde.
für die stat ûf daz velt
wart ûf geslagen manic gezelt
und geherberget wol,
als dâ ein kunic ligen sol.
cccxxiv. dô die burgær sâhen daz,
daz si der kunic alsô besaz,
dô huop sich alsô drât
ein mishellung in der stat:
etlich gevielen daran,
man solt dem kunic disen man
her ûz der stat geben;
des begunde widerstreben
der povel unde diu gemein:
si jâhen, ez wære ein grôz mein
unde wider alliu reht,
daz man den herren dem kneht
gevangen antwurten solde;
swer in den keiser wolde
ân iren danc nemen,
der müest sich lân gezemen
tiefer stich und grôzer wunden.
der teidinge sich underwunden
zwêne herren wîs,
si wâren karc und grîs:
von nurnberc burcgrâf friderich,
der dem kunic flîziclich
bî gestuont alle vart,
und der grâve eberhart
von katzenellenbogen,
die sach man in die stat zogen.
si heten aber, sô man seite,
der burgær fride und geleite.
si bâten, daz man in bêden
mit dem keiser gund ze reden.
des wurden si gewert,
wand sîn der keiser gert.
cccxxv. die zwêne herren giengen,
dâ si den keiser enphiengen.
von nurnberc burcgrâf friderich
der began listiclich
frâgen nâch solhen mæren,
an den er in möht erværen,
ob er daran seit
lug oder die wârheit.
die herren wâren kluoc,
ouch kund er genuoc,
der dâ gegen in saz;
doch erfuoren si daz
fürwâr unde genzlich,
daz erz keiser friderich
niht möht gesîn wol:
ob man gelouben sol,
daz vil tage unde jâr
den man machent krefte bar,
sô wær er ze junc gewesen
zuo dem alter, als wir lesen
daz keiser fridrich het.
diser zweier herren bet
was gegen den burgæren,
daz si niht verbæren
bî des rîches hulden,
ob si niht wolden dulden
des kunigs haz unde zorn,
ob daz gebot wurd verlorn,
daz man in niht zehant
den man herûz sant.
des wâren si ein wîle wider.
doch vereinten si sich sider,
daz si mit gemeinem râte
zuo dem keiser giengen drâte
und sprâchen:< wie sul wir varn?
welt ir iuch und uns bewarn,
sô sult ir an disen zîten
hin ûz zuo dem kunic riten
unde heizet in des bitten,
daz er phlege guoter siten.
dunk in unreht iwer leben,
daz er iu denne geruoch ze geben
für die fursten einen tac.
swes man iuch dâ mac
mit wârheit überwinden,
dâ lât die fursten über vinden,
waz darüber reht sî.>
des ernstes wær er gerne frî
unde ledic gewesen:
daz im dâ vor wart gelesen,
er hiet vil gerne gesehen,
ob daz möhte sîn geschehen,
daz ein ander biderb man
die selben botschaft hiet getân.
dô aber des niht gesîn mohte,
dô tet er, daz im tohte.
die herren, die ich vor nande,
die bât er unde mande,
daz si im mit den burgæren
gegen dem kunic gehulfic wæren.
daz wart im gar widerseit.
si sprâchen:< iwer geleit
sol daz reht wesen!
der keiser ist genesen
in maniger grôzen hert,
dâ er sich hât erwert
mit sînen grôzen witzen.
ir sult niht widersitzen,
ir komet für den kunic:
er ist sô biderb und sô frumic
und sô reine gemuot,
daz er iu niht gewaltes tuot.>
er sprach:< wær ich des sicher,
ich gæbe niht ein kicher,
swie vil man mich mit reht
an wîget oder an vêht.
doch red ich ez dârumbe niht -
wande mir dhein leit geschiht:
diu jâr, diu mir gegeben
sint von got ze leben,
diu sint noch unverzert.
swaz mir die wîle ist beschert,
des mac ich niht vermîden,
ich müez ez allez lîden>.
cccxxvi. die zwên, die ich vor nant,
mit den reit er zehant
zuo dem kunic für die stat.
al die sînen er bât,
daz si heten guoten muot.
< enruochet, swaz man mir tuot,>
sprach er zuo in;
< gêt algerihte hin
hinz frankenfurt und wartet mîn:
ir sult des gewis sîn,
swaz halt mir der kunic tuo,
ich kum ziu morgen fruo>.
dâmit er für sich reit.
der kunic kûm erbeit,
unz daz er in ersach.
swaz man wider in sprach
oder swaz man in frâgt,
daran was er unverzagt,
er antwurt sîn sô kuntlich,
daz in für keiser friderich
diu mêrer menige het.
nû hôret, waz der kunic tet.
die herren, die dâ wâren dâ
und die dar kômen von anderswâ,
die frâgt der kunic alle gelîche,
sît sich diser man daz rîche
wider reht an zuge
und die liut betruge
als ein rehter effære,
waz darüber reht wære
und wie er sîn gebezzert wurde.
dô erteilt man im die hurde,
darûf man in brennen solde.
kunic ruodolf niht enpern wolde,
man tæt im sîn reht.
dô wart der guote kneht
geleget in daz fiwer.
ob im deheine stiwer
tet sîn zouberlist
zuo des lîbs genist,
daz ist mir unkunt,
ân zuo der selben stunt,
dô man in fuorte zuo dem rôst,
dô gap er guoten trôst
sînen dienæren,
daz si trûren verbæren:
swer gerne von im vernæme,
daz der des andern tages kæme
gegen frankenfurte,
dâ prüeft man unde spurte,
swaz er hete geseit,
daz daz wær diu wârheit
und daz er müeste die zît leben,
die im got het gegeben,
diu solt noch weren alle wîle.
hin gie er mit balder île,
dâ man in verbrant.
nû huop sich zehant
ein grôzer kriec über al.
etliche jâhen zuo dem mâl,
er wær ein effær gewesen
und hiet diu buoch gelesen
von nigramanzî.
man giht, daz diu kunst sî
alsô gemacht und gestalt,
swer ir hât gewalt,
der begêt mit zouber unde tuot,
darnâch im stêt sîn muot.
die kunst kund er von dem buoch
und hieze tyrman holzschuoch.
dô jâhen aber dis,
er wær ez gewis
der rehte keiser friderich,
und si heten flîziclich
gelesen und erwaschen
diu koler ûz dem aschen,
sô si beste kunden,
und heten ninder funden
dârinne dhein gebeine
als ein bône kleine.
ez wær von gotes kraft,
daz er lîphaft
solde noch belîben
und die phaffen vertrîben.
welichz aber wâr sî,
der gewizzen bin ich frî,
wand ich den keiser nie gesach.
dô ditz ergie und geschach,
daz was dô man spurt
nâch kristes geburt
tûsent und zwei hundert jâr
und sehs und sibenzic fürwâr,
dô ergie diu sache.
ich verbiut, daz niemen lache
noch niemen hab deheinen spot;
doch enmac ich weiz got
vermîden selp den schimph,
daz sich solhen ungelimph
an zôch der trugnære,
daz erz der keiser wære.
cccxxvii. der kunic über al
den rîn ûf und zetal
des rîches êre schuof.
der nôtturftigen ruof
und ungemach der armen
liez er sich erbarmen
und begund ez wenden.
der land an allen enden
niht wan guot man hôrte.
darnâch sich enpôrte
ein sô getânez mære,
daz dem kunic wart swære:
dem kunic fürwâr seiten si,
daz der grâf von burgoni
der selben grâfschaft
und aller sîner hêrschaft
hete gejehen
von dem von frankenrîch ze lêhen.
daz geloubt der kunic von êrste niht,
doch sand er algeriht
boten durch ervaren dar,
die mit frâge næmen war,
ob er dem rîche tæt die smæhe,
daz er sîner hêrschaft jæhe
ze lêhen durnehticlich
von dem von francrîch.
die erfuoren, sô man seit,
ab dem grâven die wârheit,
daz er des was âne lougen,
offenlich und tougen
wold er niht anders jehen,
wan daz burgoni wær sîn lêhen
von der franzoisære herren;
er enwold ouch sich niht kêren
mit dienste ninder anderswar.
ob sich daz ze vâr
iemen zuge an,
daz müest er lâzen hin gân.
an den selben stunden,
dô die boten erfunden,
daz diu wârheit was dâ,
dô widerbuten si im sâ -
daz het der kunic geschaffen -
von leien und von phaffen,
die man fursten nande duo,
die dem rîch gehôrten zuo,
und daz er umb die schulde
des kunigs gunst und hulde
immer müest enpern,
sît er sich sô gern
von dem rîche zug
und sich selp alsô betrug.
ân urloup und mit zorn
die boten wolgeborn
schieden dô von dan.
dô daz was getân,
die boten kêrten hin wider
und sagten dem kunic sider,
wie ez dort ergangen was.
dô man im daz vor las,
dô wart sîn zorn strenger:
er entwelt niht lenger,
er besant dô mâg und man;
swem er iht liebes het getân,
der wart daran gemant.
allen enden in diu lant
riten sîne boten,
gebeten und geboten
den herren über al wart,
daz si die hervart
mit dem kunic füeren;
daran si niht verlüeren:
wand die wîl er het daz leben,
wold er in lîhen unde geben,
swes iegelicher gerte,
der in der hervart gewerte.
mit gab und mit guoter geheize
brâht er ûz swæbischem kreize,
ûz elsâzen und ûz franken
die starken, niht die kranken
an sich er las unde nam;
von den steten im ouch kam
manic man wol bereit.
der kunic niht lenger beit,
dô sîn her bereit wart,
an der selben vart
der kunic sich ze velde legte.
âhei, wie manic banier erwegte
ob ritterlichen scharn.
der kunic begunde varn
mit sînes heres sterke
an der franzoisær gemerke,
dâ der von burgoni saz.
daz im der kunic was gehaz,
daz erzeigte er im wol:
swaz vînt vînden tuon sol,
daz wart gegen im niht verborn.
der kunic hete gesworn,
er kæme niht wider,
er gemacht ê nider
sîn hôchvertigen muot.
cccxxviii. von burgoni der fruot,
nû hôret, wie er tet.
dô er vernomen het,
daz der kunic kæm gevarn
mit vîntlichen scharn
im ze schaden und ze haz,
niht lenger er versaz,
gegen francrîch er reit,
dem kunig er dô seit,
daz der rômisch vogt
mit her dâher zogt
und wære solhes muotes,
daz er in lîbs und guotes
wolde behern;
des enmöht er sich niht erwern
âne sîne helfe.
in übermuotiger gelte
von francrîch philip sprach:
< dir sol dhein ungemach
dârumbe niht geschehen,
daz dû hâst gejehen
dîner hêrschaft von mir>.
manigen franzoisære zier,
ze strîte wol bereit und bewart,
die hiez zuo der vart
der von francrîch bereiten.
die sold ouch dâhin leiten
ein herre mehtic erkant,
der von artûs genant
der selbe herre was.
sîn muoter des kunigs bas
was von êlicher sippe,
dârumb in kunic philippe
hete liep unde wert.
alles des der grâve gert
an den von francrîch,
des gewert er in volliclich.
er gewan dâ solhe maht,
daz er daz het in sîner aht,
ob er si hinz burgoni bræhte,
daz er sicherlichen væhte
mit der swæbischen ritterschaft.
sus trôst er sich sîner kraft.
cccxxix. nû was ouch der kunic komen.
dâvon hete genomen
burgoni al daz lant
von roube und von brant
schaden ungefüegen.
der kunic lie sich niht genüegen,
swie vil ze ungemach
den von burgoni geschach,
des dûht in dannoch niht genuoc.
dô er grôz ungefuoc
mit wüesten dâ begangen hât,
dô besaz er eine stat,
rîch und kreftic erkant,
bisenz sô was si genant.
si was ouch vil veste
und diu aller beste,
die under allen iren steten
die von burgoni heten.
dô der kunic dâ lac
und des besezzes phlac
nâch der innern grôzem schaden,
er bât, die er dar het geladen,
daz si der lantliute vârten.
ir bû und ir wîngarten
gar niderhouwen er in hiez.
durch deheine vorht er liez
der vînde schaden underwegen.
nû ist bisenz gelegen
an einer sô getânen stat,
der wec, der dâ hin zuo gât,
der gêt durch ein tal,
daz ist lanc und smal
und ze guoter mâze enge,
ouch rinnet nâch der lenge
ein bach, der ist niht kleine:
stille unde seine
der selbe phlûme lief,
hamelstetic und tief
daz wazzer allenthalben ist.
wîsheit unde list
der kunic ruodolf phlac.
enhalp des wazzers er lac,
durch daz nieman mit kerge
rande in die herberge,
und daz er sicher wære
solher gevære,
dârumb er sich alsô legt.
nû het ouch ûz erwegt
der grâve von burgoni
in dem lande alle di,
die im nutze wârn.
mit den kom er gevarn
hinz bisenze bî der naht,
er legte sich mit sîner maht
in die enge bî dem phlûm.
doch was sô wît der rûm
zwischen beiden hern,
daz dem kunic niemen moht erwern,
er rite über den wâc.
des morgens, dô ez wart tac
und der kunic het vernomen,
daz sîn vînde wâren komen,
des erschract er niht,
wand im diu wârheit gibt,
er wære der tiuriste man,
der ritters amt ie gewan.
swaz herren wâren bî im dâ,
die kômen alle sâ
geriten über velt
in des kuniges gezelt
und hôrten, wes im wær ze muote.
der wîse und der fruote
zuo den sînen sprach:
< ir hern, riht iuch darnâch,
wir sullen morgen strîten,
wand swaz wir lenger bîten,
sô wirt ir dester mêre.
doch râte unde êre
iur ieglicher daz beste>.
< swaz ich guotes weste>,
sprach der burcgrâf friderich
von nurnberg an witzen rîch,
< daz tæt ich mit triwen hie;
sam tæten alle die,
die ir her habt brâht.
doch swes iu sî gedâht,
daz sagt uns an diser stunt.>
der kunic sprach:< ist iu kunt,
daz si sich hânt geleget nider,
dâ müezen für unde wider
rîten alle die,
die füetern wellent hie?
wurde uns der wec benomen,
daz niemen möhte zuo uns komen
dâher durch die enge,
daz schate uns die lenge.
dâvon sul wir niht bîten
mit den walhen ze strîten.>
si wurden des ze râte,
daz ein bote drâte
zuo den walhen reit,
ob si wærn bereit
und gewarnt ze strît.
des antwurt an der zît
der grâf von burgoni
und darzuo alle die,
die dar wâren gesant
ûz der franzoisære lant:
< wir sîn dârumbe her komen
und haben uns daz an genomen,
swie halt ez uns ergât,
daz wir ie die stat
wellen retten vast
von der vînde überlast,
die si habent besezzen.>
des si sich heten vermezzen,
daz wart dem kunic kunt getân.
dô was ot anders niht daran,
meniclich sich bereit
zuo der arbeit,
diu in des morgens kunftic was.
ûz dem her der kunic las,
die ze solher tât
kunden geben rât.
mit den wart er enein,
daz daz her gemein
wurde alsô geschart,
daz der strît wær bewart
vor schaden und vor schanden.
die die gelegenheit erkanden,
wie man strît schicken sol,
und sich darûf verstuonden wol,
die teilten in vier schar
des kunigs her gar.
ouch wart dô niht vergezzen,
gewegen und gemezzen
wart dô mit sinnen,
wie man des strîtes solt beginnen
unde wer daz tuon solde.
den sturmvanen füeren wolde
von heierloch grâf albreht.
daz er darzuo waer gereht,
dâ wart er zuo gezalt:
starc, menlich unde balt
was er an ritterlichem prîse,
getriwe, milte unde wîse
was der selbe degen.
die sîn mit huote solden phlegen,
die wurden im zuo geschaffen.
unmüezic wâren die phaffen,
wand maniger an der stunde
sîne sund begunde
beriusen und beklagen.
des nahtes si phlâgen
unmuoze maniger hande.
etlicher heim ze lande
sîn lestez gescheft enpôt,
ob er dâ gelæge tôt,
wes sîn wîp phlegen solt.
swer dem andern was holt,
der bât in tiwer unde harte,
daz er des tages ûf in warte.
sô sach man etlich phlegen
ir harnasch an ze legen
durch den sin, ob si iht westen
daran deheinen gebresten,
daz daz gebezzert wurde.
grôzer sorgen burde
vil maniger truoc die naht,
wie der strît wurd volbrâht,
der des morgens solt geschehen.
sô begund etlicher sehen,
wie sîn ors wær beslagen,
daz in des morgens solde tragen,
und waz er darûf strecte,
dâmit er ez verdecte,
manic fliegund decke tiwer,
kursit unde kovertiwer,
und swaz der man haben sol,
daz wart allez verrihtet wol,
als sîn ieglicher gedâht.
dâmit vertriben si die naht.
cccxxx. des morgens, dô ez teit,
die phaffen wurden bereit,
daz si die mess begiengen,
den süezen got enphiengen,
ze trôste den lebentigen,
den tôten und den kunftigen,
âne missewende.
dô daz het ein ende,
manic tambûr erschalte,
diu herhorn man erhalte,
unde dô daz wart vernomen,
si wâren schiere zorse komen.
für diu gezelt
ûz den herbergen ûfz velt
begunden staphen si.
die von burgoni
ouch bereit wârn.
nû sâhen si dort her varn,
reht als si kæmen geflogen,
von tischou die herzogen
und von lôsen den bischolf.
von rôme kunic ruodolf
der selben fursten swester het.
si begiengen grôze bet
gegen den walhen sâ,
daz si beliben dâ
unde sô lange biten,
unz daz si kæmen geriten
zuo des rîches vogt:
< swer iu ræt, daz ir zogt
gegen dem rîch ûf strîtes wân,
der hât iu übel getân>.
der von tischouwe sprach;
< lât iu niht wesen ze gâch
gegen rômischem rîche.
wolt der kunic von francrîche
dem rîche widerstreben,
sold er dhein wîle leben,
ich weiz wol, daz ez in gerouwe>,
sprach der herzog von tischouwe.
die walhe wâren an der vart
sô gar bereitet und geschart,
daz si niht wan strîtes gerten.
mit erfuorten swerten
staphte ouch der kunic her.
dem von tischou wart niht sô ger,
er lie den bischolf hie bî disen
und drafte über eine wisen,
dâ der kunic her reit.
vil kûme er erbeit,
daz er den kunic an sach,
den viel er an und sprach:
< ich bitt iuch, herre, unde man,
daz ir gedenket daran,
swie ich sîn unwirdic sî,
daz iu konlichen wonet bî
mîn frouwe und mîn swester:
ich vernam alrêrste gester,
daz ir ze strîte hetet wân;
der von burgoni hât kunt getân
den lantliuten über al,
daz si kômen âne twâl
her in die enge mit wern,
swelhez under disen hern
des siges werde bar,
daz si vil eben nemen war,
daz si iren frum schaffen dâ.
dô ich daz gehôrte, sâ
dô kom ich dâher gestrichen
unde bitt iuch innerlichen,
daz ir uns gunnet ze reden,
ob man zwischen iu bêden
ihtes mac ervinden,
dâmit man mug gelinden
iwer ungemüete.>
< dâvor mich got behüete>,
sprach der kunic ze sînem swager,
< daz ich sô lazzer und sô trâger
immer wurd erfunden,
swen mit helm verbunden
ieman hab gegen mir
ûf strîtes wân und gir,
daz ich dem enphliehe
und hinder mich ziehe.
swenne daz geschæhe,
daz wær dem rîch ein smæhe
und mir unerbære.
ob gegen uns komen wære
der kunic von francrîch,
darzuo werlich
aller der franzoisære maht,
mir wære dennoch ungedâht
hinder mich ze kêren
ze schaden mînen êren,
wand ich ez nimmer überwunde,
ob ich ze sô getâner stunde
hinder mich rit
ein zeglichen trit.>
der herzog bât sô sêre
ie mêre und ie mêre
den kunic, daz er tugent wielte
und wan sô lange sich enthielte
und ouch sô lange bit,
unz daz er hin gerit
und wider kæm âne sûme -
des wart im vil kûme
umb den kunic ruodolfen
von den fursten geholfen.
im was nâch vehten sô gedon,
daz heimrichen von narbon
nie wart sô ger an daz her,
daz der kunic terramer
kyburgen ze schaden brâht.
der kunic ruodolf vaht
bî sînen tagen vierzehen strît,
daz im zuo deheiner zît
nie misselanc
noch daz dheinen wanc
sîn herze nie getrat
ûz der manheit phat
noch von ellenthaften muot.
einen ritter sô fruot
nie dhein man gesach.
diu wârheit im des jach,
wand ez an im bewæret was,
er was der tugent ein spiegelglas
bî sîner zît gewesen ie.
nû hôret, wie ez dort ergie.
cccxxxi. von tischou der her,
der liez im wesen ger
hin wider ze draven
von burgoni zdem grâven.
der hielt noch an der stat,
dâ er in halden bât,
dô er von im reit,
der herzog niht lenger beit.
er nam ûf hôher den kurtoisen
von den franzoisen
und sprach:< wes het ir gedâht?
wære der gedanc volbrâht,
sô hiet ir übel gevarn.
wie gefurstet ir iuch ie gescharn
noch durch strîten gekêren
gegen iwerm rehten herren?
geloubet mir, daz ich iu sag,
ez koment noch die tag,
daz ez iuch entriwen
vil wol mac geriwen
unde den von francrîche,
daz er rômischem rîche
tuot sô manicvalt
schaden und gewalt.
wand nâch kristenlichem orden
sô sint zwei swert worden,
den ist ouch bezalt
von gote der gewalt,
dem bâbst, dem keiser diu êre
unde ander niemen mêre,
daz ze diser werlde frist
dehein kunic sô hôch ist,
der die toufe hât erkant
unde kristen ist genant,
dem daz muge versmâhen,
oder er sull enphâhen
von ir eines hant schône
lant, zepter unde krône.
unde daz daz wâr sî,
daz erkenne ich dâbî,
sît manz allez reden sol,
ir und ich wizzen wol,
dô man siechen sach ligen
kunic ludwigen den sæligen,
dises kuniges vater,
an sînem ende bât er
den kunic sînen suon,
er solt dem rîch sîn reht tuon
und enphâhen von sîner hant
francrîch daz lant
und swaz darzuo gehôrnde wære.
daz was kunic philippen swære.
er besande ze paris
alle die meister wîs
unde in des landes kreizen,
die legisten sint geheizen;
die bât er im sagen
und die wârheit niht verdagen,
ob daz wær diu wârheit,
daz sîn vater het geseit:
er tet in an der stunt
klegelichen kunt,
daz er het verjehen
von dem rîch ze lêhen
aller sîner lande;
sîn fursten allen tæt ande,
daz erz alsô het geschaffen.
dô sagten im die guoten phaffen,
ez wær diu wârheit alsô.
des wurden unfrô
die lantherren über al.
an dem selben mâl
giengen die franzois,
dâ ludwic der kurtois
in dem siechpette lac
und alles des geschertes phlac,
daz der sêl was guot.
ludwic der reine gemuot
begunde aber jehen
von dem rîch ze lêhen
des landes ze francrîche.
die herren alle gelîche,
nû hôret, waz si tâten:
den siechen kunic si bâten,
daz er dem kunig und den herren
und dem lande doch zêren
gunde und besæhe,
daz er der lêhenschaft jæhe
von dem keiser aleine,
sô daz der kunic dhein gemeine,
der rômische, daran het.
über sô getâne bet
beriet sich der mære
mit sînem bîhtigære.
der riet im dô daz,
ê er sîns sunes haz
und der lantherren gewunne,
daz er sich baz versunne
und sînen sun gewerte,
des er an in gerte.
daz diu red alsô ergie,
des müezt ir mir jehen hie.
cccxxxii. nû sît ir des niht frî,
iu won diu gewizzen bî
von der wârheit sag,
daz niemen keiser werden mac
wan der rômische kunic:
nû ist sô biderb und sô frumic,
der nû des rîches krône treit,
daz im wol werden mac bereit,
swenn er der muoz mac phlegen,
diu wîche und der segen,
dâmit er wirt keiser.
sît ir an witzen heiser,
daz ir sîn hulde verkiest,
sô hôrt, waz ir daran verliest
unde wie ez iu ergât:
den næhsten hof, den er hât,
gegen iu er dâ für gît,
swaz ir ze diser zît
tuot gegen dem rîche;
die fursten alle gelîche
widerteilent iu
iur furstentum von diu
und swaz ir von dem rîche habt.
nû hüetet iuch, daz ir iht snabt,
herre von burgoni,
daz rât ich iu und alle di,
die iu guotes gunnen.>
der grâve wol versunnen
sprach ze dem herzogen:
< ich bin des unbetrogen,
daz mir der kunic zaller frist
ein überlestiger vînt ist;
doch ê ich sô verdurbe,
daz ich mit dheiner were wurbe
nâch mîner êren fristunge,
ê er mich alsô twunge
sînes willen ze jehen,
ê lâz ich mich tôten sehen.
daz wil ich ê werben,
daz er müeze sterben,
unde ist daz daz geschiht,
sô tuot er mir doch denne niht.>
zuo dem markis
sprach der herzog wîs:
< diser red ich iu niht gan.
nû sît ir doch ein wîs man
und sît von kintheit gesundert,
dâvon mich sêre wundert,
daz ir mit rede iuch vergezt
und niht in iwerm sinne mezt,
ob er den sic nû verkür
und daz leben verlür -
des got niht sol geruochen! -
zehant begunden suochen
die fursten über al,
die dâ gehôrent zuo der wal,
wâ si einen man funden,
dem si der êren gunden,
daz er des rîches stuol besæze
der selbe denne niht vergæze,
durch des rîches êre
tæt er iu leides mêre,
denne diser ie hât getân,
wand er gedæhte daran,
daz iwer grôze schulde
wider des rîches hulde
groezer wær, denn si nû ist.>
dô sprach der grâve an der frist:
< herre von tischouwe,
dem von francrîch ich getrouwe,
daz er sîn êr an mir begê,
als er hât getân ê,
wand er in dise arbeit
mich hât verschundet und verleit.
ich getrûwe im der gnâden,
er nem sîn frum oder schaden,
daz er mich niht underwegen lâz,
swenne sô sich füeget daz,
daz man beginnet reden
zwischen den kunigen bêden
ûf stæt und ganze suon.>
< ach, waz welt ir nû tuon!>
sprâchen aber die herzogen;
< ir werdet dâmit betrogen,
als wir iu nû sagen:
swenn ez kumt ze tagen,
sô beginnet daz rîche
gegen dem von francrîche
sô grôze vorderunge hân,
möht er berihtung begân
und umbe daz werden verriht,
des daz rîche gegen im giht,
durch iwern geniez
die ebenung er nimmer liez
einen môneit underwegen.
dâvon rât wir iu phlegen,
daz ir iwer hêrschaft
sît getriu und diensthaft,
daz ist billich unde reht.>
dô sprach der grâve:< herre, seht,
daz ir der triwen waltet,
sô daz ir mich behaltet
an triwen und an êrn,
sô wil ich iu gern
an disen sachen volgen.
umb swiu mir ist erbolgen
von rôm der kunic ruodolf,
ir und von lôsen der bischolf,
nemet iuch die sach an:
von swiu ir mich heizet lân,
daz wil ich gerne tuon,
daz ich ganze suon,
friuntschaft unde minne
von dem kunic gewinne.>
cccxxxiii. dâmit sach man die herren
über velt kêren,
da der kunic und die sînen hielten.
die sinne unde witze wielten,
die bât der herzog an den zîten
mit im zuo dem kunic rîten.
der hielt dort in dem melme
mit versturztem helme.
dô er den herzogen komen sach,
er gruozte in unde sprach:
< wie nû, swager, sagt mir,
wie lange sulle wir
iwer hie bîten?
ez ist zît, daz wir strîten!>
< edel kunic hôchgeborn,
gedenket, daz ir sît erkorn
ze sô getâner werdikeit,
daz von iu sol wesen bereit
genâde dem, der ir gert:
daz ich der werd von iu gewert,
des bitt ich von herzen hie.>
ze bitten hulfen im die,
die er zim het genomen.
< ich hân noch niht vernomen>,
sprach der kunic fruot,
< wes habt ir muot?>
zuo dem kunic ruodolf
sprach der herzog und der bischolf:
< herre, vernemet unser gir,
wir bitten iuch, daz ir
uns gunnet ze reden
zwischen iu bêden.>
des habte sich der kunic wider,
doch überkômen in sider
die fursten mit grôzer bet,
daz er ez durch si tet.
doch wold er rede dheine
hôren grôz noch kleine,
die wîl er mit geturste phlæge,
daz er mit her gegen im læge.
dô bâten si in sêre,
daz er tæte kêre
von der stat die wîle
über eine mîle.
des wolt der kunic niht entuon,
weder fride noch suon
wold er der stat geben niht,
unz daz man sich mit im verriht.
des muost man im den strît lâzen.
nû was ez in der mâzen
ûf den abent komen,.
daz ir deweder moht hân genomen
herberge anderswâ.
dâvon beliben si dâ,
dâ si vor lâgen.
die franzoisære phlâgen
des nahtes mîn sorgen.
dô erschein der morgen,
dô kêrtens über heide
von dan wol ein tagweide
und legten sich dâ nider.
von dan sach man hin wider
zuo dem kunic zogen
den bischolf und den herzogen.
der teiding aber si begunden,
sô si beste kunden
mit helf der fursten über al.
die rieten zuo dem mâl
darzuo, swaz si guotes westen.
nû brâhten si zem lesten
den kunic kûm daran,
daz ez an vier man
beidenthalben wart gelâzen.
die ahten unde mâzen
die sache ê vil eben
swâ ez der grâf het übergeben,
sô si beste kunden,
die schidman erfunden,
wie er des buoze solt bestân:
die franzois muoste varen lân
der grâf von burgoni.
den kunic brâhten si
vil kûme darzuo,
daz er des dritten morgens fruo
von der stat fuor,
wand man im des swuor,
swenn er kæm hinz triere,
sô kæm der grâf als schiere
zuo im in die stat
und leist, daz er gelobet hât
und swaz man im noch geriet.
dâmit er von burgoni schiet.
ich hân der zal niht vernomen,
in welher frist wære komen
hinz trier der kunic unverzeit,
wan daz wart mir geseit,
dô er hinz triere kom geriten,
dô wart niht lenger gebiten,
der von burgoni kom ouch dar
unde nam vil eben war,
wie ez læge umb die suon.
swaz in die viere hiezen tuon,
daz tet er ân underlâz:
daz êrste was daz,
dâmit diu suone zuo gie,
daz er burgoni enphie
von dem kunic ze lêhen,
des er vor het gejehen
von dem kunic der franzois.
ouch swuor der kurtois
dem kunic, als man tuot sînem herren,
sîn êr und sînen frum ze mêren
und sînen schaden wenden.
dô siz alsus volenden,
von dannen schieden si.
der grâf von burgoni
kêrte heim ze lande;
war der kunic wande,
daz wil ich iu sagen.
sich het in kurzen tagen
ein zorn enpôrt
und diu friuntschaft zestôrt
zwischen den bischolfen beiden -
daz wolde gerne scheiden
und mit sînen sinnen
bringen ze minnen
der kunic ruodolf:
von wirzpurc der bischolf
nâch gewonlichem orden
burgel was worden
des bischolfes von babenberge
an die juden ze nurnberge,
ich enweiz umb wie vil.
nû was unz an daz zil
der schade worden sô grôz,
daz man dârumbe machte blôz
des von wirzpurg eigen,
ûf huoben und ûf sweigen
sîn guot man im nam.
sô denn sîn botschaft kam
ze bischolf arnolt,
wenn er in ûz rihten wolt,
der begund unzîtlich reden.
des wuohs zwischen in bêden
kriec unde werre
und gedêch der sô verre,
und wær der kunic darunder
niht gewesen sô munder,
si wæren komen ze velde.
nû kom dem kunic diu melde
und teten im ez kunt.
er kom an der stunt
hinz ougspurc geriten:
er gebôt und hiez si bitten,
daz si zim dar kæmen
und sînen muot vernæmen;
ouch enpôt er in daz,
daz si ir beider haz
in einem fride liezen stân.
dô in daz wart kunt getân,
der kunic niht vermeit
gegen ougspurg er reit;
die bischolf kômen ouch dar,
und swaz ir ietwederm gewar
und swaz er schaden dolte,
des kunigs rât er daz solte
und dem kunic für legen:
sô wold er trahtens phlegen,
mit wie getânen sachen
er under in möht gemachen
und ob er ez verrihten möhte,
daz ez in beiden töhte.
dô jach der wirzpurgære,
sô getâner swære
und ouch solhes schaden,
als er wær überladen
von der babenbergær herren,
des müest er sich kêren
gegen rôme hin
ze flust und ze gewin.
cccxxxiv. dô jach bischolf arnolt,
ê er den wirzpurgære wolt
hinz rôme zitieren,
er wold ê disputieren
mit kolben und mit helm,
daz daz gras und der melm
von bluote wurde naz.
freidic unde râz
was der selbe bischolf.
der tugenthafte ruodolf,
der des rîches krône truoc,
der was sô wîse und sô kluoc,
daz er al die fuor erkant,
die diu werlt hât vor hant
und dâ si mit umbe gât:
dô er erkant hât
ir beider fürsaz unde willen,
wie er den haz möht gestillen
zetlicher frist,
dârumb erdâht er einen list,
dâmit er solher kluocheit wielt,
daz er si bêde behielt,
und sich darunder versan,
daz er ninder reichet an
des bâbstes reht und gewalt.
ir kriege manicvalt
sazt er in einen fride langen.
dâmit wart undervangen
daz urliuc zwischen in.
dem kunic riet sîn sin,
daz er ze swâben wolt belîben
und den winder dâ vertrîben.
daz ergie nâch sîner gir.
an hubschen muote was er zier,
dâmit er trûren vertreip:
swâ er dhein wîle beleip,
dâ muost man bî im schouwen
grôz menige von frouwen,
diu macht im freude ganz
mit reien und mit tanz
und mit ander kurzwîle.
rehte als diu vîle
furbet des îsens messe,
sus machet scharf und wesse
an freuden mannes lîp
diu vil reinen wîp.
wâ der kunic beleip
und den winder vertreip
und wes er welle phlegen,
daz lâz wir underwegen.
cccxxxv. nû hôret ein mære,
wie einem burgære
kurzlichen darnâch
ze francrîch geschach.
vierdung ein stat ist genant,
diu ist uns wol erkant,
darin der burgær saz.
nû geschach im daz,
daz in begreif diu armuot,
als si noch vil manigen tuot.
dô im des guotes zeran,
manigen muot er gewan,
waz er für sich næme,
dâmit er wider kæme
ze solhem genieze,
daz man in rîche hieze
und daz er schatzes möhte phlegen.
dârumbe wold er sich verwegen
der sêle und des lîbes.
mit helf eins alten wîbes
besprach er den boesen geist,
dem gelobt er volleist
unde undertænic wesen,
die wîle er in liez genesen,
und swann in des wolt gezemen,
daz er in wolt von hinnen nemen
von diser werlde leben,
sô wold er im geben
sei und lîp ze eigen:
daz gehiez er dem veigen,
daz er im armuot machte buoz.
dô sprach der tiuvel:< sô ich muoz
erfullen dînen willen,
nû lâ dich niht bevillen,
dû tuo mir sîn sicherheit,
daz dû der rede bist bereit,
der dû hie gibst wider mich.>
der burgær sprach:< daz tuon ich;
mich dunket des niht ze vil,
ich tuon allez, daz dû wil.>
dô sprach der tiuvel:< sô bestroufe
dich der genâden der toufe,
des kristentums und der firmunge
und des herren marterunge,
der got ze lîden niht verdrôz
durch dich, dô er sîn bluot vergôz,
dâmit er dich erlôste
von dem êwigen rôste
unde von der helle gluot,
daz dir diu immer sî dhein guot
noch nimmer mêre kom ze helfe.>
in maniger gelfe
der burgære jach,
swaz im der tiuvel vor sprach,
daz lobt er unde swuor.
dô ez allez gefuor,
der ungetriwe hellerab
im dô phenninge gap
und hiez in dâmit wandern
von einem hinz dem andern,
reht als in lêrt sîn sin.
als oft als erz gap hin,
als ofte wurden si funden
wider in sînem biutel unden.
alsô schieden si sich dâ.
der burgær begunde sâ
schaffen sînen frum
und mêren sîn rîchtum:
mit der phenninge stiwer
wart er des guotes tiwer.
sô lange treip er daz,
unz daz er besaz
rîchtum sô manicvalt,
daz sîn gulte wart gezalt
ûf zwelf tûsent marc geldes.
wismât, ackers unde veldes
des gewan er sô vil,
daz er der mâze zil
daran übertrat.
dô er genuoc hât
und gemach haben wolde,
er wânde, daz er solde
daz guot mit freuden niezen:
dô begunde sîn verdriezen
sînen herren den vâlant.
sîner boten er zwêne sant
nâch im an einem tac,
dô er grôzer freuden phlac
und bî den besten friunden saz.
vil schiere gesach er daz,
des er vil übel het enpiten:
dort her kômen geriten
zwêne junge helde starc,
zwei kolswarze marc
riten si dort her,
zuo im was in ger.
der ein zôch an der hant
ein ros swarz als ein brant
mit satel und mit zoume.
si nâmen des goume,
wâ der reht schuldige saz;
dem sagten si daz,
er solt niht lenger sparn
mit in dâhin varn,
als er gelobet het.
der burgær sâ zestet
tete an der stunt
sînen friunden kunt
sîne herzensêre,
daz si in gesæhen nimmer mêre.
er bât ir got phlegen.
mit ir aller segen
sach man in dannen scheiden
mit den boten beiden,
die nâch im wâren komen.
von den wart er genomen
und gefuoret von danne
ze gesiht wol funfzic manne
und zweier sîner kinde.
die klagten vil swinde,
daz ir dheiner weste,
wie ez læge umb die geste,
mit den ir vater dannen reit.
nû wart in geseit
nâch unheil ein liebez mære,
daz dâbî gesezzen wære
vil nâhen ein wîp,
diu hiet sô kunstlichen lîp,
ob si sîn wurde willic,
sô wær ez gar unwendic,
si lieze si an sehen,
wie ir vater waer geschehen
und wâ er wære komen.
dô si daz heten vernomen,
des wurden si frô.
die brüeder beide dô
zuo dem wîbe giengen.
vil wîslich si an viengen
mit dem wîp die rede.
dise knappen bêde,
ir sin in geriet,
daz si grôze miet
dem wîbe gehiezen.
daz si sich niht liez verdriezen,
si tæt in beiden daz bekant,
wâ ir vater hin verswant,
dô er von in kêrt.
diu vetel wol gelêrt
durch den willen der miet
umb die bete sich beriet
unde gehiez in,
daz si si bringen wolt dâhin,
dâ in diu wârheit wurde kunt.
daz wîp in kurzer stunt
die jungelinge stolz
fuort mit ir in ein holz
von dannen unde verre.
< daz iu iht arges gewerre,
oder widervar dhein ungemach>,
daz wîp zuo in beiden sprach,
< des sult ir besorgen niht.>
ir kunst si dô ûf riht:
diu sorg und vorhten frî
mit ir zouberî
cccxxxvi. darnâch vil unlanc
daz ertrîch betwanc,
daz ez sich ûf tet.
nâch ir bot und nâch ir bet
sâhen si herûz gên
dise jungelinge zwên,
mit den ir vater geriten was.
daz wîp sprach unde las
manic beswerunge lanc:
dise zwêne si betwanc,
daz si durch êhafte nôt
tæten, swaz si gebôt.
daz wart ir allez unversagt.
dô daz wîp die brüeder frâgt,
ob si des heten sin,
daz si bêde wolden hin
varen iren vater sehen,
dô begund der elter jehen,
er wolde die reise
vermîden und die freise
sînen vater ze suochen:
wold er niht geruochen
komen, dâ er in sæhe,
sô er niht sô gæhe,
daz er in suochte lenger.
der junger bruoder was strenger
unde menliches herzen;
nâch dem vater het er smerzen.
dâvon bât er die trouwen,
daz si in lieze schouwen,
wie ez stüend umb sînen vater.
sô vaste und sô lange bât er,
unz si ervolt sîn gir.
den hellereden schier
diu meisterinne gebôt,
daz si ân aller hande nôt
füerten ân underwint
ze sînem vater daz kint,
daz ez in hôrte unde sæhe,
unde swenne daz geschæhe,
daz si in bræhten her wider.
in die erden hin nider
dise zwêne fuorten in
in ein schoenez hûs hin.
dô sach der junglinc daz,
daz sîn vater dort saz
und ander niemen mêre....
daz im dhein herzensêre
daz selbe fiur iht tæte.
er saz in der selben wæte
unde in den selben kleiden,
als er von in was gescheiden.
cccxxxvii. dô er in alsô sitzen sach,
zuo dem vater er sprach:
< sag mir, wie ez umb dich stê,
ist dir sanfte oder wê?
und sag mir, wie daz sî bekomen,
daz dû uns bist benomen
mit lebentigem lîbe.
von mannen noch von wîbe
ist ez niht mêr gehôrt.>
der vater sprach an dem wort:
< mir tet sô wê mîn armuot,
daz ich umb irdischez guot
und durch rîchtumes hab
dem tiuvel lîp und sêle gap
und swaz got rehtes het an mir.
sun, dâvon sag ich dir,
swaz dû von mir guotes waltest,
ob dû des iht behaltest,
sô wirst dû vlorn alsam ich.>
< lieber vater, sprich,
wie sol ich mit dem guote tuon,
daz ich belîb in gotes suon?>
der vater im dô verjach,
wie ez von êrste geschach,
daz er dem tiuvel veigen
gap lîp und sêle zeigen,
unde wie daz ergie,
daz er von im ze lôn enphie
die phenninge, mit den er
warp nâch sînes herzen ger,
unz er daz guot gewan,
daz man in sach hân,
die wîl er ûf der werlde saz.
der sun sprach:< von wiu kumt daz,
daz man dhein wîze an dir siht,
sît dich daz fiwer brennet niht?>
der vater sprach an dem worte:
< mit dînes vingers orte
solt dû her an mich grîfen
unde lâ dir niht entslîfen,
dû zuck in balde wider hin.>
dâmit der sun greif an in
mit eines vingers ende,
und swie bald er mit der hende
was... her dan,
dannoch im verbran
hant und arm unbetrogen
unz an den ellenbogen;
allerêrst daz fiur erwant.
dô sich der sun alsô verbrant,
er sprach:< vater, sage mir,
ist dhein dinc, dâ man dir
mit gehelfen mug
oder daz dir ze frum tug?>
der vater sprach:< daz ist verlorn.
ich hân die toufe verkorn,
diu ze kristen mich zalt,
und die marter manicvalt,
die got durch mich erliten hât:
als wênic des tiuvels werd rât,
als vil wirt ouch rât mîn,
daz mac niht anders gesîn.
sun, dû solt ez alsô schaffen
nâch râte wîser phaffen,
daz dû mit dem guot sô werbest,
daz dû iht verderbest
an der sêle alsam ich.>
dâmit schieden si sich.
cccxxxviii. die in hin in brâhten,
die selben ouch gâhten
mit im her ûz wider.
ouch sagt er sider
dem bruoder und dem wîbe
den gebresten an dem lîbe,
wie im der arm was verbrunnen.
diu meisterinne versunnen
si von dannen wider fuorte.
wie er den vater an ruorte
und wie er in het gesehen,
des begund er jehen
arm unde rîchen.
an dem guot er snelliclichen
sînes teiles sich bewac,
williger armuot er phlac
in einem klôster unz an sînen tôt,
daz deheiner slahte nôt
irret noch enwende.
dâmit hab daz mære ein ende.
cccxxxix. des selben jâres geschach
leit und grôzer ungemach
in dem lande rômaniolâ.
diu ertpidem dâ
sô ungefüege wart,
daz si zefuorte und zezart
kastell und burge hôch.
daz volc vor vorhten flôch
ûz den hiusern ûfz gevilde.
von der ertpidem wilde
tâten dô nider val
wol aht burge mit der zal,
der niht ganz beleip.
des selben jârs ouch treip
grôz ungefuoc der wint.
die noch lebentic sint
und die sîn gedenken,
die mugen mir niht entwenken,
si gestên mir der wârheit -
als ich hân geseit -
daz in der beier lande
der wint zefuorte und zetrande
mit sînem blâdem und sûs
manic grôzez hûs,
daz man von des windes schutten
sach zebrechen und zerutten;
ouch nam man des goum,
daz manic starker stalboum
von den winden zereiz
in des selben landes kreiz.
cccxl. des jâres ouch grôz leit
geschach in der kristenheit,
und wie, daz wil ich iu sagen.
sich hete bî den tagen
ein grôzer kriec enpôrt,
dâvon diu friuntschaft wart zestôrt,
sô daz den haz zwischen in beiden
versüenen noch gescheiden
niemen mohte alhie
zwischen dem kunic von yspanie
und dem kunic von francrîch.
si wâren sô sterclich
in haz gegen einander brâht,
daz der bâbest nihts erdâht,
daz im darzuo töhte,
daz er si dâmit möhte
von der vîntschaft bringen.
si begunden bêde ringen
umb helfe sterclich.
der von francrîch
liez imz enplanden,
in allen welhischen landen
besande er die besten,
von kunden und von gesten
ein grôzez her er gewan.
dô daz der yspan
gefriesch und ersach,
zden heiden was im gâch,
wand im nâhen ist gesezzen
ein kunic vermezzen,
der kunic von marroc genant.
des hêrschaft unde lant
habent sô witen rûm,
daz des mers ein phlûm
teilt ir bêder hêrschaft.
von des kunigs geselleschaft
der von yspani gewan
wol hundert tûsent man.
cccxli. nû was an der zît
zwischen in ein strît
genant und gelobt:
swer des strîtes obt
unde swem daz heil gunde,
daz er den andern überwunde,
dem wære dester baz geschehen.
si wurden bêde ersehen
gar in kurzen wîlen
an die stat ze îlen,
dâ der strît ergên solde,
dâ ietweder wolde
ringen vil sêre
umb prîs und umb êre.
dô diu zît hin verswant,
ûf die der strît was gewant,
nû wâren ouch die herren komen,
von den ir vor habt vernomen,
die dâ wolden vehten.
die wolden sich gerehten
und bereiten darzuo,
daz si des morgens fruo
des strîts wolden beginnen.
si phlâgen witz und sinnen
an ir ietwederm teile,
ouch was in wolveile
ellen unde manheit.
ob ich nû gerne seit,
wie si den strît samlierten,
scharten und rottierten,
und ob ich gern het melde,
wie si kômen ze velde
mit helme und mit schilde
und wie si niht bevilde
gezierde maniger hant,
der man ûf den helmen vant,
die grôzer koste phlâgen;
die decke, die dâ lâgen
ûf ir runzînen,
wie kostlich die erschînen
und wie daz golt gleste
mit sînem glaste veste
ûz manigen phellen tiwer;
kursit und kovertiwer,
des man ze wâpenkleide phlac,
waz koste daran lac,
sold ich daz prüeven sunderlich,
daz tæte ich wærlich
niwen nâch wân,
wand ich deheinen man
kuntlichen hân gesehen,
der mir des het verjehen
mit wârhaftem mære,
daz ez im kunt wære:
ob ich sîn denn vil seit
und doch der wârheit
niht enweste daran,
sô ist ez bezzer verlân.
swaz mir dâvon ist bekant,
hôret, wie ich daz ervant.
dô si heten gestriten,
dô kômen boten geriten
zdem fursten von ôsterrîch,
dem schreip ez allez kuntlich
sîn vater kunic ruodolf,
dem het ez ein bischolf
von strâzpurc geschriben,
waz dâ wunders wart getriben.
den brief hôrt ich sagen,
daz der heiden wær erslagen,
die dâ beliben ûf dem wal,
funf und vierzic tûsent mit der zal:
der kristen ze beider sîte
was beliben an dem strîte
driu und zweinzic tûsent tôt.
die von wunden liten nôt,
der zal ich dô niht vernam.
wie ez hernâch kam,
daz sag ich iu an disem zil.
der heiden kômen sô vil
durch râch herüber gevarn,
umb die in erslagen wârn,
daz der von yspani vorhte,
ob er die friunt entworhte
mit der heiden stiwer,
si næme des untiwer,
ez belib ouch ungescheiden
zwischen in und den heiden.
daz besorgt ouch zuo dem mâl
der bâbest und die cardinal.
dâvon der bâbest sant
zwên cardinal zehant
dem franzois und dem spaniol,
daz si tæten sô wol
durch got und durch in,
die cardinal, die er hin
zuo in beiden het gesant,
daz si den beiden in ir hant
genzlichen solden geben
und sich liezen vereben
nâch ir beider êrn.
dârumb er si gern
fordern wold an iren sachen.
wir sullen ez kurz machen:
swes der bâbest dô gert,
des wart er alles gewert.
dô si kômen ze suon,
dô heten si beide genuoc ze tuon,
daz si der heiden her
hin wider über mer
ûz dem lande triben;
und wærn si lenger dâ beliben,
zwâr sô heten si
dem kunic von yspani
geprüevet schedeliche tât.
hiemit daz mær ein ende hât.
cccxlii. darnâch in kurzen stunden
erhuoben und begunden
ein urliuc grôz unde starch
von aglei mit dem patriarch
die venediære.
ich hôrt, dem patriarche wære
reimunt ze nam erkorn,
von meilan was er geborn.
den venediære
was daz herzeswære,
als si noch ze tuon phlegen,
swaz in guotes ist gelegen,
dâ daz mer zuo fliuzet,
des selben si verdriuzet.
sus geschach dem patriarch.
ein stat schoene unde starch,
gelegen bî des meres sant,
trieste ist si genant,
diu gehôrte vor
zder agleiære kôr
und dem patriarche zuo.
nû trahten si spât unde fruo
die venediære under in,
mit wie getânem sin
si gewunnen die stat.
maniger hande rât
wart darzuo gegeben.
si begunden darnâch streben,
wie siz solden üeben
und welhen kriec si hüeben
an den patriarch reimunt.
ze jungist teten si im kunt,
er solt daz wizzen sleht,
daz si heten reht
zder triestære stat:
swer in die vor hât,
der solde wizzen daz,
er müeste dulden iren haz.
mit den selben mæren
sanden si den triestæren
brief und boten kluoc;
die legten in genuoc
guoter geheize für,
ob si mit williger kür
sich ergæben in,
wie grôzen gewin
si dâvon gewunnen.
die triestær versunnen
widersagten in daz gar.
dô widerbuten si dar
friuntschaft unde suon,
si wolden in tuon
schaden unde schande.
der comûn dô sande
und von triest der potestât
dem patriarche drât
die selben botschaft,
daz er waer gedanchaft,
ob im darzuo iht töhte,
dâmit er undervaren möhte
der triestær ungewarheit.
sîn selbes schaden unde leit
klagte er zehant,
der im ze vogte was benant,
von gorze grâf albreht:
ez waere wol sîn reht,
alsô tet er im kunt,
daz er ze diser stunt
daz goteshûs schermen solde,
sît er wesen wolde
sîn rehter erbevogt.
ez kæme her gezogt
im ze schaden und ze gevære
die venediære,
die heten des gedâht,
si wolden all ir maht
ûz bringen unde wegen
und sich für trieste legen.
daz er darzuo tæte,
des er reht hæte.
grâf albreht im enpôt.
deheiner slahte nôt
in des erwande,
sîn schaden und sînen ande
wold ouch er im lân gewerren.
ez wær nâhen oder verren,
swâ im sîn durft wære
und durch willen der triestære
stüend er im helfe nimmer ab.
den guoten trôst, den er gap
dem patriarch reimunt,
den teten im die boten kunt,
die er ez werben hiez.
der patriarch niht enliez,
er bereite sich darzuo
beide spâte unde fruo,
daz er ouch werlich wære,
swenne die venediære
kæmen mit iren scharn
gegen trieste gevarn.
cccxliii. nû hôret, wie daz geschach.
ez ergie unlanc darnâch,
daz die venediære starch
von aglei dem patriarch
und ze trieste der gemeinschaft
widerbuten ir friuntschaft.
si sazten ûf under in,
daz gegen trieste hin
solden varen snelliclich,
si wæren arm oder rîch,
von der stat daz vierde teil.
segel, anker oder seil
und swaz ze schiffung gehôrt,
des wâren si unbetôrt,
si berihtenz allez eben.
den der gewalt wart gegeben,
daz si houbetliute hiezen,
die liezen sich des niht verdriezen,
si trahten manige wîse,
liut, harnasch unde spîse,
swie vil si des müesen haben -
die venediære gâben
vollen rât in:
swes eines si dâhin
bedorften, der gap man in driu.
dô man het bereitet siu
zuo der hervart alle,
mit sô hôchvertigem schalle
schiften si sich an,
als ob si rôm und lateran
wolden besitzen,
mit râte und mit witzen
des urliugs wolden si phlegen.
swaz in stete sint gelegen,
an den sô ist gelungen,
daz si si hânt bezwungen,
ûz den steten algelîch
muosten arm unde rîch
daz vierde teil dar varn.
dô die gerechent wârn,
wie grôz diu maht wære
der venediære?
dô wart si sô grôz,
daz sîn von schulden verdrôz
die triestær, dô si si sâhen.
si begunden gâhen.
eines morgens fruo
dô fluzzen si zuo
die venediær mit ir maht
in aller der aht,
als si ûz der stat rîch
ein ieglich hûs sunderlich
het ein galîen dar gesant.
dô si bî triest daz lant
ersichert heten daneben,
allerêrst sach man si geben
herberge den liuten.
ich enkan iu niht bediuten,
wie unzellich si wâren.
si begunden varen,
swâ si den triestæren
aller schedlichst wæren,
dâ legten si sich nider.
si nâmen für und wider
des gevildes für sich
einen sô getânen strich,
den man ahte zuo der zît
an der leng und an der wît
wol zwir als grôz als trieste wære.
dô begunden die venediære
ein niwe stat erhaben
mit einem tiefen graben,
an dem si sich niht betrugen,
den rinc ouch umb si zugen
mit îsenînen keten,
drîn enden si daz teten,
mitten, oben und unden.
sô si beste kunden,
plancten si daran,
und swaz man mohte hân,
daz in darzuo was nutze.
ez wær îsenknapp oder schutze
oder in swelher ahte man in sach,
den wart aller ir gemach
ûz gegeben mit der mâz.
ie diu geselleschaft besaz
herberge nâch ir aht.
die stat, diu dâ wart gemacht,
die venediær si nanden sâ
semper venesiâ,
daz spricht immer venedi.
die stat begunden si,
die wîle man dâ lac,
vesten alle tac
und an bezzerunge mêren
mit bercfriden und mit erkêren:
die wurden anderswâ bereit
nâch der gelegenheit
und alsô gefuoret her
nâch der meister êr,
die ez hie ûf rihten.
die venediær vernihten
wolden der triestær maht.
si heten gedâht,
swen si dâfür kæmen,
daz si zehant næmen
den triestæren lîp und guot:
daz wart alsô behuot,
daz si dâ gewunnen klein.
nû wurden des enein
die venediær zehant,
daz man balde sant
hinz venedi nâch blîden,
sô müest diu stat lîden
kummer unde ach.
dô diu botschaft geschach,
der herzog zehant
von venedi sant
grôzer blîden viere.
die wurden vil schiere
gerihtet ûf terret,
die man darzuo bereitet het.
die antwercmeister hôr ich jehen
unde hânz ouch selben gesehen,
diu werc, diu dâ gerihtet sîn
ûf kocken oder ûf galîn,
diu werfent krefticlicher vil
ze verrem unde wîtem zil,
denn diu ûf der erden stânt,
wânde si den swunc hânt
von dem wazzer hin nâch.
ob daz ouch dâ geschach?
dâfür hân ichz wol.
swaz man rihten sol
für der wurfe nôt,
daz man vermîdet den tôt,
darûf die triestær wâren karc:
für diu antwerc starc
erfunden si manigen list
durch des lîbes genist.
die venediære
den triestærn ze gevære
nâch urliuges siten
alle tag ûz riten.
si heten soldenier
und ouch die dâ wârn ir
geriten wol zwei tûsent man;
swâ die zogten an den woldan,
dâ zogten âne bît
wol driu tûsent mit
wol gewâpenter ze fuoz.
der ysterrîchære gruoz
der patriarch und der grâf verlurn,
dô si sô grôzen schaden kurn
von der venediær gewalt.
die ich vor hân gezalt,
swen die ûz riten,
in werlichen siten
beleip ir dannoch sô vil dâ,
daz semper venesiâ
was dannoch wol behuot,
darzuo ir lîp und ir guot,
sô vil was der unsæligen.
nû lâze wir si dâ ligen
cccxliv. und sagen, waz hiezuo
der patriarch tuo
und von gorze grâf albreht.
manigen ritter unde kneht
het er ûz brâht,
mit den er gedâht
den von triest ze staten komen.
dô daz het vernomen
der patriarch reimunt,
der besamt sich sâ zestunt
mit den sînen über al.
die von friûl er zuo dem mâl
alle mit im treip,
nieman werlich beleip
ze friûl in dem lande.
von meilan man im sande
manigen ellenthaften gast,
dem nihtes gebrast
an rossen und an harnasch.
dem patriarch erlasch
trûren unde swære,
dô im die meilanære
und die grâven wâren komen,
ouch heten sînen solt genomen
wol aht hundert man;
mit den zogt er dan
gegen trieste geriht.
daz beleip verholen niht
den venediæren,
daz die grâven kunftic wæren
und der patriarch alsam.
dô man daz vernam,
dô besamten si sich drât
in ir niuwen stat.
swaz man der füetrær ûzen sach,
dâ sanden si balde nâch
und enputen in an der zît,
si versæhen sich strît
von dem patriarch,
der bræht ein her starch.
daz si dô retten, daz geschach.
dem patriarche was gâch
ze varn gen trieste hin:
aller sîn sin
was wan darûf,
daz er kæm ze hûf
mit den venediæren.
sînen triestæren
kom er ze helfe schiere.
reimundus der ziere
nâch der triestær rât
gegen der niwen stat
und dâ bî triest ûfz velt
manic hutten und gezelt
ûf spien unde sluoc.
er was ûf urliuc sô kluoc
und het ez sô geschaffen,
daz man deheinen phaffen
nindert west zuo den zîten
nâhen noch wîten
ûf solhe sache sô versunnen.
dâvon die triestær gewunnen
michelen trôst,
daz si wurden erlôst
von der venediære gewalt.
schaden manicvalt
heten in die selben geste
getân ûz ir niwen veste,
die si heten erbûwen.
si wolden niht getrûwen,
daz diu kraft iemen töhte,
der ins an gewinnen möhte,
dâvon si wurden geswacht.
si hetens ouch gemacht
sô veste und sô guot,
daz sîn halt niemen muot.
cccxlv. die grâven und der patriarch
wâren ouch sô starch,
daz si daz velt hielten.
die venediære wielten,
swes sô si wolden:
swaz si haben solden
ze nôtdurft irem her,
daz brâhte man in ûf dem mer
von venedi her.
dem patriarch was ger
mit sînen vînden ze strîten;
die wolden alles bîten,
unz der patriarch sîn hab
mit den gesten gerehte ab.
sus lâgens alle wîle
gen einander ze pîle,
unz daz die venediære
einer listigen gevære
sich vereinten under in.
si sanden êrbær boten hin -
in einem fride si daz tâten -
den grâven albrehten si bâten,
daz er hinz venedi kæme
unde dâ von in vernæme,
wes si heten muot;
diuht ez in denne guot,
swenn er ir wort
vernæme und gehôrt,
daz er darzuo daz beste
riete, daz er weste.
cccxlvi. dô grâf albreht daz vernam,
diu botschaft, diu im dô kam,
den patriarch er dô frâgte,
waz im daran behagte.
der wart der reise frô.
den grâven bât er dô
mit allen den sînen,
daz er sîn triu liez schînen
und daz er tæt daz beste,
daz er ze tuon weste.
daz wart gelobet dâ.
hin fuor der grâve sâ
ze venedi in die stat.
gemach und allen rât
der grâve dô gewan.
dô man sich versan,
daz sîn zît wære,
dô begunden die venediære
mit im teidingen,
wie si in möhten bringen
darzuo mit ir miet,
daz er von triun und êren schiet,
darûf stuont aller ir sin.
si wurben an in,
waz er dârumbe nemen wolde,
swen der strît geschehen solde,
daz er denne rit von dan,
er und alle sîne man
und grâf heinrich sîn suon,
und daz er si lieze tuon
an den walhen ir gerich.
dârumbe vereint er sich
iren willen ze begên.
daz mohte niemen understên.
die dâ bî im wâren,
die sach man gebâren
dârumbe klegelich:
ein helt an triwen rîch,
wîs und menlich erkant,
her heinrich was er genant
von rôtenburge - sît er phlac
êren manigen tac,
wand er von herzog meinhart
ze hofmeister gemacht wart,
des phlac er unz an sîn end -
der hete dô gern erwent
die untriu und die mein,
des die venediær enein
wurden mit im.
ûf mîn triu ich daz nim,
als getriu und alsô sleht,
als der grâve albreht
in der jugent was erkant,
ê im diu witze geswant,
ez wær umb niht ergangen;
dô het in bevangen
des alters überlast,
dâvon im gebrast
witze und sinne:
starc wîn und minne
daz an im machten.
die venediær betrahten,
daz diu sach ergie heimlich,
daz sîn von rôtenburc her heinrich
niht genzlich wurd gewar.
si brâhtenz alsô dar,
daz den grâven des gezam,
daz er niur rât nam
datze jungen râtgeben,
die man nâch miete sach streben.
mit der helf man des bekam,
daz der grâve albreht nam
mit ûz genomen teidinge
zweinzic tûsent phenninge
guldîner florin,
daz er gelobte in,
swenne si dort strîten wolden,
daz er und die sînen solden
varen ir strâzen
und underwegen lâzen
den patriarch und die walch.
grâf albreht enphalch
allen den sînen,
daz si ir zuht liezen schînen,
daz si verdagten
und ez niemen sagten.
cccxlvii. dô diu sicherheit ergie,
grâve albreht enphie
manic grôzez present.
dô ez allez wart verent,
ze triest fuor er hin wider,
dem patriarch er sagte sider,
er wær von dann alsô gescheiden,
daz er zwischen in beiden
nihtes ervinden mohte,
daz dem patriarche tohte.
dô sagte man heimlich
dem jungen grâven heinrich -
von rotenburge der helt -
daz sich sîn vater het geselt
hinz venedin und verphliht:
er versweic im niht,
ez zalt im vor und las,
swaz dort ergangen was
von orte hinze ort.
dô wart enphuoret und gestôrt
sînem herzen senfter muot,
daz daz leidige guot
den grîsen fursten alt
het verkêret und versalt
an sîner furstlichen werdikeit.
heinrich der degen unverzeit,
an triwen der unverkêrt
sînen prîs er dô mêrt
und sîn liunt loblich:
er gie snelliclich
zdem patriarche reimunt,
dem tet er ez allez kunt,
wie ez dort was ergangen
und wie mit miete was gevangen
sîn vater grâve albreht.
< lieber herre, dâvon seht,
waz uns nutze sî;
ich gestên iu immer bî
mit triwen âne argen list.>
dem patriarche an der frist
alliu freude verswant.
sînen rât er besant
und seit in diu mære,
wie die venediære
den grâven heten überkomen,
daz er ir guot het genomen,
daz er furder rîten solde,
swenne man dâ strîten wolde.
si sprâchen dô gemeiniclich:
< herre, ir sult snelliclich
varen von hinne:
untriu unde sinne
die venediære phlegen.
si sint lîht underwegen
und koment hînt bî der naht
mit sô getâner maht,
vindent si an uns bereit
die gelegenheit,
der si sich versehent hie,
sô muget ir und die,
die bî iu hie sîn,
lîden kummer und pîn.>
den rât man heimlichen
legt für grâf heinrichen.
vil wol er im dô beheite.
des morgens, dô ez teite,
dô fuoren von dan
der patriarch und sîn man.
grâf heinrich der junge
ân alle sûmunge
mit des patriarches râte
reit zuo der etsche drâte,
dâ im gezeiget wart
sîn veter herzog meinhart.
dem tet er an der stunt
alle die sache kunt,
die im an ligend wârn,
und wie sîn vater het gevarn,
daz sagt er im besunder.
den nam des michel wunder,
wie ez darzuo komen wære,
als wîse als er wære
und was gewesen sîne tag.
herzog meinhartes klag
wart dârumbe strenge;
er wolde niht verhenge,
daz die argen venediære
volfüerten ir gevære,
der si heten gedâht.
< veter, dir ist geslaht
manheit, triu und zuht,
dû bist von solher fruht
und ouch dîn vater geborn,
solt man haben gesworn,
sô möhte man deheinen tadel
oder an solhen tugenden zadel
an mînem vater hân erlesen,
der dîn anherr ist gewesen:
des mohte man ze dheinen stunden
an im niht hân erfunden
als kleine als umb ein hâr,
sô gar was er valsches bar,
daz hôr von alten und von jungen.
ob von mîner zungen
sîn lop wol hæle,
sô wold ich âne væle
mit der volg der wîsen
in loben und in prîsen
für alle, die ich ie erkant:
nû ist ez alsô gewant,
daz ich sîn niht sol tuon,
wand ich bin sîn suon
und dîn vater alsam.
daz sînes lobes nam
an dir iht ab ber,
dârumb wil ich immer mêr,
lieber veter mîn,
mit dir teilund sîn
mîn hab nâch dînem gebot.>
< herre, daz vergelt iu got,>
sprach der grâve heinrich,
< daz ir sô genædiclich
und sô wol an mir tuot.
nû sehet, waz iu dunke guot
und wie ich mit den sachen var,
daz ich mich bewar,
des teilt mir mit iwer sinne,
daz der patriarch werd inne,
swaz dort geschehen ist,
daz daz sunder list
mînhalp geschehen sî.>
< wil dû der sorgen werden frî,>
sprach der herzog meinhart,
< sô heb dich balde an die vart
zuo dem patriarch reimunt
und var mit im ander stunt
den triestærn ze wer;
sô wil ich daz her
dir ze frum und zêren
mit mîner helfe mêren.
hinz trieste für die stat
der besten, die mîn hof hât,
der suln an disen zîten
hundert mit dir rîten
ze harnasch wol bereit.>
gnâd und danc im des seit
grâf heinrich der junge,
dô im sô was gelunge
an sînes vetern râte.
hin huop er sich drâte
mit der êrbæren stiwer,
die im der degen tiwer,
der herre der kernære,
liez ûf die venediære.
cccxlviii. dô der patriarch vernam,
daz grâf heinrich dâher kam,
des erbeit er kûme,
ân underlâz und âne sûme
zuo im er in komen bât.
daz geschach alsô drât,
als er sîn gert.
heinrich der helt wert,
der manlich unverzagt
dem patriarche sagt
mit besunderm worte
von ende hinze orte,
wie erz hete an gevangen
und wie diu rede wær ergangen
zwischen in beiden
und wie er wær gescheiden
von dem herzogen karch.
des freute sich der patriarch,
daz der herzog meinhart
hin wider riet die vart:
under in zwein
wurden si enein
des geverts hin wider.
nû hôret, wie ez sider
grâf albrehten ergie.
diu gab, die er enphie
von den venediæren,
er wânde, daz die wæren
phenninge guldîn,
die dâ heizent florin.
cccxlix. dô er si heim brâht,
nû het er gedâht
etlicher kleinât.
ein goltsmit er bât
diu kleinât wurken im.
zdem meister sprach er:< nim,
swaz dû darzuo haben solt.>
der meister nam daz golt,
und dô er ez stiez
in daz fiwer und zeliez,
dô wart er des gewar,
daz die phenninc gar
lûter valsch wâren.
dô enwest er wie gebâren.
den valsch er zuo im nam,
und dô er zuo im kam,
dô sagt er im mære,
wie er geeffet wære
an dem golde und betrogen.
dô hiez der grâve zogen
einen boten drâte
gegen sibedâte
zeinem tuskân.
dem selben man
sold er sô vil gelten;
des brief und burgel selten
wurden ledic von im.
zdem boten sprach er:< nim
die tûsent florin
und füer dem cowerzîn,
dem ich dâ gelten sol.>
nû kande in der bote wol,
dâvon slûnt im dester baz.
der bot dô nihtes vergaz,
daz er dô vernam.
dô er hinze sibedât kam,
er warp, daz man in werben hiez.
der tuskân niht enliez,
er versuocht die phenninc sâ.
nû ervant er vil schiere dâ,
daz die phenninc
wâren messinc.
cccl. zuo dem boten er sprach:
< nû lâ dir wesen gâch
unde sag dem herren dîn,
daz die phenninc valsch sîn,
unde swer im die hab
an gulte oder umb sust gap,
daz er si dem geb hin wider.>
der bote sagt dem grâven sider,
swaz im enpôt der tuskân.
der grâve zurnen began,
wand des gie im nôt.
sînem sun er enpôt,
mit aller sîner kraft
wold er die geselleschaft
gegen trieste mêren,
dem patriarch sîner êren
wold er geholfen sîn.
daz die florîn
wâren gunterfeit,
heimlichen daz seit
der bote grâf heinrichen,
er sagt ez ouch heimlichen
von aglei dem patriarch.
der freute sich des starch
und begunde îlen,
daz in kurzen wîlen
sîn her bereitet wart
gegen trieste an die vart.
der patriarch reimunt
gebôt an der stunt,
swaz man gebûren vant
ze friûle in dem lant
unde in ysterrîche
und ûf dem karste algelîche,
ûf swes guot si sâzen,
dehein ensolde lâzen,
si solden bereit sîn
nâch den næhsten tagen drîn
ze füeren koste dâhin,
dâ daz wart geboten in.
si kômen âne twâl
gesamnet über al
von ysterrîch und von friûl.
phert, esel oder mûl
ieglicher brâhte dar,
die wurden geladen gar
mit melwe, fleische unde wîn.
nû moht ez anders niht gesîn,
hin fuor der patriarch
mit einem her starch
ûf der venediære schaden.
alle die er moht geladen
umb sîn guot ûz tiutschen landen,
daz liez er im enplanden,
und von gorz die grâven,
den sach man zuo draven,
umb ir huld und umb ir guot
manigen helt fruot.
dâvon ir menige wart grôz.
den patriarch niht verdrôz,
des lîbes und des guotes
was er dâhin williges muotes,
daz erzeigt er dâ.
hin fuoren si sâ,
dâ ir vînde lâgen
und des besezzes phlâgen.
die wârn ouch des niht ân,
in waer nû kunt getân,
daz si füeren dâher
und daz in wære ger
mit in ze strîten.
si sanden an den zîten
wartliut ûf die strâz,
die in erfüeren baz
der vînde gelegenheit.
si wurden schiere bereit
und riten ûf die warte hin.
nû het sô grôzen sin
und was ûf urliuc sô karch
reimunt der patriarch,
daz er was ân ende
der wîs und der behende.
dô si kômen sô nâhen,
daz si sich versâhen
der vînde wartliute dâ,
dô hiez der patriarch sâ
die gebûren goumen,
die dâ wârn bî den soumen,
daz si næmen stangen
spermâze langen
und daz ir dheiner verbære,
er sæz ûf sînen soumære,
swaz er halt trüege.
die darzuo wârn gefüege,
daz si kunnen schicken wol,
wie man zuo zogen sol,
dâ man sich vînde versiht,
die liezen sich niht
der arbeit bevillen
durch des patriarches willen
und nâch sînes willen kür
schuofen si die schutzen für;
darnâch zogten her,
die dâ fuorten diu sper,
darnâch die gebûren alle:
die kômen mit solhem schalle,
daz man si hôrte an der wîle
wol vier welhische mîle;
darnâch als ein vinster wolk
daz gewâpent fuozvolc:
die heten sich geflizzen,
daz ir beckelhûben glizzen,
wand si des habent grôzen flîz,
daz si schînen wîz
und geswertfurbt vaste -
dô diu sunne darin glaste,
dô wânden die venediære,
daz ir vierstunt als vil wære -
ez gap sô liehten schîn,
als ob si wæren îsenîn
und allez, daz si heten an.
dô die selben wartman
ditze volc sâhen,
si begunden hin gâhen
und heten des wol gesworn,
si wæren alle verlorn:
si heten ez für anders niht,
die si kuren mit gesiht,
ez wære allez ritterschaft
und in wære diu kraft
von tiutschen landen komen.
si heten wol vernomen,
daz si der grâf albreht
hazzet unde vêht,
als im des nôt gie:
die phenninc, die er enphie
datz venedi von ir hant,
hin wider er die sant
und enpôt in dâmit,
ez wære ein fremder sit,
daz die venediære
ir selber munze valschære
wæren worden durch in.
dâvon enpôt er in hin
manic scheltpære wort.
wie ez ergie dort,
daz mach ich iu bekant.
die wartliut kômen gerant
und sagten den venediæren,
daz si verloren wæren
und aller dinge verdorben:
der patriarch hât geworben
mit dem grâven unsern schaden,
wande si habent geladen
von tiutschen landen solch her,
daz wir ze deheiner wer
gegen in niht entugen
und ouch niht enmugen
in mit strîte widerlegen,
noch niht des gephlegen
daz uns nutze sî.
swer des tôds well wesen frî
und niht welle sterben,
der sol balde werben,
daz er von hinne
ûf daz mer entrinne.
wir sagen iu niht mêr,
wan allez daz vert dâher,
daz in tiutschen landen ist.
< owê daz si den list
datz venedin erfunden haben,
daz si dem grâven gâben
die valschen florin:
des müezen verdorben sîn,
swaz man unser erwischet.>
dô wart geuden gemischet
mit riwen und mit quâle.
niht lenger heten si twâle,
swaz dâ mohten gesîn
kiele oder galîn,
barken, kocken oder terret,
die man in dô het
von venedin gesant,
darin zugen si zehant
phert, mûl und ros.
< lôsâ, herre, lôs!>
sprâchen die triestære,
< wunderlichiu mære
ditze dinc bediut:
der venediære liut
ûf der fluhte sint,
si wizzen ân underwint,
daz in niht enfrumt;
der patriarch dâher kumt,
daz wizzen si gewis.>
dâmit liefen dis
datz trieste ûz der stat
unde îlten an si drât;
ouch liezen si des niht,
si sanden boten al geriht
dem patriarche ziere,
daz er kæme schiere,
wand daz her der venediære
gar ûf der fluhte wære.
des wâren si frô.
si begunden îlen dô,
sô si mohten allerbeste,
ob si der welhischen geste
iemen möhten gevâhen,
dârumbe si begunden gâhen.
doch kômen si nie sô drât:
die von trieste ûz der stat
wârn in die niwen stat geloufet
unde heten dâ bestroufet
und den besten zuc gezogen.
reht als si kæmen geflogen,
îlten dort her,
den dâ ze rouben was ger.
wartâ, herre, wartâ,
waz die schiltknehte dâ
wunders begiengen!
wie ez die hern an viengen,
daz was in gar unmære.
die venediære
den wart kûm diu wîle,
daz si mit balder île
entrunnen ûf daz wazzer.
manic walich lazzer
der wart dô sô snel,
daz im beleip daz vel
ganz unde unverhouwen.
wunder mohte man dô schouwen,
daz die blunderære
die grôzen bulgen swære
begriffen mit den secken.
ze beinzigen flecken
manic vêhiu veder wart
von den schiltknehten gezart,
ê siz geteilten under sich.
swaz die herren billich
von roube an gehôrt,
des wârens unbetôrt,
si stalten, darnâch.
rouben man si sach
ros und îsengewant,
swie daz wære genant,
silbergeschirre unde vaz.
ouch verteilte man den knappen daz,
daz dhein schiltkneht haben solt,
phenninc, silber unde golt,
tuoch und allez daz gewant,
daz man unverschrâten vant,
daz solden die herren zuo sich lesen:
des krieges wær unnôt gewesen
gegen den knehten an dem zil,
wand si heten sô vil
ze rouben und ze nemen dâ,
daz si ez enwesten wâ
bestaten und behalten.
man sach si dâ walten
matraz und gulter guot,
dâ was roc, gugel und huot,
garnasch, belz und suckenî,
ouch wâren si niht frî
lîlachen und pluomît,
mantel, deckelachen wît,
gefurrieret durchlanc,
ruckelachen, umbehanc,
kotzen, tebich, stuollachen.
vor freuden solden lachen
noch al die schiltknehte,
swen si hôrten rehte
ditze mære lesen,
wie wol in dort ist gewesen.
doch klag ich âne swære,
daz wergant der rîfnitzære
dort niht enwas,
dâ ieglich kneht zuo sich las,
swes er sich lie gezemen
ze vazzen und ze nemen.
iedoch geschach dô manigem kneht
gewalt unde unreht,
wande die walhenknaben
wellent des niht laster haben,
daz si nement blundrech:
daz zugen sich ze smæch
die schiltknehte an,
und wær ez niht understân,
ir wær dâ vil gelegen tôt.
michel kriec unde nôt
huop sich under in:
daz macht der überige gewin,
ez moht ouch vil wol sîn
von dem starken wîn,
des man an dem zil
vant dâ sô vil.
man vant dâ zuo dem mâl
muglære und reinval,
kriechisch wîn und terran,
muscatel und vindeplan,
wîn von ciper ouch dâ lac,
claret unde schafernac
von genû und malvasîn:
diu zweier hande wîn
daz houbet machent râz;
pinôl und wîn von arrâz,
diu wîn sint gar stark,
und wîn von ancôn der mark,
den wil man für den besten hân,
ecke unde tribian;
wîn von wippach
und patznær man dâ sach
und ander wîn genuoc:
die venediære kluoc
grôzen mark heten dâ
datz semper venesiâ.
man vant ouch dâ zuo der stunde,
swer iht hantwerkes kunde:
man vant dâ brunnære,
sarwurken und schuostære,
satlær, becken unde smit,
dem her ouch volgten mit,
bognær, schrôtær unde weschen
unde die man sach dreschen
in dem füetern umbe lôn,
daz muoste allez schôn
geordent sîn und verriht:
swâ man venediære siht
mit urliuc hin kêrn,
dâ habent si gern
an solhen sachen den rât.
sus geschach vor der stat,
diu dâ trieste ist genant,
vollen rât man dâ vant.
daz kom ze frum irn vînden hie.
nû hôret, wie ez ergie.
cccli. als ich vor sprach,
in wart ze fliehen gâch
ûf dem mer ir strâzen,
daz siz allez muosten lâzen
hinder in belîben:
gesagen noch geschrîben
ûf ein end ez niemen kan,
waz man mit rouben dâ gewan.
nû prüeft ein fremdez mære.
ez ahten die venediære
den schaden, den si kurn,
daz si wan an decken verlurn
wol tûsent marc oder baz:
die rechnung man alsô mâz,
daz ie diu deck gereit wære
niur für vier bernære.
ouch ahten si den schaden starc
baz denn umbe tûsent marc,
den man an stricken dâ nam,
und daz ie der stric kam
umb vier bernær und hôher niht.
swer an witzen hât phliht,
der aht in sînem muot,
wes daz ander guot,
daz an der selben vart
den venediærn verloren wart,
mohte wert sîn.
lad und soumschrîn
ahte man dâ tiwer,
und daz man dâ nuzt bî dem fiwer,
heven, kezzel und morsære,
man ahte, daz daz wert wære
funf tûsent marc und mêre,
wand ez ist allez von êre
unde von glas gewarht.
ich hân sîn allez niht gemarht,
daz ich dâvon hôrt sagen:
in kund in zehen tagen
mit rede niht ûz besundern,
waz mit roube und mit blundern
wunders dâ geschach,
dô man zerutte und zebrach
die hutten und die herberge.
dô phlâgen grôzer kerge
die triestære alle gemeine:
ez wære grôz oder kleine,
daz die kneht veil hâten,
den patriarch si bâten,
daz er in des gunde,
wand si in für die stunde
ze herren gerne wolden haben.
guot rede si im gâben,
unz si im machten veil
diu îsenîn seil,
mit den man dâ hât
vor triest die niwen stat
an drîn enden umbevangen,
und die îsenînen spangen,
mit den man hete vor
an gehangen diu tor.
für diu selben seil starc
gap man im siben tûsent marc -
diu wâren zwir als guot gewesen.
si begunden ouch an sich lesen
diu antwerc ûf den kielen;
hart wol in diu gevielen,
wand diu seil von den blîden,
der wâren zwei von sîden.
die triestere karch
guiten dem patriarch
und dem grâven iren teil
an antwerken und an seil,
und allez daz in beheit,
als ich vor hân geseit.
ccclii. diu phert, esel unde mûl,
diu von ystrîch und friûl
die kost getragen heten dar,
diu verkouft der patriarch gar
der gemein der triestære,
und ûf die selben soumære
vazte man und luot
daz kreftige guot,
daz si genomen heten dâ
datz semper venesiâ.
ein dinc ich sprechen wil:
swie gar der soumær dûhte vil,
dô si fuoren her,
ir wart nû vierstunt mêr,
dô si fuoren hin wider.
dô der patriarch gemachet nider
der venediære hôchvart
und daz allez verriht wart
zwischen in und den triestæren,
daz si in fürbaz wæren
wider al meniclich
diensthaft unde helfelich,
von dannen er dô gâht.
swer dar hete brâht
geritener knehte drî,
dem wont kûm einer bî:
die anderen zwên
sach man ze füezen gên
als ander soumære,
sô harte und sô swære
heten si diu phert geladen.
frum unde schaden
diu beidiu si kurn:
an den seteln si verlurn,
die si dô brâchen mit den soumen,
ouch mohte man des goumen
brust ûf maniges pherdes grâte,
manic schiltkneht ouch hâte
an rucke und ûf ahsel biule
als die bôzkiule,
sô swær er ûf im truoc.
heiâ, wie genuoc
manic kneht im dô gespilte,
den sîner hab bevilte,
oder ob er was darûf versunnen,
daz er gerne mêr hiet gewunnen,
des liezen si den wurfel walten:
verboten und gehalten
dick ez von in wart,
schanze und hashart,
dâ wart nâch gewunschet vil,
unred unde topelspil,
des wart vil under in.
dâmit zogte hin
reimunt der patriarch.
der wîse trahte starch
und von gorz die grâven beide,
wie den venediæren leide
von in geschæch und ungemach.
daz ditze dinc geschach,
daz was, dô man spurt
nâch kristes geburt
der jâre tûsent und zwei hundert
und driu und achzic ûz besundert,
dô geschach den grâven hêr
von dem patriarch diu êr,
daz si vor triest zefuorten dâ
semper - venesiâ.
cccliii. dâmit kêr ich snelliclich
hin wider an daz rîch
mit den mæren hinder.
wie der kunic den winder
in swâben beleip
und wie er den vertreip,
daz habt ir vor wol vernomen.
dô der summer was komen,
dô kom ouch vil schiere
der bischolf von triere
zuo dem kunig und klagte
kleglichen und sagte,
daz er sêre wær beswârt
von dem grâven von mumpelgart.
er tet dem kunic kunt,
daz er in ze maniger stunt
het gebeten und gemant,
daz er an im erkant
des rîches reht und êre,
sô daz er widerkêre
fürbaz an im tæte,
daz er bedæhte, daz er hæte
des rîches kur eine:
< swie unwirdic und swie kleine
ich darzuo sî,
sô bin ich doch niht frî,
mir sî diu êre undertân,
daz ich der kür eine hân>.
zuo dem kunig er sprach:
< ich weiz wol den ungemach,
den mir der selbe grâve tuot,
daz vert niht von sîn selbes muot:
in reizet darzuo
beide spât und fruo
der franzoisære her.
der mac nû niht mêr
an dem rîch gerechen sich -
sol denne sîn gerich
über mich ergân?
her kunic, nû seht an,
waz ir darzuo welt tuon!>
< friuntschaft unde suon,
ich im widerbieten wil>,
sprach der kunic an dem zil;
< her bischolf, welt ir halt mêre,
durch iuch und durch des rîches êre
widerbiut ich sicherlich
dem kunic selbe von francrîch.>
von triere der bischolf
sprach zuo dem kunic ruodolf:
< die êre und daz guot,
daz ir mir, herr, an tuot,
daz sol iu got vergelten;
ich hânz verdienet selten,
doch bin ich stæte in dem willen,
daz ich mich niht liez bevillen,
sold ich durch iwern frum
der welt kreiz unde drum
umbevaren gar,
daz tæt ich, sô ich wol gevar.
daz aber ich des, herre, muot,
darûf iu sô grôzez guot
und grôziu arbeit müeste gân,
des hân ich deheinen wân:
daz ir iuch und daz rîche
gen dem kunic von francrîche
urliuges underwindet
und iuch in hazze bindet,
herre, des ist wol rât.
swaz mir tuot und getân hât
der grâf von mumpelgart,
mit einer hervart
sezt ir in des ze buoz,
daz er immer muoz
vermîden die geturst,
daz dhein des rîches furst
von im werd gesmæht:
sich habe sêr vergæht
der grâve von burgoni,
daz sprach der und alle di,
die dem von francrîch hôrent zuo,
daz er sich iuch sô fruo
hât betwingen lâzen>.
die dâ vor dem kunic sâzen,
die rieten alle gelîch,
er solde endelich
varen dâhin
und gesetzen in,
als er die andern gesetzet het.
den rât, den man im dô tet,
der dûht den kunic vil guot,
wand er was sô gemuot,
des si in dô bâten,
heten si imz alle widerrâten,
er wære doch dâhin gevarn,
sô sêre sach man in bewarn
des rîches werdikeit und êre.
den bischolf hiez er kêre
wider heimvart tuon.
friuntschaft unde suon
widerboten wart
dem grâven von mumpelgart
von im unde von dem rîch.
der kunic besande snelliclich
die bischolf mehtic erkant
von kolne und von meinz genant,
kostenz, spîre, strâzpurc,
wurmz, eistet, wirzpurc,
ougspurc, basel, babenberc.
dehein sûmung noch geberc
die bischolfe des erwant,
die ich hie hân genant,
si wæren al geholfen
dem kunic ruodolfen
und lobten im die hervart
ûf den von mumpelgart:
wand die phaffen sint sô gemuot,
swer ir einem iht tuot,
daz ist mit triwen leit
al der phafheit,
diu ez gefreischt.
der kunic ouch helfe eischt
von al des rîches steten.
williclich si daz teten.
sam tâten ouch die herren
dem rîche und im zêren
und den walhen ze schaden.
al die dar wurden geladen,
die wârn willic der vart
gegen mumpelgart,
daz der grâve wurd verdamt.
dô der kunic gesamt
sîn her und daz er wart bereit,
niht lenger er dâ beit,
er huop sich von stat,
als in der von triere bât.
cccliv. sîn ist unnôt ze sagen,
in wie langen tagen
der kunic fuor, ê er kæme
ze mumpelgart und dâ næme
an sînen vînden râch.
ich sag iu, waz geschach.
dô si kômen sô nâhen,
daz si mumpelgart an sâhen,
dô hiez der kunic rîten
nâhen unde wîten
beide berc und tal,
jâmer unde quâl
hiez der kunic dô begên.
daz mohte niemen understên.
dô kom ein ritter gerant,
der was bernhart genant,
zuo dem kunig er dô seit:
< herre, durch iwer werdikeit
überhebet mich verderbnusse
in diser urliuges gusse,
wand ez ist alsô umb mich gewant,
swaz mir zerbe ist benant
und swaz man mich haben siht,
des bestêt den grâven niht.
im ist aber sô gelungen,
daz er mich hât betwungen
sînes willen phlegen,
sô nâhen ist im mîn guot gelegen
diser guoten veste:
ez sîn kund oder geste,
swer sitzet ûf mumpelgart,
des man bin ich bernhart,
wande daz muoz alsô sîn,
sô gewaltic ist er mîn>.
der kunic zuo dem ritter sprach:
< nû sît frî vor ungemach,
sît ez umb iuch alsô stat>.
der kunic alsô drât
schuof und enphalch
des heres marschalch,
daz er mit flîze tæte,
swes diser ritter bæte.
der kunic beleip sô lange dâ,
unz daz verre unde nâ
verwuost wart und zestôrt,
swaz den grâven an gehôrt.
diu burc ist sô guot,
daz des nieman het muot,
daz mans mit dheinen dingen
möhte gewinnen.
den kunic man dô varen bât
für eine des grâven stat,
diu ist purntrût genant.
die besaz er zehant
gar nîdiclich und harte.
der kunic die immer beswârte
von tac ze tag ie mêre
mit solher herzensêre,
dâvor man niht belîben kunde
deheine lange stunde
verderbnusse frî.
dem von mumpelgart wârn bî
etlich burgær ûz der stat,
die diu gemeine bât
zuo dem grâven riten,
daz er si in kurzen zîten
von dem besezze lôst.
des gap er in trôst;
wand er muote sich sterclich
an den von francrîch,
daz er im het geholfen
gegen dem kunic ruodolfen,
der ûf sînen schaden lac.
der bet er sterclichen phlac,
ez vervie in aber kleine,
wand im wâren al ze seine
mit ir helfe die franzois.
kunic ruodolf der kurtois,
an manheit der vermezzen,
hâte die besezzen
sô sêr mit ungemach,
tac und naht man sach
mit rutten, blîden, tumeræren
manigen stein swæren
werfen hin in;
weder her noch hin
moht niemen zuo in komen,
sô gar was in benomen
hin zuo stîge unde weg:
die het der kunic in sîner phleg
mit sô getâner huot,
daz halt nieman het muot
sich hin an ze wâgen.
dâvon die burgær phlâgen
unfrôliches muotes,
lîbes unde guotes
wâren si in sorgen,
âbent unde morgen
mêrt sich ir ungemach.
dô der grâf ersach,
daz er in für den pîn
dehein frum moht gesîn,
wand des er sich getrôst hât,
des helfe und des rât
mohten niht enpeiten,
die mit arbeiten
ze purntrûte wâren,
si enwesten, wie gebâren,
dô si der grâve missetrôst,
si wæren von im unerlôst,
daz si sich rihten darnâch.
dô diu botschaft geschach,
dô vorhten si verderben
und begunden werben
gegen dem kunig umb hulde,
daz er ir unschulde
bedæhte durch got,
dienst nâch sînem gebot
wolden si im albereit
vergewissen mit sicherheit.
dâ was der kunic strenge an.
ze jungist kom ez daran,
daz man den kunic erbât,
daz er die selben stat
næm in sîn gewalt,
ouch wurden im gezalt
driu tûsent marc unde mêre,
daz er sîn tugent und sîn êre
lieze schînen an in,
daz er roublichen gewin
durch got unde si verbære,
sît er der stat gewaltic wære.
daz den kunic des gezæme,
daz er die stat in næme,
daz geschach nâch grôzer bet.
unlang er si dô inne het,
dô antwurt si kunic ruodolf
von basel dem bischolf
ze wandel und ze phande
für alle die ande,
diu im ie erboten wart
von dem grâven, unde missetât.
daran er êren het genuoc.
der bischolf was sô kluoc,
daz man in dâ biten sach,
unz daz im geschach
mit gewarheit
solhiu sicherheit
von den burgæren,
daz si im diensthaft wæren
ân aller hande wanc.
darnâch gestuont unlanc,
daz der kunic aber kêrte,
dâ er des grâven schaden mêrte.
daz geschach vor einer veste,
die besâzen die geste,
die der kunic het dar brâht.
der von mumpelgart gedâht,
der haz wurd ie strenger,
swaz er ez lieze lenger,
daz er sîner schulde
niht kæme ze hulde,
sô möht er verderben.
sterclich begund er werben
an den kunic ruodolf,
daz er mit dem bischolf
sich lieze gezemen
bezzerung ze nemen:
die wold er gerne tuon
ûf die rede, daz er suon
und ebenung bekæme.
daz daz der kunic næme,
daz wart dem kunic gerâten,
die fursten alle daz tâten,
die sinn und witze wâren vol:
die sâhen daz wol,
ân brennen aleine
sô was der schade kleine,
den man dâ mohte begên;
dâvon hiezen siz understên.
ccclv. dô ez dem kunic nâch êren lac,
eines frides man phlac,
der wart gemacht ze siben tagen.
in der friste hôrt ich sagen,
der schade und diu smâch
und aller der ungemach,
der dem bischolf wart
von dem von mumpelgart
gesatzet an des kuniges râte,
den vergewisset drâte
der grâve mit gewisheit,
daz er des spruches wær bereit
ze leisten âne bruch;
doch ûf den selben spruch
solt der bischolf inne haben
die stat, die si dem kunic gâben,
diu dâ purntrût hiez,
mit allem dem geniez,
der dâvon sold ergân.
dâmit fuor der kunic dan
gegen swâben zetal.
dâ het er unlange twâl,
wand er unmüezic lac:
mit grôzem flîz er phlac
sîn und des rîches êre;
er urliugt aber niht mêre.
ccclvi. hiemit kêr ich von dem rîche
mit den mærn gen ôsterrîche.
ir habet wol gehôret daz
umb den ungefüegen haz,
den von ôsterrîch der kluoc
het getragen unde truoc
gegen herren ruodolf,
der salzpurgære bischolf.
daz was in fride gestanden,
die wîl in ungerlanden
der von ôsterrîche lac
unde urliuges dâ phlac.
und dô der unverzeit
von der arbeit
unde von der hervart
gemuozet unde ledic wart,
dô liezen sich von ir triwen
die herren anden unde riwen
iren haz und ir unminnen -
die begunden brinnen
als durrez holz oder storren:
ob si niemen het verworren
denne von admunt der abt,
sô heten si genuoc gehabt.
daz muot die andern herren:
die begunden kêren
iren flîz darzuo
beidiu spât und fruo,
wie si ez bræhten ze tagen.
darunder hôrte ich sagen,
muot sich vor allen dingen
der von frisingen
unde der von pazzouwe
und bischolf liupolt von seckouwe.
die wâren darunder
sô ernsthaft und sô munder
unde liezen niht dâvon,
unz daz si ez brâhten daran,
daz ein tac wart zwischen in.
dâ solden si komen hin.
der tac wart in benant
in die stat, diu wels ist genant.
doch sult ir wizzen hie,
daz den herzogen nie
mit deheinen dingen
nieman daran moht bringen,
daz er deheinen tac næme
oder in dheine rede kæme
mit dem von salzpurc,
man antwurte die burc,
diu wehsenecke ist genant
in eins gemeinen mannes hant
ûf solch verrihtunge,
swem si mit schidunge
wurde bezalt,
in des selben gewalt
solt si âne widerstreben
der selbe man denne geben,
der darzuo erwelt wære.
der herzog und die salzpurgære
darzuo kuren gemeiniclichen
von admunde abt heinrichen.
dem antwurte ze leste
der bischolf die veste
ûf solch bescheidenheit,
als ich vor hân geseit;
ob die herren niht
wurden verriht
inner jâres frist,
sô sold er sunder list
dem bischolf âne pûs
widergeben daz hûs.
ccclvii. dô diu zît hin geswant,
ûf die der tac was benant,
dô kômens mit ir geselleschaft
ietwedriu hêrschaft
hinze wels gevarn.
mit dem herzogen wârn
komen zuo dem tac,
an den sin und witze lac
in stîre und in ôsterrîch,
und der abt heinrich,
der het ungern daz vermiten,
er het ouch dâhin geriten,
ob er sînes frum
ze schaden dem bistum
möhte iht geschaffen.
ein sô übelen phaffen
nie dehein man gesach,
als im diu wârheit verjach.
swie wol ichs erkenne,
sô muoz ich durch die lenge
verdagen ir namen,
die mit dem bischolfe dar kâmen.
ir was ot genuoc:
manic phaffe kluoc,
die im rât gâben,
ouch kômen im von swâben
man unde mâc,
an den sîn trôst lac.
swaz der bischolf moht gehân
von beiern sîner dienstman,
der wâren niht gar vil,
wand im wâren an dem zil
lutzel sô holt,
als ein man sîm herren solt.
dar kômen ouch gevarn,
die zwischen in gemeine wârn,
die wâren, als ich mich versich,
von frîsinc bischolf emich
und bischolf wernhart von pazzouwe
und bischolf liupolt von seckouwe.
von regenspurc bischolf heinrich
der fuor ouch williclich
durch ebnung in die selben stat
und von kiemsê bischolf kuonrât.
die wâren darunder
sô gemuot und sô munder
beide tac und naht,
unz man si darzuo brâht,
daz man aller ir sachen
ein ende wolde machen.
daz wær ouch geschehen sâ,
wæren si gewesen dâ
die fursten loblich,
von beiern herzog heinrich
und der phalzgrâf von dem rîn,
ludwic der bruoder sîn:
der entwesen was dô schaden,
wande si wâren geladen
von in beiden dar ze komen -
nû het in die vart genomen
ein ander unmuoze grôz.
dâvon gewan manigen stôz
diu ebnunge zwischen in.
ze jungist kom ez doch dâhin,
daz ein ander tac wart gesprochen
über sechs wochen,
der solt zwischen in werden
datz linz, beirischer erden
sô nâhen durch daz,
daz die hern fürbaz
heten des dhein widerrede,
si kæmen dar bêde.
ez wart ouch an den stunden
diu schidung verbunden
zwischen in alsô,
daz sîn die hern wârn frô.
ze schidliut wurden erkorn
die zwêne hôchgeborn,
die herzogen ûz beierlant,
die ich vor hân genant;
der dritte wesen solt
von babenberc bischolf arnolt,
und von frîsinc bischolf emich,
von regenspurc bischolf heinrich;
den sehsten man wesen bât
von kiemsê bischolf kuonrât;
si erwelten ouch zuo den
hôher grâven zwên,
von hiunburc grâf uolrich
und von ortenburc grâf fridrich.
den ehten, sag ich iu,
wart enpholhen ûf ir triu
die kriege ze verrihten,
vereben und verslihten
mit der durnehtikeit,
nâch got und nâch der rehtikeit
solden si ez machen sleht
zwischen dem herzog albreht
unde herren ruodolf,
der salzpurgære bischolf,
sô si beste möhten.
swaz ouch von den ehten
zwischen in erfunden wurde,
bî des eides burde
lobten si bêde
ân alle widerrede
stæte ze haben.
darüber si gâben
dise fursten beide
hantveste mit eide,
daz ez belibe âne bruch,
ande ûf den selben spruch
wurden si ze friunt gemacht.
daz het besorget und betraht
diu rîch an tugenden und an sînne,
ich meine die herzoginne
von ôsterrîche, froun elspeten:
die hete darunder,
daz si füer die selben vart,
ir vater herzog meinhart,
der furste ûz kerndenlant,
wand er an ir wol erkant,
daz si was wîs
und an güete het den prîs;
dârumbe riet er ir daz,
daz si des herzogen haz
gegen der phafheit verkêrt,
des wurde si von got geêrt
und het ouch der werlde gunst.
dârumbe si all ir kunst
und iren flîz daran legte,
wie si den herzogen erwegte
von ungemüet und von zorn.
diu reine hôchgeborn
was in den getursten,
daz si den edlen fursten,
zwischen den bêden
ir bevolhen was ze reden,
tet solch geselleschaft,
daz si der friuntschaft
dester baz kômen zuo.
des andern morgens fruo,
dô kom der ellensrîche,
der herzog von ôstrîche,
und der bischolf zesamde:
dô verbant man und verklamde
zwischen in mit kraft
die ebnung und die friuntschaft
sô volliclichen und sô gar,
daz man sagte offenbâr,
ez sî nû allez verriht.
ouch sach man mit gesiht
guote zeichen der minne:
der herzog und diu herzoginne
nâmen zehant
den bischolf bî der hant
und sazten in zwischen sich
und gebârten sô friuntlich,
als ob si bî al ir tagen
nie haz heten getragen.
alsô sach man si gebâren,
die wîle si ze welse wâren,
daz man naht und tac
niht wan kurzwîle phlac:
wand man moht dâ schouwen
vil schoener magt und frouwen
gestalt minniclich,
die dar von ôsterrîch
diu herzoginne hete brâht;
die muosten unz an die naht
tanzens unde reiens phlegen.
dô si des wâren dâ gelegen
wol aht tage oder baz
und man verrihte allez daz,
daz man dâ verrihten mohte,
den herren dô niht tohte
leng ze belîben dâ.
dô schieden si sich sâ
von einander guotlich.
der herzog fuor gen ôsterrîch,
die andern al begunden varn,
von dannen si komen wârn.
swaz man dâ bischolfe sach,
die fuoren al an ir gemach,
die andern alle tôten sam.
dô der herzoge kam
hinz wienen geriten,
mit frôlichen siten
hie heim er beleip.
die zît er vertreip
mit kurzwîle maniger hande
in ôsterrîch und in stîrlande,
unz daz diu zît hin verswant,
ûf die der tac was genant,
der datz lintze solde wesen.
dô begunde man ûz lesen,
die dâ gehôrten zuo dem râte.
die hiez der herzoge drâte
und allez daz hofgesint,
ritter unde kint,
kneppelîn und juncherren
mit niwen kleidern êren,
grâ, hermîn unde bunt,
des wart zuo der stunt
underfurrieret vil.
ein dinc ich wol sprechen wil:
swaz zêren gehôrt,
des was er niht betôrt,
kunden unde gesten
lie er nihts gebresten;
alles des man haben sol,
daz kund er allez verdenken wol.
dô ez allez bereitet wart,
des man bedorfte zuo der vart,
dô ensûmte sich niht mêr
herzog albreht der furste her
hinze linze kom gevarn.
al die herren, die dâ wârn
gewesen bî dem vordern tac,
der deheiner verlac,
er kæme an der wet,
und durch beider fursten bet
sach man dar zogen
von beiern die herzogen.
diu herzoginne valsches bar
zdem andern mâle, niht kom dar:
daz machte daz und anders niht,
si wânt ez wære verriht
sô wol und sô endelich,
daz ez wær unmugelich,
daz ez durch iemen ûf der erden
möhte zeruttet werden.
dô sich gesamte diu hêrschaft
und mit sîner geselleschaft
der bischolf was komen,
als ir habt wol vernomen,
wand ich ius genant hân,
die aht schidman,
die si vor heten erkorn,
gegen den wart niht verborn,
in wart an der stunde
mit handen und mit munde
voller gewalt
über al ir kriec gezalt
und über al ir ansprâch.
in der brüeder hûse daz geschach,
daz der von ôsterrîche
und die bischolf alle gelîche
muosten des ir triwe geben,
daz si âne widerstreben
irn schrîbærn gebuten daz,
daz si âne underlâz,
des zwischen in zwein
die ehte kæmen über ein
und daz vor was beliben,
under iren insigeln verschriben.
gegen in man ûz nam,
daz den schidliuten gehôrsam
wærn ir hôhist schrîbære
und daz den ouch verboten wære,
swaz von in wurd verriht,
daz si des durch niht
ir herren melden solten.
daz gebot unsanfte dolten,
zwischen den der kriec was;
doch swaz man in für las
und in ze loben gebôt,
des irret si dhein nôt,
si lobten ez zehant.
dô man inz allez verbant,
daz man dâ muost besorgen,
an dem næhsten morgen
des selben tages fruo
dô griffen si darzuo,
den ez bevolhen was ze tuon,
daz si die suon
zende solden bringen.
an iegelichen dingen
hiezen die schidman
ir beider kriec schrîben an
und heten die vor handen,
und swie sô si wânden,
als ez billichen læge
und durnehtikeit phlæge,
alsô begunden siz legen.
daz si des heten gephlegen
wol drî tag und naht,
daz ez zend wart brâht,
dô hiezen siz ze lesten
verschrîben und verhantvesten.
der brieve machten si zwên,
die muosten ouch gelîche stên.
die schidliut fuogten daz,
daz ân underlâz
ieglich furst hiez gâhen
und sîn insigel hâhen
an der hantvest eine:
der bediutung und der meine
in dennoch unkunt was,
wand man ins noch niht las -
ungewarheit man sus undervie.
ietweder schidman ouch hie
sîn insigel ân widerrede
an die hantveste bêde
und gâben si dô volliclichen
von regenspurc bischolf heinrichen.
ccclviii. dô daz was getân,
dô hiez man zuo einander gân
den bischolf und den herzogen.
nû kom ouch daz mær geflogen
herûz in die stat,
daz man si verriht hât.
des wart meniclich gefreut;
wan ein man sich sîn entsneut,
der vorht im kunftiger smæhe,
ob diu ebnung geschæhe:
daz was der abt von admunde,
der von sînes herzen grunde
bischolf ruodolfen was gram.
dô diu hêrschaft zesamme kam
in einen palas wîten,
dô stuont an einer sîten
albreht, kunic ruodolfes barn,
unde die mit im dâ wârn
von ôsterrîche komen dar;
anderthalben nam man war,
dâ stuont der valsches lære,
bischolf ruodolf der salzpurgære,
unde sînes kôrs prelât
und den daz capitel hât
an ir aller stat bezalt
ze tuon vollen gewalt,
swes der bischolf solde
bedurfen oder wolde;
sîn triwe in bescheinte,
daz er daz gotshûs meinte
lieplich unde reht,
dârumb wâren si im sleht
sînen willen ze begên.
sô sach man ouch dâ stên
die schidliut enmitten,
die begunden bitten
meniclich ze swîgen.
an herzog ludwigen
sîn geselschaft gert,
des si beliben ungewert,
daz er die rede für gæbe;
des entseit er sich mit urlæbe.
dô bât man den von regenspurge,
daz er nihtes verburge,
swaz er geschriben weste
an ietweder hantveste.
dô sprach er alzehant:
< als ir uns ê habt bekant,
von ôsterrîche herre mîn,
des solt ir noch gebeten sîn,
swes wir zwischen iu zwein
worden sîn enein
und swaz wir haben gescheiden,
daz daz von iu beiden
belîbe unverkêrt:
dâmit ir hôch êrt
iwern furstelichen nam
und uns schidliut alsam.>
wîser rede kluoc
der kund er genuoc,
dâmit er von orte
von worte ze worte
schône fürbraht,
des er ze reden het gedâht.
ccclix. dô daz was ergangen,
den brief, dâ er an het gehangen
sîn insigel her ruodolf,
der salzpurgære bischolf,
den gap er dem von ôsterrîch
unde sprach offenlich:
< disen brief sêt,
swaz dran geschriben stêt,
des ist iu hinfür zallen stunden
der bischolf gebunden
unde sîne nâchkomen.>
darnâch der brief wart genomen,
daran hienc man unbetrogen
daz insigel des herzogen,
den begund er dem bischolfe geben:
< nû merket vil eben,
herre von salzpurge>,
sprach der von regenspurge,
< swaz iu diser brief sag,
des sult ir sîn gevag
gegen dem von ôsterrîche.
wir wellen ouch alle gelîche,
daz in fürbaz
aller kriec und haz
und aller hezziger sin
zwischen iu si dâhin.
daz gebiete wir iu beiden
bî den triun und eiden,
die ir uns habt getân.
hiemit sol ein ende hân
zwischen iu bêden
allez schiden und reden.>
ccclx. dô daz ein ende het,
dô kêrten an der stet
die herren an ir gemach.
durch ein heimliche sprach
und durch genoetige rede
die beierfursten bêde
fuorten snelliclich
den von ôsterrîch
an ein heimliche stat
und sâzen dâ an den rât.
die wîl si triben ditze,
dô brâhte diu fürwitze
des herzogen schrîbære,
wie der ebnung wære,
des was in ze wizzen ger.
si lâsen hin unde her
die hantveste von orte
von worte ze worte.
dô si daz lanc getriben,
dô funden si geschriben
einen punt strengen,
daz der herzog niht sold engen
den bischolf ze schaffen
mit prelâten unde phaffen
sîn willen unde sînen frum,
als in dem concilium
datz salzpurc gesetzet was.
ir einer, den brief las,
der îlte an der stunde
zdem abte von admunde,
er tet im kunt und seit
der ebnung wârheit,
wie der solde wesen
und waz er het gelesen.
dô der abt daz vernam,
daz er niht von sinnen kam,
daz was ein wunder grôz:
der krucken er manigen stôz
tete mit der nasen,
under im den wasen
mit dem stab er zestach,
ûz der platten im brach
und ûz dem hirne ouch
ein tamph und ein rouch
als ûz einer kolgruoben.
von im sich dô huoben,
die dâ bî im wâren,
dô si sâhen sus gebâren.
dô der freidic râz
in diser tobsuht saz
eine guote wîle,
er kom mit balder île,
dâ er den herzogen weste;
der hete der hantveste
dennoch gehôret niht.
vor sîner angesiht
und vor den râtgeben allen
wolt der abt sîn gevallen
für sîne füeze nider.
dô zucte in ûf wider
der herzog albreht;
er sprach:< nû verjeht,
her abt, waz iu werre.>
er sprach:< ei, lieber herre,
ich mac wol sîn unfrô,
daz ich gedienet hân alsô.
wande alle die tac,
sît ich der abtî phlac,
sô hân ich immer mêre
iwern frum und êre
mit flîze betraht,
besorget und bewacht
durch den kunic ruodolf.
daz sol nû der bischolf
hinfür an mir rechen!
einez daz wil ich sprechen:
ich hân noch guotes sô vil,
daz ich iu maniger jâre zil
des urliugs hiet verleit,
ob ir hiet verzeit
an iwer selbes guote
und an menlichen muote.
als ich mich versinnen kan,
ir habt ein ebnung getân,
diu iu noch leide wirt,
wand si iu solhen schaden birt,
dârumb iu ze diser stunt
ist vil unkunt.
doch sît daz ez nû ist geschehen,
sô muoz ich zuo mir selber sehen.
ich hân wol einen list,
dâ ich mich mit frist
und gedinge schier:
daz guot, daz iu von mir
ze helf gegeben wære,
daz nimt der salzpurgære
und gît mir sîn hulde,
hiet ich halt groezer schulde
ouch zuo dem hazze, dâ ich in
von iwern schulden komen bin.
wizzet, her, waz ich iu sag:
an disem hiutigen tag
nim ich urloup von iu
unde tuon daz umbe diu,
sprach der griuliche abt,
daz ir iuch mîn geuzert habt
nâch sô grôzen triwen.
mich muoz alrêrste riwen,
daz ich durch iwern willen
mich niht hân lân bevillen
manic dinc begên,
dâ ich muoz umb bestên
vor dem tiuvel ze phant.
ich wil ouch sâ zehant
ritens nimmer ûf gehaben,
unz ich kume gegen swâben,
dâ ich iwern vater vinde,
ez werd mir herte oder linde.
ich weiz des die wârheit,
gefreischet mîn arbeit
der kunic ruodolf,
er læt mir den bischolf
dehein unreht tuon:
sold ich iwer suon
enkelten sô sêre,
daz mînem goteshûs sîn êre
und sîn reht wurd benomen,
des müest ich alsô zuo komen.>
der herzog erkam,
dô er reht vernam
des abtes red und zorn.
ungern het er verlorn
des abtes furderunge.
albreht der furste junge
hiez balde springen
die hantveste bringen;
er hiez im allerêrste lesen,
wie der ebnung solde wesen.
und dô man im las,
daz wehsenecke was
dem bischolfe bescheiden,
dô begunde ez im leiden
allez, daz dâ stuont geschriben.
und dô si in sô vaste triben,
die dem abte wâren holt,
daz er niht gestaten solt
deheinen des abtes schaden,
dô wart mit zorne überladen
der herzoge fruot.
vor grôzem unmuot
sô tobsuhtic er wart,
daz er diu insigel zart
ab der hantveste.
swaz man der schidliut weste,
dem wart ieslichem zehant
sîn wehsîn insigel gesant,
diu an den brieven wârn gehangen.
ein bote kom gegangen
und brâht dem bischolf ouch daz sîn:
< von ôsterrîch der herre mîn
iur wahs iu heizet widergeben
und gibt, er welle noch geleben
gemeiner schidliute,
denn er hab gehabt hiute.
diu ebnung sî iu widerseit.>
dâmit der bote dannen reit.
den herzogen zorn ruorte.
als in niht guotes fuorte,
alsô rant er von dan;
deheinen schidman
wold er segen noch grüezen;
wie er im möht gebüezen
sînes herzen gelust
mit des bischolfes flust,
darûf sêre trahte.
hinz wienen er gâhte.
nû lâz wir in varn
und sagen, wie die gebârn,
die dâ beliben dort.
dô man reht gehôrt
des herzogen zorn,
dô si heten verlorn
ir müe und ir arbeit,
daz was den schidliuten leit.
den was ouch von dannen gâch:
von dannen man sach
beide herzogen
gegen beiern zogen;
der herren iegelicher kêrte,
dâ in sîn herze hin lêrte.
der salzpurgær mit sînen mannen
îlte ouch von dannen
ûz des herzogen lant,
wand er was erkant,
daz in hazt und vêht
der herzog albreht.
dârumbe fuor er an der wîle
hinz salzpurc mit balder île
und wânde an den stunden
daz dinc hân überwunden.
swaz er dâ hete dienstman,
dâ er sich hin versan,
daz si im niht wæren holt,
an den er sich wolt
haben gerochen.
des wart in gesprochen
ein tac hinz salzpurge:
swelher sich dâ verburge,
daz er dar niht enkæme,
der wær gewis, daz man im næme
ân underlâz und âne pûse,
swaz er het von dem goteshûse.
nû spehte als ein listic fuhs
abt heinrich der luhs,
swâ der iht wart inne,
daz er dhein unminne
dem bischolf möht erzeigen.
nû schouwet an den veigen,
wie er des gewan stat.
von goldecke hern kuonrât,
hern grebhart den velbære
und den jungen tannære
und zwene von noppingen
begund er daran bringen
und gap in valsche ræte,
als erz in güete tæte
und als er si wolde wârn,
ob si niht übel wolden varn,
daz si sich hüeten dâvor,
daz si inwendic der tor
ze salzpurc kæmen niht:
der bischolf sîn geriht
wolde über si lâzen gên.
ob si daz wolden understên
und ob si wolden genesen,
sô solden si gewarnet wesen
daz si niht kæmen ûf den tac.
ir ietweder erschrac,
dô si vernomen daz,
daz in der bischolf wær gehâz,
ouch vorstuont sich der mære
ein teil der velbære:
der sorgte und berûst,
daz er von mittersil was enthûst,
daz wær durch etwaz geschehen.
sô begund dem noppingære jehen
sîn herz und sîn gedanc,
er wurde lîhte kranc
gemachet datz dem tag.
nû tet im ouch mit sag
der abt michel eise
und griuliche freise;
dâmit begund er bringen
die von noppingen,
daz ir ietweder versaz
den tac, den man in mâz,
daz dar niht er kam.
dô der bischolf daz vernam,
der frâgte, waz sîn reht wære;
dô erteilten im die salzpurgære,
man sold in nemen ab
alle die hab,
die si von im heten.
râts wart der abt gebeten,
dô si den schaden kurn
und daz guot verlurn,
wie si solden gebârn;
dô hiez si der abt varn
zuo dem von ôsterrîch.
der enphie si guotlich.
als sîn der abt gedâhte,
dise funf er brâhte
von dem bischolf hin dan.
ir wâren nû siben man:
sô wir hern jacoben wellen
unde herren sîbot zellen,
sô ist ir nû siben,
die teglichen triben
spâte unde fruo
den herzogen darzuo,
daz er dem bischolf übel tæte.
ir und des abtes ræte
volgte dô sô verre
von ôsterrîch mîn herre,
daz er sich underwant,
swaz in ôstrîch und in stîrlant
der bischolf hete guotes.
unwilliges muotes
wart dem salzpurgære
albreht der furste mære.
niemen was sô küen,
der sich torste müen
umb fride machen noch suon.
waz solde der bischolf tuon?
er wolde sich gehaben
des brieves, den im gâben
die aht schidman,
dâ ir insigel an
und des herzogen hienc.
swie vil er schaden enphienc
von dem von ôsterrîch,
den leit er guotlich
und wart, ob im gelunge,
daz sich der furste junge
vil lîhte noch verkêrte
und sich baz an im êrte.
dem was des aber niht gedâht.
er sande mit solher maht
den langen kappellære
und schuof, daz er niht verbære,
swenn er hinze stîre kæme,
daz er dâ zuo im næme,
die im der abt sande,
und daz er roubt und brande
und verwuoste über al
in dem lavental
und an aller der stet,
dâ der bischolf iht het.
ûzerthalp sîner gewalt
uolrich der helt balt,
der von kappellen was geheizen,
datze stîre in den kreizen
wol anderthalp hundert man
zuo einander gewan,
mit den er tete wê
den liuten datze sant andrê,
datz risperg und zem steine,
ez wær grôz oder kleine,
swaz den bischolf an gehôrt,
daz wart verwuost und zestôrt;
und der helt kecke,
her ott von wîzenecke,
enkalt sînes herren sider,
wande man warf im darnider
einen turn, den er hât
datze voitsperc vor der stat,
unde swâ er ihtes het,
daz wart an der stet
verderbet und verwuost.
daz goteshûs muost
von solhem jâmer unde pîn
slehtes verderbet sîn,
sold ez lange hân gewert.
nû kom der winder unde rêrt
den snê ûf die heiden.
dâvon begunde leiden
den liuten an dem froste,
ouch gewan man an der koste
mangel und gebresten.
dô schuof man zuo den vesten,
swaz man gest erkande;
die aber von dem lande
burtic hie wârn,
die liez man heim varn
und den winder hân gemach.
und vil schiere darnâch
der bischolf dicke sande hin
zuo dem abt und mande in,
daz er im gæbe wehseneck wider.
daz verzôch er im sider
von tage ze tag
mit maniger absag.
der bischolf erschrac,
dô der abt sich bewac
sîner triwen bruch
und daz im der spruch,
den si ze linze tâten,
nihtes kæm ze staten
an fride noch an suon.
waz moht er dô tuon?
râtes er freit
al sîn phafheit,
waz im ze tuon töhte,
sît er mit nihte möhte
ebnung ervinden
und daz an im niht wold erwinden
der von ôsterrîche.
dô rieten si im alle gelîche,
daz erz mit rehte überkæme
und die gotesê næme
über allez sîn erzpistum,
und swaz in dem concilium
datze salzpurg ergie,
daz er sich dâmit werte hie.
ccclxi. dô der bischolf gefriesch,
daz die, von den er rât iesch,
gehullen daran,
daz er sich werte mit dem ban,
dô entwelt er niht mê,
er nam die gotesê
in dem erzpistum über al
unde sande âne twâl
zuo dem bischolf von pazzouwe
und ouch zuo dem von seckouwe
und hiez die bêde bitten
mit kleglichen siten,
daz si der phafheit zêren
ir triwe ruochten mêren
und sich im ze helfe lenken.
er bât si gedenken,
waz dô wær ergangen,
dô si heten enphangen
bischolfwîch und segen,
als man noch siht phlegen,
swenne einem got verlîhet,
daz er ze bischolf wirt gewîhet:
sô wirt er gefrâgt,
als, mir ist gesagt,
ob er dem erzpistum
und ouch dem bischolf ze frum
gehôrsam welle wesen;
sô im daz vor wirt gelesen,
sô sprichet er alsô:
volo et consencio.
des wurden flîziclich
der von pazzou in ôsterrîch
und der von seckou in stîrlant
gebeten unde gemant
daz interdictum ze behalten
unde der gehôrsam walten.
dô antwurt bischolf liupolt,
daz er durch niemen wolt
den herzogen verliesen
noch ze friunt verkiesen,
und warumb, daz hiez er sagen
dem bischolf unde niht verdagen:
daz wær vor gemeldet wider si
datz salzpurg in dem concili,
dâ wær sîn meinung wol gespurt.
der von pazzou dô antwurt,
er wold in kurzen tagen
sîn capitel râts frâgen;
niht lenger ouch spart
von pazzou bischolf wernhart,
er gie vil drâte
mit den sînen ze râte
und mit des capitel brüederschaft
über die botschaft,
diu im von salzpurc was komen.
dô si heten vernomen
des bischolfes meinunge,
dô vorhten si, in misselunge,
als ouch lîhte wær geschehen:
wand ich hân gehôret jehen
die pazzouwær lanc vor,
ir bistum und der kôr,
daz die eigenlich
in dem lande zôsterrîch
mêr guotes haben
an urbar, wînwahs von gots gâben,
denne in dem herzogtum
von salzpurc daz bistum.
des wolden si niht gern
durch ieman enpern,
wande si westen wol,
daz der herzog wurd sô vol
zorn unde unmuotes,
daz er in alles ires guotes
deheinen geniez
her ûf von ôstrîch liez,
swenn im daz für kæme,
daz ir bischolf næme
die gotesê in dem lant,
dâ im ist benant
geistlicher gewalt
und dâ er bischolf ist bezalt.
ob si den schaden kürn,
waz si daran verlürn,
daz begunden si wegen
und wâgen ouch her enkegen,
waz si daran gewunnen,
des die salzpurgær versunnen
und der bischolf het gedâht.
dô daz wart bedâht
und gewegen under in,
dô zôch diu flust für den gewin.
daz trahten si unde mâzen.
dô si in disen sorgen sâzen,
dô kômen snelliclich
des boten von ôsterrîch
und teten an der stunt
dem bischolfe kunt,
im wære kunt getân,
der bischolf wolde bî dem ban
in sînem lant verbieten daz,
daz man niht sunge fürbaz;
des wold er hinze rôme dingen
ande an den bâbest bringen,
wand ez wær alsô gestalt,
daz im der bischolf tæt gewalt,
dâvon wære er getrôst,
daz in der bâbest wol erlôst
von des bischolfes ban,
und al die mit im wolden stân
in dem gedinge und belîben,
die solden im daz schrîben.
dârumb er boten sant
allenthalben in sîn lant
zuo der phafheit.
die wârn im des bereit,
swaz daran halt möht ergên,
si wolden bî im stên,
beide grôz unde kleine,
ân die predigær aleine:
swarz munich unde regelære,
minnerbrüeder und wilhalmære,
wîze munich unde grâ
und der orden von kartusâ
mit dem bischolf von pazzouwe
und mit dem von seckouwe
an dem gedinge beliben.
dem herzogen si dô schriben,
der was des vil frô.
ein boten sant er dô
nâch einem phaffen wol gelârt,
der hiez meister gêrhart
und was pharrær datz yednic,
dem bischolf widerværic
hete in gemacht der abt,
von dem ir wol gehôret habt,
der den bischolf alsô vêht.
der herzog albreht
meister gêrharten hiez,
daz er daz gedinge liez
schrîben, als er wolde
und als ez wesen solde.
daz geschach nâch meisterlichem sit.
darnâch hiez er in dâmit
gegen salzpurc varn
und sîn dinc bewarn,
als ich vor hân geseit,
für sich und für sîn phafheit,
diu an dem gedinge beleip.
die appellacion man schreip,
und dô er daz allez bewart,
dô fuor meister gêrhart
hinze salzpurg algeriht.
er sûmte der eines niht,
swaz im ze tuon enpholhen was:
ein appellacion er las
vor dem bischolf der salzpurgære,
und swaz darüber reht wære,
des bât er im urkund geben;
mit dem wold er ân widerstreben
zuo dem bâbest komen.
ich hân niht vernomen,
wie ez dô nam ein ende,
ouch bin ich niht sô behende,
daz ich an disem zil
von geistlichem reht sô vil
mug gereden verstenticlich,
wan des bewîste man mich,
daz meister gêrhart
aller ding verriht wart
zuo dem bâbst ze rîten.
darnâch in kurzen zîten
wart bischolf ruodolf
von seckou dem bischolf
sô vînt und sô gram,
daz er im niht gehôrsam
wolde wesen noch volgen nâch,
daz er des offenbâr jach,
daz des bischolf eberhart
nie sô genôtic wart
ze stiften im ze frum
seckou daz bistum,
er wolde werben zwir als sêre,
daz man der selben êre
erlieze und des frum
datz salzpurc daz bistum,
wand er daz bewæren wolde
vor dem bâbest, swenn er solde,
daz der andâht,
der bischolf eberhart gedâht
mit der seckouwær bistum,
wære schade und dhein frum
dem bistum ze salzpurge.
ob sich diu rede burge
bischolf liupolten vor?
nein, si kom in sîn ôr,
unde jach unverborgen,
die red er wênic wolt besorgen,
wande diu êrste gift
sînes goteshûses stift
wær bestætiget sô offenlich
von dem bâbest und dem rîch,
daz er darzuo iht töhte,
daz er im geschaden möhte.
ccclxii. nû waz hulfe daz,
ob ich den nît und den haz,
der dâ was zwischen in beiden,
sunderlich wolde bescheiden
und mit worten ûz legen?
ich müeste lenger wîle phlegen,
swenn ich daz allez sagen solt -
si wurden ot nie holt
bî allen ir lebtagen.
ich wil iu fürbaz sagen,
als ich vernomen hân,
wie ez gestalt wart und getân
umb die mishellung der fursten.
niemen was in den getursten,
der sich des getorst verphlihten,
daz er wolde ab rihten
den von ôsterrîch.
daz klagte kleglich
diu tugenthaft herzoginne.
mit allen ir sinne
wart si betrahtende
und mit den râtgeben ahtende,
wie man des zuo kæme,
daz der kriec ein ende næme.
darnâch si sêr begunde streben.
si bât des herzogen râtgeben
spâte unde fruo,
daz si ir hulfen darzuo.
die erfunden daz,
daz der kreftige haz,
der dâ was zwischen in,
nimmer wurd geleget hin
âne mit einen sachen,
die si ir kunt wolden machen:
ob sich herre ruodolf,
der salzpurgære bischolf,
der diemüetikeit wolt phlegen
und einer reise sich bewegen,
sô daz er selbe rit hinz wienen,
sô woldens alle darzuo dienen,
daz ez wurd gescheiden
nâch êren in beiden.
ccclxiii. der herzoginne si dô rieten,
daz si dem bischolf enpieten
solde die gelegenheit,
die ich vor hân geseit.
nû was si sô wîs,
daz si irn hôhen prîs,
ir triwe und ir êr,
die si het brâht unz her,
besorgte tac unde naht.
wider sich selben si gedâht,
waz ir daz beste wære.
si vorht, ez wurd ir swære
den bischolf ze laden.
si besorgte einen schaden,
den si darunder,
ob der bischolf kæme
ûf iren trôst dar
und daz sînen vâr
der abt von admunde
darzuo kêrn begunde
und den herzogen erwendet,
daz der kriec belib unverendet
und lîhte boezer wurd denn ê,
daz tæt ir immer mêre wê,
die wîl si möht geleben.
zuo den râtgeben,
sprach si mit witzen,
si müest daran entsitzen
des herzogen gæhe,
ob daz vil lîht geschæhe,
daz ez im wurde bekant,
daz si den bischolf het besant
und in sînen hof geluot,
daz in daz gegen ir muot
und in zorn gegen ir trib.
wie si des überic belib,
darûf ir gedanc stuont.
si tet als die wîsen tuont
und hiez der sorgen burde heben
ûf sich die râtgeben.
die vereinten sich ze lesten:
die hôhisten und die besten,
sô man si indert erkande
datz ôsterrîche in dem lande,
dem bischolf heimlich
enputen von ôsterrîch
bî iren triwen daz,
wold er des herzogen haz
senften und gestillen,
und an dem kriege sînen willen
ze volenden und volbringen,
sô sold er darnâch ringen,
daz er kæm mit sîner tât
hinze wienen in die stat
âne frid und ân geleit:
si westen des die wârheit,
daz man in des wol erbæte,
daz er an den sachen tæte,
daz wol gefüege wære.
dô dem salzpurgære
disiu botschaft kam,
datz den sînen er rât nam
unde bât sich bewarn,
wie er dâmit solde varn
nâch der botschaft,
die im in rehter friuntschaft
enpoten heten die hern,
die die ebnung sâhen gern.
dienstman und prelât.
die zuo des bischolfs rât
von salzpurge gehôrten,
mit sinnen und mit worten
betrahten under in,
ob ir her dâhin
ân geleite kæme
und ob niht ende næme
diu sache friuntlich
zwischen im und dem von ôsterrîch
und ez als vor müeste belîben,
< sô möht er ein gæhe trîben
an unser einem zuo der frist
etlich swâbe, der dâ ist,
der mînem herren treit gevære;
swie leid ez dem fursten wære,
sô wær ot ez geschehen.
mîn herre sol besehen,
waz im fliege daran,
wand er den man
baz erkent denn wir.>
dem bischolf vil schier
wart von in geseit,
waz in daran misseheit -
vil wol in der des gehal -
doch rieten si daz über al,
daz man heimlichen
ein boten hieze strîchen,
der gar snel wære,
zuo dem hintpergære,
der dâ was bischolf zuo kiemsê.
der weste vil mê,
waz fruo unde spâte
an des herzogen râte
geordent und getraht sî
denn ander râtgeben drî.
von salzpurc bischolf ruodolf
von kiemsê dem bischolf
hiez brüederliche liebe sagen;
darunder er im klagen
von êrste hinze leste,
des er ouch selbe weste
mêr denne genuoc,
waz grôzer ungefuog,
darzuo schaden unde smæhe
an im teglich geschæhe.
darnâch er in manen liez,
daz er ein bischolf hiez
und daz die selben werdikeit
ûf in gevazzet und geleit
ein bischolf von salzpurge hæte;
daz er sô wol tæte
und liez daz gotshûs des geniezen
und geruochte im entsliezen
sîn wîsen und sîn lêren,
ob er solde kêren
zdem herzogen ân geleite;
daz er im dâvon seite
und enpute sînen rât,
ob er an der selben tât
verlüre oder gewunne.
swes er sich daran versunne,
daz in guot drahte getân,
dâ wold er sich kêren an,
swie ez im halt ergie.
nû sult ir hôren, wie
im der von kiemsê enpôt:
er wold ê ligen tôt,
ê er sus von êren schiet,
daz er im valschen rât riet.
bî al der werdikeit,
die er het von der phafheit,
sô riet er im daz,
daz er ân underlâz
in des herzogen hof kæme,
wand er dâ ebnung næme,
der in wol genüegte
und diu dem goteshûs wol füegte.
die andern râtgeben er bât,
daz si durch in drât
dem bischolf an der stunt
enputen und tæten kunt,
daz er niht vermit
und hinze wienen rit
und suochte dâ friuntschaft.
dô die botschaft
der bischolf hôrte unde sach,
sînen rât er aber besprach,
die dienstman und den kôr.
die antwurten reht als vor:
< uns füegt darzuo ze râten niht.
ir habt an sitzen solich phliht,
daz ir wol bedenket,
war sich iur wille lenket,
ze belîben oder ze varn.
wir wellen uns bewarn:
uns ist des ze muote,
ê ir an êren oder an guote
von unserm râte iht verlürt
oder dheine smæhe kürt,
ê wolt wir verliesen
und williclich verkiesen,
swaz gehaben mac daz goteshûs
hie dishalp menlic der klûs.>
der bischolf sprach:< nû lât sehen,
waz hie an mug geschehen.
ir furht mîn, daz hôr ich wol:
allez, daz ich sol,
daz wil ich allez gerne tuon,
ob ich dem goteshûse suon
und ouch mir mug gewinnen.
des bring ich gerne innen
von ôsterrîch den herzogen.
ich wil benamen dâhin zogen:
uns hât sô manic man
sîn botschaft getân
und gerâten dar ze varn,
möhten si uns niht bewarn
vor schaden und vor leide,
ein halbe tageweide
hieten si uns nimmer geheizen
varen ûz disen kreizen.>
ccclxiv. von lavent bischolf kuonrât
und die dâ wâren an dem rât,
die sprâchen dô alle:
< tuot, her, swaz iu gevalle,
wir wizzen wol daz,
daz ir den man erkennet baz
denne unser deheiner.
des ist diu sorge dester kleiner.>
der bischolf sprach:< ich vernim
eine tugent von im,
der ich mich trôst,
daz ich des hazzes werd entlôst:
er sî an triwen sô stæte,
daz im nie getæte
sô übel dhein man,
als ich vernomen hân,
er sî leides wol genesen,
al die wîl er ist gewesen
in sînem hove wonhaft.
ist er sô tugenthaft,
als man von im seit,
sô gewinne wir wol geleit,
ob daz dinc übel gienge
unde ob mich niht vervienge,
daz ich tuon zallen stunden
mêre denn ich bin gebunden.
ez ist wol sorcsam;
doch duo ich mich an nam
ditze bistum,
schaden unde frum
bewac ich mich dô.
doch wær ich des frô,
swenne sich füegte daz,
daz ich verdiente gotes haz,
daz er daz gerich
liez gên über mich,
sô daz mîner sunde schulde
daz goteshûs niht enkulde.>
noch sprach er ze lesten:
< got wîse mich des besten
ze tuon und ze behalten.
sant ruopreht sol walten
fluste und gewin!>
ûf die salzach und ûf daz in
im bereit wart,
swes er bedorfte zuo der vart.
nû lâze wir si varn
und die mit im wârn,
und hôret, wie ez hie
der abt an vie.
dô im sîn spehe kam
und daz er reht vernam,
daz der bischolf der salzpurgære
gegen wienen wære,
dô besand er und hiez laden
ûf des bischolfes schaden
die beierischen geste
und alle die er weste,
die zuo den selben stunden
darzuo iht gerâten kunden,
daz den salzpurgærn übel kæme.
die wâren im alle genæme.
ich hân si vor genant,
die von admunde der vâlant
mit râte und mit bet
darzuo brâht het,
daz si den bischolf verkurn
und die geheime verlurn,
die si und ir geslehte
datz salzpurc heten von rehte,
als ir wol gehôret habt.
die fuorte der selbe abt
mit im alle hinze wienen:
in dûhte, si kunden dienen
zdes bischolfs ungemach,
als ouch dâ geschach.
der abt von admunde
sich furdern begunde
hinz wienen mit île,
und an der selben wîle,
dô er volkom dar,
dô wart er ouch gewar,
daz der bischolf nû was dâ.
der wart vil schône sâ
von den râtgeben enphangen.
unde dô daz was ergangen,
ccclxv. der bischolf si alle bât,
daz si im gæben rât,
wie er des solt beginnen,
daz er den herzogen bræht innen,
daz er gern tæt allez daz,
dâmit er sînen haz
senfte und gestilte.
dârumb in nihts bevilte,
daz im ze tuon wære
ân verderbnus der salzpurgære.
ouch bât er si alle gelîch,
daz si tæten sô genædiclich,
daz si die herzogin von sînen wegen
solden manen unde flêgen,
daz si ir triwe und ir tugent,
die si von kindes jugent
gezieret heten und gêrt,
daz si die nû mêrt
und den herzogen bæte,
daz er an im tæte
sînes hoves reht und êr:
wand er wære komen her
zuo ir trôst und gnâden,
daz si den grôzen schaden
von ir triwen undervie,
den an dem goteshûs begie
der herzog, und sîn gewalt.
swaz er in vor zalt
und swaz in wart für gegeben,
daz merkten si vil eben
und legten daz mit sinne
für die herzoginne
hinz ende von orte
mit beinzigem worte.
dô si vernomen het
des bischolfes bet
und swaz man ir dô vor las,
si tet als ir geslaht was.
die râtgeben si schier
alle fuort mit ir,
dâ si den herzogen vant.
si sprach:< her, mich hât gesant
ze dir an diser frist,
der dû undertænic bist:
daz ist dîn furstlich triwe.
diu wær immer in riwe,
solt der bischolf niht
geniezen der geschiht,
daz ein sô hôher furste
sô diemüetic geturste
an sich genomen hât,
daz er in iwer stat
ûf ebnung hât geriten.
nû wil ich iuch des bitten
und al die herren, die hie sîn,
daz ir durch den willen mîn
und durch ir aller bet
iuch neiget hie zestet
und lât iuch gen im lenken.
ir sult ouch bedenken,
wie hôch êre und gewalt
ist gegeben und bezalt
von salzpurc dem bischolf.
iwer vater, der kunic ruodolf,
der des rîches krône treit,
der næme die diemüetikeit
von im mit êren für vol,
sô man die wârheit reden sol.>
der wîse und der wolgezogen,
ich meine den herzogen,
sprach zuo der herzoginne:
< ich bring iuch gern inne,
daz ich iu volge, swâ ich mac.
iedoch daz er her komens phlac,
daran ist im gelungen.
lât hôren sîn meinunge,
und swaz ich denn sol tuon
mit fride oder mit suon
und swes er muot hât,
dâ wil ich iwern rât
gerne haben zuo.>
des andern morgens fruo
dô begund man reden
zwischen in bêden.
nû het der herzog geschaffen
mit dem unsæligen phaffen,
ich mein den abt heinrich,
daz er kleidet hêrlich
die dienstman unversunnen,
die dem bischolf entrunnen.
die selben helde kluogen
den schilt von ôstrîch truogen
und daz pantel ûf ir wât.
der abt von admunt si bât,
daz si dem bischolf ze haz
niht vermiten daz,
si giengen alle tage zwir
für des hûses rivier,
da der bischolf was zherberge.
der hôchvart und der erge
der abt genuoc treip:
dehein tac beleip,
die beier kleiderten sich
mit dem pantel und mit dem wîzen strich
und giengen wider und für
für des hûses tür,
dâ der bischolf wont inne.
si zalten in ze gewinne,
swenne daz geschach,
daz si der bischolf selbe sach
im ze traz für swanzen
in den kleiden ganzen,
diu in der herzog het gegeben.
der bischolf merkte vil eben
die selben hôchvart,
diu dâ erboten wart
von des abtes wegen.
darzuo kund er phlegen
zuht und wîsheit,
alliu sîniu leit
kund er gedulticlichen tragen,
nû lât iu fürbaz sagen.
ccclxvi. diu herzoginn und die râtgeben
begunden erheben
diu teidinc zwischen in.
nû het der bischolf des sin
und vil guoten gedingen,
ez belib bî den teidingen,
diu datze linze geschâhen.
dem was ez aber vil unnâhen.
wand swie vast und swie sêr
diu herzoginne hêr
darzuo fordert unde stiwert,
daz der herzog wurd getiwert
an lobe und an prîse,
dô gie sîner alten wîse
nâch der abt heinrich.
der kom immer heimlich
zuo dem herzogen:
den het er nû betrogen
mit maniger unwârheit,
die er im stæt vor seit,
daz er im volgte nâch,
alles des er vor sprach.
der bischolf kom daran,
daz er verkorn wolt hân
den schaden grôz und starc -
ûf zehen tûsent marc
wart er gerechent über al -
den er in dem lavental,
ze kernden und in stîrlande
nam an roube und an brande
und an dem nutze sîner urbar -
diu het man im genomen gar,
sît si sô unguotlich
datze linze schieden sich -
daz wold er hân verlorn
und williclich verkorn,
daz der furste junge
die selben ebnunge,
diu datze linz ergie,
daz er die noch hie
stæte hiet gehabt.
dô enwolde sîn der abt
durch nihtiu verhengen,
ûf manigen wec strengen
wold er den bischolf twingen
und mit gewalte bringen.
dem bischolf seite man geriht,
daz der herzog wold anders niht,
wan swaz er gevordert hât
mit rehte datze niwenstat.
des dûhte den bischolf ze vil.
der sprach:< ich enwil
daz goteshûs verderben
und des guots enterben,
daz ez bî herzog fridrichen
hât gehabt geruochlichen
in gewer sô lange zît
bî allen den fursten, die sît
datz ôsterrîch gewesen sint.
ich wære tumber denn ein kint,
wold ich dem abt des volgen,
der mir ie was erbolgen
und âne schulde gram
und dem gotshûs alsam.>
den bischolf beswârt,
daz diu vordrung wart
gegen im sô herte.
dô gerou in daz geverte,
daz er hinz wienen het getân.
iedoch kom er daran,
swaz datz linze was geret,
des er guote hantvest het,
daz wold er lâzen ab gên,
sô daz ez noch sold gestên
an den selben ehten
und daz sich die baz verdæhten,
swâ diu ebnung wære
dem herzogen ze swære,
daz im diu selbe burde
ringer gemacht wurde
nâch got und nâch dem rehten.
des dûht den herzog albrehten
niht genuoc dannoch,
und des tiuvels vensterbloch,
der abt von admunde,
der hiez an der stunde
den herzogen tuon
dehein ander suon,
sît im daz dinc læg sô eben,
daz er im hieze geben
die veste ze rastat,
die der bischolf erbûwen hât
ûf sîner vogtî eigen -
des wold er im zeigen
guote hantveste -
und daz er im die veste
hieze bûwen herwider,
die er im het gebrochen nider,
enspurc unde stætenecke;
sinzenberc und wehsenecke
wær ouch mit rehter wârheit
dem landesherren geseit,
des wolt man in ermanen
mit sîn selbs dienstmanen.
daz enphalch man den rednæren
dem bischolf und den salzpurgæren
sunderlich ze sagen
unde nihts verdagen.
daz teten si ouch gar.
der bischolf wart missevar
und übellich gestalt,
dô man im vor zalt
sô unverborgen und sô blôz
die vorderunge grôz.
er sprach:< ich weste aller gernest,
ob sîn wære ernest
dem von ôsterrîch.>
dô sagt im endelich
der rednær einer schier,
er sprach:< geloubet mir,
diu vorderung, die er hie tuot,
der hât er ernsthaften muot
und wil ouch anders niht.>
diser geschiht
der bischolf erkam,
dô er reht vernam,
daz diu teidinc ie lenger
wurden swærer unde strenger.
den von kiemsê
und die in heten ê
dar ze komen geladen
und die in smæhe unde schaden
sicher heten geseit,
die bât der unverzeit,
daz si sô wol tæten
und den herzogen bæten,
daz er in ir lieze geniezen.
dô begundens im entsliezen,
wie den herzogen het verkêrt
der abt und wie er in lêrt
die vorderunge grôz.
dô man dem bischolf machte blôz
die sache von orte,
er gedâhte an dem worte,
wie er von dannen kæme,
sô daz er niht ennæme
dehein sô für geteiltez spil.
er bât an dem zil
die herren, die ich vor nant,
die nâch im heten gesant,
sît des slûnte niht,
daz man si verriht
ûf suone und ûf minne,
daz man die herzoginne
solde von im bitten,
daz si getriwen siten,
die man ie an ir sach,
geruocht noch volgen nâch
und sô wol an im tæte,
daz si im geleit erbæte
ab dem herzogen:
sô wold er von dannen zogen
und warten bezzer zît.
niht lenger heten bît,
den erz enpholhen het,
si giengen an der stet
zuo der herzoginn ir frouwen.
si sprâchen:< frouwe, nû lât schouwen,
waz iwer helfe nû tug
und wie man gewinnen mug
geleit dem bischolfe von hinne.>
dô sprach diu herzoginne:
< an swiu ich mac oder sol,
sô wil ich erzeigen wol
nû und zaller frist,
daz mir liep ist
mînes herren êre.
ez swachet in sêre,
bræch er sîns hoves reht.
dâvon, ir herren, seht,
wie ir den bischolf habt
her geladen: sol der abt
den herzogen kêren
von sô getânen êren,
der man unz an diser frist
an im wol gewon ist,
daz mac ouch iuch wol immer riwen,
wande ir an den triwen
mit samt im verderbet,
swâ ir mit flîz niht werbet,
daz er den bischolf von hinne lâze
in sô getâner mâze,
als er ist komen her.>
< iwer genædigen êr
sul wir iu gerne danken,
wie man den triwen kranken,
den von admunde,
an dem râte überwunde.>
darûf si manigen sin viengen.
ze jungist dô giengen
si mit der herzoginne hin
zeiner kemenâten în,
dâ der herzog inne saz.
mit sinne und mit schoener mâz
diu furstinne tet
ir rede und ir aller bet.
guotlichen sprach si zim:
< herre, nû vernim,
waz wir mit dir reden wellen:
swâ man hôret zellen
die tugent alle, der dû phligst,
herre, sô gesigst
dû mit einer tugent,
der dû von dîner jugent
unz her gephlegen hâst:
daz dich nie sô vast,
sô übel noch sô harte
dhein man beswârte,
kæm er in dînen hof geriten
mit diemüeticlichen siten,
er wurde teilhaft
dîner huld und friuntschaft,
und die wîl er des suochens phlæge
und in dînem hove læge,
sô möht er leides sicher sîn.
dem tuo noch gelîche schîn
und phlic dîner site noch
gegen dem fursten hôch,
der ûf dîn triwe ân geleit
her in dînen hof reit
und des hât geruocht,
daz er ebnung suocht,
diu im niht mac widervarn.
herre, nû solt dû bewarn
furstlich êr und prîs,
dâ dû manigen wîs
nâch ringest unde strebest,
sô daz dû im geleite gebest.
und wizz ouch, furste hôchgeborn,
swâ daz wurde verlorn,
des wæren immer gunêrt
und an den triwen entêrt
dise herren alle.>
mit gelîchem valle
buten si sich im ze füezen
und sprâchen:< herre, wir müezen
immer sîn verdorben,
wirt hie niht erworben
unde werd wir niht gewert,
des mîn frouwe an dich gert
von unser aller wegen.>
den fursten sach man phlegen
zornes und unmuotes,
dô man im sô vil guotes
daran für zalt,
daz er ûz sîner gewalt
den bischolf lieze rîten.
er hiez si alle bîten
und er wolt sich besprechen.
< waz wil dû, herre, rechen?>
sprach diu herzoginne,
< wirt sîn der abt inne,
der gestatet dir sîn niht.>
ûf spranc der herzog al geriht
und reit an der stunde
zuo dem von admunde
und sagt im an der stet
der herzoginne bet
und der herren algelîche,
die man in ôsterrîche
für die hôhisten erkant,
wie die heten besant
den bischolf ze komen,
und swaz er dort het vernomen,
daz sagt er dem abte hie.
dô diu rede vol ergie,
dem abt was ungemach,
zorniclich er sprach:
< mîn frouwe ret an diser frist,
als ir dârumbe kunt ist;
ob mîn frouwe weste,
waz irn kinden wær daz beste,
si riet anders darzuo!
ich enweiz, waz ich tuo.
sît mir sîn nieman seit danc,
sô bin ich der muotes kranc,
daz ich mich müe sô sêre
umb iwer guot und êre.
ich sag iu, wie daz dinc stât:
swie ir den bischolf von hinnen lât,
iwers willen ungetân,
sô flieset ir die dienstman,
die an iuch sint noch kêrent,
die iuch dâ wîsent unde lêrent,
wie ir allen iwern sachen
ein ende sult machen
gen dem gotshûs und dem bischolf
vor dem kunic ruodolf.
und habt daz ûf mir,
als balde und als schier
der bischolf gerîtet hin,
er versüent sich mit in
mit lîhen und mit geben:
sô wirt ez iu sô eben
nimmer mêr gelegt.>
den herzogen erwegt
der abt ûf sînen wec sô gar,
daz er nam dheines râtes war,
ân den im williclich
gap der abt heinrich.
des næhsten tages fruo,
dô man aber darzuo
wolt grîfen mit den teidingen,
dô mohte niemen bringen
den herzogen an ander iht,
wan ob der bischolf niht
sich verriht mit balder île,
sô sold er alle die wîle
und er ze wienen wolde ligen
frides wesen unverzigen;
wold aber er von dannen varn,
sô wolde man in bewarn
mit geleit hin in
über den semernic hin
und ûf dheinen andern wegen;
daz geleit solt sîn ouch phlegen
niur zuo der næhsten veste,
die man underwegen weste,
diu des goteshûs wære.
dô disiu rede swære
dem bischolfe wart kunt,
dô sprach er an der stunt
ze sînen râtgeben:
< ich wil ê fliesen daz leben
und immer hie belîben,
ê ich mich lâze trîben
ze solhen teidingen.
ir sult darnâch ringen>,
zuo den sînen er sprach,
< daz ir komt an iurn gemach.>
von dem gesinde
huop sich ein jâmer swinde
unde ein grôziu klag,
dô sich der bischolf bewac,
daz er dâ wolt belîben.
und dô er von im trîben
begunde sînen rât,
von kiemsê bischolf kuonrât
kom dar gegangen -
er wart aber niht enphangen
als er billich solte.
der von salzpurc kûm verdolte,
daz er iht redet mê.
er sprach:< her von kiemsê,
hiet ich iu iht getân -
des ich niht enhân -
zwâr daz soldet ir
wol anders an mir
haben gerochen denn alsô.
ir mugt wol wesen unfrô,
daz von iwern schulden
ich und daz goteshûs muoz dulden
solher smæhe übergusse.
heizet ez niht vancnusse,
daz ich an mir hie erkenne,
sô weiz ich niht, wie ichz nenne.
doch swie ez nû geheizen sî,
sô sît vor mir immer frî
und al die mit iu schulde haben,
daz si mir den rât gâben,
daz ich dâher komen bin,
den sî mîn flust und mîn ungwin
von mir vergeben hiute
und helfen nur, daz man mîn liute
beleite von mir
an ir gewarheit schier>.
ccclxvii. der von kiemsê sprach:
< herr, iwer ungemach,
der ist mir von herzen leit,
und wizzet für die wârheit,
und möht ich von hinnen bringen
mit deheinen dingen
iwer dienære,
sô hiet ich die meisten swære,
diu mir ze diser frist
anligend ist,
überwunden, wizzet daz.>
< nû versuochet ez doch baz>,
sprach der bischolf aber dô.
die trûrigen und unfrô,
von salzpurc der rât
und von lavent bischolf kuonrât,
enwesten gebâren wie,
dô sich ze belîben hie
ir herre het bewegen:
man sach si trûrens phlegen.
si betrahten under in,
ob si nû füeren hin
und daz ir her dâ solde
belîben als er wolde,
daz wær dem goteshûs ein smæhe,
dâvon in geschæhe
laster und arbeit
und solher schad und leit,
den ez nimmer überwunde.
daz best, daz ie der man kunde,
herfür si daz legten,
manigen end si ez wegten,
welhez daz beste wære
ze tuon dem salzpurgære
der tugentrîchen herzoginne,
der herze ûzen unde inne
leides wart überladen,
daz si niht âne schaden
moht gehelfen von dannen
dem bischolf unde sînen mannen.
dâvon der herzog wart
ein michel teil beswârt,
doch truoc er ez heimlich,
daz er sich den abt heinrich
het sô verre lâzen trîben.
dô sich ze belîben
der bischolf bewegen het,
mit râte und mit bet
dem herzogen lâgen an
sîn hôhiste dienstman,
daz er sich baz verdæhte,
sô daz er si sô gar niht bræhte
an den triwen enwiht.
dennoch half ez allez niht,
unz daz von admunt der vâlant
ein ander niwenes ervant,
dâ gieng under noch zuo.
daz legt des morgens fruo
von kiemsê bischolf kuonrât
dem bischolf für und sînem rât:
si heten grôze arbeit
darzuo getân und geleit,
und ob ez dem bischolf füegte
und ob der rede in genüegte,
sô wurd ez geleget sô,
daz er dise hantvest zwô
liez zebrechen und zedrum,
diu über daz concilium,
daz er ze salzpurc het gehabt
gegen im und dem abt,
was gegeben und geschriben,
unde diu dâ was beliben
datz linz in sîner gewalt,
dô der herzog balt
die sînen het zebrochen,
und swaz dâ wart gesprochen
zwischen im und dem salzpurgære,
daz daz allez furder wære
unde daz der bischolf
vor dem kunic ruodolf
sîne sach für leite,
und swie ez dem beheite
und des rîches fursten allen,
daz sold in beiden wol gevallen
und soldenz dâ bestætigen;
ûf die selben rede sold ouch ligen
in des herzogen gewalt
wehseneck und allez daz man zalt,
daz darzuo gehôrte.
daz der bischolf daz erhôrte,
ditz ende sîner sache,
dô gert er einer sprâche,
dâ underwîsten die sînen in.
daz der von kiemsê gie dâhin,
dô saz der bischolf vil drâte
mit den sînen ze râte,
waz dem gotshûs nutze wære.
dô sprachen die salzpurgære:
< herre, sô wir wellen
merken unde zellen
an iwern vorvarn,
die hie bischolf wârn
und urliuges hânt gephlegen,
ê sich die hieten bewegen,
des ir iuch hie bewegen habt,
dem herzogen und dem abt
hieten si ê bezalt
libenz unde liehtenwalt.
swenne ir gedenken welt,
waz im êren ist geselt,
der datze salzpurc ist herre,
sô sult ir sorgen niht ze verre
umb den schaden, den ir hie enphâhet.
dâvon seht, daz ir sîn gâhet,
ê sich ir muot aber verkêrt.
daz iu almeistic trûren mêrt,
daz ist umb wehseneck.
sant ruopreht ist sô kec
und unserm herren sô zart,
swaz dem gotshûs noch vloren wart,
daz ist im worden herwider.
gedenket ûf und nider,
sô hân ich wâr geseit:
man hete gar verzeit
und vil nâhen verkorn,
dô dem goteshûs was verlorn
pettou diu burc und diu stat
und swaz daz goteshûs dârumbe hât,
daz sach man inne hân
von ungern kunic wêlân,
unz daz sîn genuogte
sant ruoprehten: dô fuogte
erz wider dem goteshûse
âne strîtes grûse.
sus mac ouch wehsenecke geschehen.
sô hôr wir hie mêre jehen
den bischolf von kiemsê,
si wellen, daz undergê
daz concilium;
dâ sult ir daz bistum
dhein smæch umb dulden lâzen:
reht swenn ir komt iur strâzen,
sô ist iu bezalt
als voller gewalt
über iwer phaffen
ze tuon und ze schaffen
nâch iwerm willen iwern frum,
ein ander concilium
mugt ir aber wol gehaben.
daz dritte, daz si uns für gâben,
umb die ebnung, diu dâ geschach
ze linze, dô die brieve brach
der herzog von ôsterrîch,
daz geschach sô offenlich,
ze swie getânem zil
kunic ruodolf daz hôren wil,
des gewint ir zaller stunde
sô getân urkunde
von den fursten, die noch lebent,
dâmit si zerkennen gebent,
swer denn des rîches krône treit,
daz er wol spurt die wârheit,
wie ez hie sî ergangen.
dâvon lât iuch niht lenger phrangen
und traht in iwerm sinne,
daz ir komt von hinne.>
von diser wîsung guot
gewan dô bezzern muot
von salzpurc her ruodolf.
von kiemsê der bischolf
und die andern râtgeben
begunden sêre darnâch streben
des næhsten tags enzît,
daz der fursten grôzer nît
wurde gestillet dâ.
den bischolf frâgten si sâ,
wes er sich noch besprochen het.
dô was daz aber sîn bet,
daz man die sînen heim beleit:
daz wart im aber verseit.
doch ret manz sô verren
zwischen den herren,
daz daz muost gên für sich,
dâ man gewalticlich
den bischolf het zuo betwungen.
dô dem abt sô was gelungen,
daz ez ûz gie
nâch sînem willen hie,
dô muoste der bischolf daz
vergewissen âne underlâz,
daz er ân alle widerrede
brâche die hantveste bêde;
swenne daz geschæhe,
daz man ze salzpurc sæhe
hern uolrich den kappellære
und von kiemsê den hintpergære,
die solden des boten wesen.
swaz dem bischolf wart vor gelesen,
daz tet er allez an den zîten,
daz man in lie von dannen rîten.
ccclxviii. der bischolf trûren an sich las,
daz im misselungen was
an sîner vart hinz ôsterrîch.
er reit von dannen trûriclich
gen salzpurc die geriht.
er ensûmt sich niht
underwegen dheine wîle,
wan daz er mit balder île
strîchund für sich reit.
er widersaz ein leit,
des im gewesen wær unnôt,
der dienstman und des kôres spot
vorht er und widersaz,
wand si im allez daz,
des ich vor hân gejehen,
daz im dort was geschehen,
daz sagten si im vor
die dienstman und der kôr
und widerrieten im flîziclich
die vart gegen ôsterrîch.
iedoch für die stunt,
daz in reht wart kunt,
sît er der ebnung wielt,
daz er lachte noch ensmielt,
dô liezen si den schimph
durch den ungelimph:
er wart von in wol enphangen,
und swaz an im was ergangen,
daz wart im schône benomen.
dô der bischolf was komen,
unlanc wart dô gebiten,
daz kômen geriten,
die der herzog dar het gesant;
ich hân si vor genant,
ez was ein leie und zwên phaffen,
die darzuo wurden geschaffen.
dô man die hantvest brechen solde, -
dâ man daz tuon wolde,
daz muost durch einen ruom
geschehen in dem tuom -
dô kom des morgens fruo
der bischolf und sîn rât zuo
und kôrherren vil,
die man an dem zil
die eltisten weste.
dô man die hantveste
truoc hin für beide,
dô weinte vor leide
der bischolf ruodolf.
von kiemsê dem bischolf
gap mans in die hant.
den bât unde mant
der tuombrobst heinrich
und die kôrhern alle gelîch,
daz in des gezæme,
daz er daz insigel darab næme,
daz der herzog het daran,
unde daz er lieze stân
der insigel etlichez dâ.
daz widerseite er in sâ.
swaz insigel daran hienc,
alliu ehte er diu vienc
und zarte si und brach si ab.
den andern brief man im gap
über daz concilium:
von dem orte an daz drum
der von kiemsê si zebrach.
dem bischolf leider nie geschach
weder sît noch ê;
dem von kiemsê
wurden gehaz
die salzpurgær umb daz,
daz er der insigel deheinez,
weder grôzez noch kleinez,
an den brieven wolde lâzen.
swaz herren dâ sâzen,
der dheiner lenger dâ beleip.
bischolf ruodolfen treip
sîn kummer manicvalter
für sant ruoprehtes alter,
den bât er anden unde rechen
diser hantveste zebrechen,
dâ er zuo was betwungen.
alten unde jungen
wart ez ouch gekleit.
mir wart niht reht geseit,
waz man dem hintpergære
und dem langen kappellære
ze phantlôs dô gæbe,
oder ob si daz urlæbe
iht lange dâ sûmt:
von in wart gerûmt
beiern daz lant.
der si dar het gesant,
herzog albreht der ziere,
zuo dem kômen si schiere
und sagten im beinzigen,
daz si im nihts verswigen,
alliu diu mære,
wie ez dort ergangen wære.
ccclxix. der herzog niht lenger beit,
zuo der vart er bereit
den abt heinrich
und von kappellen hern uolrich
und einen ritter grîsen,
wol gespræchen unde wîsen
über alliu dinc,
her uolrich der prüeschinc
der selbe ritter was genant,
unde von swâbenlant
zwêne hôhe herren.
sînem lande zêren
liez in der herzog niht gebresten
alles, daz si westen
daz si bedorften zuo der vart.
der abt ouch bereit wart.
ez was sînes herzen wunne,
daz des bischolfs abtrunne
mit im fuoren dâhin.
der herzog hiez geben in
allez, daz si wolden
und daz si haben solden.
alle die hantveste,
die der abt weste
im selbe nutze wesen,
die hiez er überlesen
unde mit im füeren.
er begund ez rüeren
als ein guot ritter an der tjost,
unde sold ez haben gekost
alle sîn êre,
sô moht er niht sô sêre
haben gereizt
den herzogen und erheizt
ûf des bischolfes schaden.
manigen soumær hiez er laden
mit silber und mit golde,
daz man dem kunic füeren wolde.
dô der von ôsterrîch
sînen boten flîziclich
het enpholhen allez daz,
daz er nihtes vergaz,
daz si ze werben heten,
dô wurden si gebeten,
als si sîn wolden geniezen,
daz si sich niemen liezen
datz dem hove überschallen.
daz gebôt er in allen.
dâmit schieden si von danne.
sô enweiz ich, wanne
si den kunic funden.
der was an den stunden
zertfurt in düringen.
dâ heten mit êrlichen dingen
die zwêne junge man,
lantgrâf fridrich und diezman,
verdienet und verschuldet daz,
daz in ir vater was gehaz,
der alte lantgrâf albreht:
die süne er sô sêre vêht,
daz er si wolt verderben
und alles des enterben,
des man in hôrte jehen
von dem rîch ze lêhen.
sus wart ûf ir schaden
der kunic dar geladen.
der vogt von wîdach,
von phlûn und von gerach,
ouch ander herren, die dâ wârn,
die mohten daz niht undervarn,
swaz er het von des rîches hant,
dürinc und lusenzer lant,
daz gap er ûf williclich
kunic ruodolfen und dem rîch.
daz tet er in ze leide,
durch daz die süne beide
im niht wolden gunnen
sîner ougen wunnen,
eins wîbes, die er het erkorn,
diu was von solher art geborn,
daz die süne des bedûhte,
swie si an klârheit lûhte,
si wær doch darzuo niht gemæze,
daz si die êre besæze
mit êlicher hîrât,
dâ wîlen hete stat
keiser fridrichs tohter.
daz enkund er noch enmoht er
von den sünen niht vertragen.
si was tohter, hôrt ich sagen,
eins ritters von einem schilde,
gegen der in niht bevilde
lîbes, guotes unde herzen.
in dûht, ob er ir minne merzen
mit zehen landen widerwæge,
daz ez im dannoch eben læge.
nû lâz wir daz belîben hie.
die wîl man dâmit umbegie,
dô kômen ouch dar gevarn,
die von dem herzogen wârn
in botschaft gesant dar.
dô ir der kunic wart gewar
und ouch sunderlich,
daz der abt heinrich
komen was von sînem suon,
waz solde der kunic tuon?
er enphie in harte schôn.
in sînes herzen trôn
het er den selben munich gesezt.
der kunic sich mit im lezt
aller hande kurzwîle.
nû kom ouch mit balder île
von salzpurc der bischolf.
den enphie der kunic ruodolf
mit tugentlichen siten.
beidenthalben wart gebiten
wol aht tage oder mêr,
daz deweder diser noch der
dem kunic niht ensagte,
waz in ze hove jagte.
darnâch der bischolf bât
den kunic und sînen rât,
daz er in begunde hôren.
dô er die rede begund enpôren,
dô sprach der kunic:< ich hân drât
besant mînen rât,
der sol in drîn tagen komen,
sô wirt von mir vernomen,
swaz ir ze sprechen habt
gen dem herzogen und gegen dem abt.>
nû gestuont unlanc darnâch,
daz man zuo rîten sach
des kuniges râtgeben.
dô begunden erheben
vor dem kunig an der zît
iren kriec und strît
der abt und der bischolf.
von rôme kunic ruodolf
hôrt an einem tag
des bischolfes klag.
diu was ot manicvalt.
waz hulf, ob ich ez allez zalt,
daz der bischolf dô kleit?
sît ichz ê hân geseit
und sît ez vor stêt geschriben,
sô ist ez als mêr beliben.
dô der kunic gehôrt
des bischolfs rede ûf ein ort,
dô sand er an der stunde
nâch dem von admunde
und seit im hinz ende gar,
waz dem bischolfe gewar
hinz im und dem von ôsterrîch.
dô sprach der abt heinrich:
< alhie mîn gesellen
die sullen unde wellen
antwurten gern
für den herzogen mîn hern;
herre, sô wil ich
antwurten für mich.
herre, swie ich sol,
sô mac ich bewæren wol,
daz der bischolf hât
gebûwen eine stat
ûf mînes goteshûs eigen.>
herfür begund er zeigen
eine hantveste breit,
daran man sach die wârheit,
vor dem fursten und dem rîche,
daz der herzog von ôsterrîche
von altem rehte wære
vogt der admundære.
< herre>, der abt sprach,
< mir geschiht solch ungemach
von rastat der veste,
swer ez rehte weste,
ez müest im erbarm,
sô nôtic und sô arm
ist mir gemachet gar
allez daz urbar,
daz ich in der fritze hân.
des frâgt sîn selbes dienstman,
die hie sint enkegen.>
nû begunden ouch für legen
der prüeschinc und der kappellære,
daz der herzog vogt wære
über die klôster bî salzpurc,
perhtoltsgadem und nunburc,
daran im der bischolf stæte
grôzen ungemach tæte.
ouch sagten si dem kunic slehtes,
waz der herzog het rehtes
an enspurg unde stætenecke,
sinzenberg und wehsenecke,
unde daz daran gewalt
wær geschehen manicvalt
von ôsterrîche dem herzogen.
des wurden herfür gezogen
die dienstman unversunnen,
die dâ wârn entrunnen
ir rehten hêrschaft
und wâren diensthaft
dem herzogen und dem abt,
als ir vor gehôret habt.
die selben wâren sô vermezzen,
swes von den boten wart vergezzen
und williclich verswigen,
des wart vil beinzigen
herfür gesuocht von in.
al ir kunst und ir sin
si darûf kêrten,
wie si dem bischolf mêrten
ungemach und schaden.
nû hiez ze hove laden
von rôm der kunic ruodolf
von salzpurc den bischolf
und lie si dâ bêde
komen ze gegenrede.
dô wart der kriec grôz.
der bischolf aber entslôz
dem kunig unde sînem rât
allez, daz im getân hât
der von ôsterrîche,
dârumb daz er an daz rîche
und an den bâbest zôch sîn dinc,
dô si daz teidinc
heten datz der niwenstat,
dârumb im friesach diu stat
unde vanstorf wart zebrochen.
daz wart widersprochen
von dem abt und von dem kappellære.
die jâhen offenbære,
daz vil guote reht
het der herzog albreht -
und was ouch diu wârheit:
ê daz im ie dhein leit
der herzog het getân,
dô gewan er im an
drî veste in dem enstal
unde hiez die zuo dem mâl
ûz der erden brechen.
sold er daz niht rechen
an sîner vest ze vanstorf?
der bischolf im entworf
die ebnung darnâch,
diu datze wels geschach,
und waz datz linz ergie,
daz sagt er im ouch hie,
wie in der herzog beswârte,
dô er die hantvest zezarte
nâch des abtes êre.
ouch sagt er im mêre
alle die smâcheit,
die er darnâch leit
von roube und von brande,
und wie man nâch im sande,
daz er hinz wienen riten solde,
unde wie man in dâ wolde
versüenen und verrihten
und aller dinc verslihten
mit dem fursten jungen
und wie im daran was gelungen
von des wegen von admunt,
daz sagt er allez dâ zestunt.
ouch begund er herfür reichen
des gewissiu wârzeichen:
die briefe bêde er dar gap,
dâ er diu insigel ab
datz salzpurc muoste brechen.
< wir sullen uns besprechen>,
sprach der kunic ze sînem rât.
die andern herren man bât
varn an ir gemach.
alsô wert diu sprach
wol vierzehen tac,
daz der kunic phlac
arbeit tac und naht,
daz erz gern het brâht
ze friuntschaft und ze minne.
< lât iu zerinne>,
sprach der kunic zier,
< her bischolf, sît ir
wol gehôret habt,
daz von admunt dem abt
sîn brieve sagent wol,
daz im der herzog sol
vor gewalte schermen sîn eigen.>
< ich mac iu ouch wol erzeigen
solich urkunde
gen dem abte von admunde,
daz im niht nutze ist!
des ich ze diser frist
mac noch ensol tuon.
herre, bringet mich ze suon
mit dem von ôsterrîch,
des bitt ich iuch flîziclich;
swaz ich hân ze schaffen
mit mînen phaffen
und si gegen mir herwider,
daz lig iezuo darnider,
wand wir sîn komen wol ze pîle,
swen sîn der bâbst gewinnet wîle.>
diu rede, diu dâ geschach,
diu was dem abte ungemach.
er sprach:< her kunic, nû seht,
wie er mich hazt und vêht,
daz in niht wil gezemen
daz reht von mir ze nemen
vor iu und vor den fursten.>
< in solhen getursten
man mich nimmer gesiht,
daz ich geistlich geriht>,
sprach der bischolf dô,
< verwandel alsô,
daz ich ez an die leien ziehe.
daz aber ich nimmer geschiehe,
ich ziech mîn reht an daz rîch>,
sprach der abt heinrich,
< und swem daz versmâch,
her kunic, dâ ret ir nâch,
ob ir selbe welt,
verdamt und verquelt>,
sprach der abt von admunde,
< hiet er mich vor langer stunde;
dô enmoht er sîn niht zuo komen,
wand der bâbst wol hât vernomen,
wie mîn reht lît>.
< diu red hât hie niht zît>,
sprach von salzpurc der bischolf;
< herre kunic ruodolf,
gedenket daran,
ob ich iu ie gedienet hân,
als ich mich doch versich,
und lât daz goteshûs und mich
ûz iwerm scherme niht.
mit minn oder mit geriht
gebt mir ein ende kurzlich
gegen dem von ôsterrîch.>
ccclxx. der wîs und menlich gemuot,
kunic ruodolf der fruot,
zuo dem bischolfe sprach:
< her, gedenket iu darnâch,
waz mir ze tuon stê,
als ir hôrtet ê,
waz die boten des herzogen
an solhe liute hânt gezogen,
die mit dienstlichem sit
habent iu gewont mit
und dem goteshûs alsam,
ê daz ir im ie wurdet gram.>
den bischolf guoter muot flôch,
dô der kunic daz dinc zôch
mit geziucnuss an die,
die im wurden nie
holt noch getriu.
er sprach:< daz ich an siu
mîner sachen iht lâz,
sêch, wer riet mir daz?
sît daz ist schînbære,
daz sî durch gevære
dem goteshûs entrannen sint,
swie si doch guotes, lîp und kint
von altem rehte eigen sîn
des goteshûses unde mîn.
her kunic, tuot, des ich iuch bit,
unde êret got dâmit
und iwer selbes êre
und tuot weder minner noch mêre:
die ehte, die hie sîn
ûf den schaden mîn,
die stellet mir ze reht
vor den fursten und beseht,
ob mir daz reht sô verre tug,
daz ich si überwinden mug
mit rehter kuntschaft.
ob si der eigenschaft
dem goteshûs lougen wellen,
sô lât michs umbestellen
mit ir verchmâgen;
mac mich daz iht für getragen
vor den fursten und vor iu,
alsô ob man erteilte siu
mir und dem goteshûse zeigen,
sô antwurt mir die veigen,
als mir daz reht erteil.
geschult aber in daz heil,
daz ich si vor geriht
überwinde niht
und si daz reht ledic sag,
an swelher zît oder tag
alhie vor dem rîche
dem von ôsterrîche
bewærung erteilet wirt,
ob mich denn dhein geziuc irt,
darzuo sîn mir die,
die wider mich sint hie
und billich wæren mîn,
möht ez anders sîn,
als verr als ander liute.
die gnâde suoch ich hiute
vor den fursten und vor iwer.>
senfter muot wart tiwer
dem abte und dem kappellære:
si vorhten, ob die salzpurgære
der geteilten einez kürn,
daz si daran verlürn
unde nihts gewunnen.
der kunic wol versunnen
die herren, die dâ wârn,
hiez zherberge varn
und wolde darnâch drât
die fursten und sîn rât
besprechen und berâten baz
heimlichen umbe daz,
daz der bischolf het gegert.
der herren iegelicher kêrt
von hove zder herberge.
maniger list und kerge
der abt im die naht
und der kappellær erdâht,
wie er dise ehte
alsô von dannen bræhte.
als si dar wâren komen.
dârumbe wart genomen
rât ze manigen herren,
die si begunden lêren
ie der man daz beste,
daz er kunde oder weste;
doch jâhen si alle gemeine,
ez læge an dem kunig aleine:
< swaz er dâmit tuon wil,
des wirt dehein zil
gegeben noch gestacht.>
die wîl man daz betraht,
der kunic mit sînem râte
... fruo und spâte,
wie er daz dinc wold enden
und dise herren senden
ze lande frôlichen,
die dâ sô sterclichen
gegen einander lâgen
und niht wan krieges phlâgen.
nû het sich herre ruodolf,
der salzpurgære bischolf,
durch sîner sunden beklag
an sant peters tag,
der in dem ougest stet
und den man alsô begêt,
daz in got mit sînem trôste
ûz den banden erlôste,
bereit zeiner messe.
allez daz er wesse
daz darzuo gehôrt
mit werken und mit wort,
des vermeit er niht,
als man ez noch siht
die bischolfe begên.
und dô er begunde stên
zdem alter unde singen,
ich enweiz von welhen dingen
dem gotes dienære
ein siechtum starc und swære
kom in daz rehte bein
niden an der klein
und wuohs her ûf sô sêre -
ie mêre und ie mêre
wart der smerze strenger,
und wære dâ iht lenger
gewesen daz amt,
in biete dô verdamt
bî dem alter der siechtum.
nâch der messe drum
muoste man in füeren,
wand er moht niht gerüeren
den fuoz, dâmit er gên solte:
kûme er daz verdolte
vor des siechtums erge,
daz man in brâht zder herberge.
dâ half man im ab.
der bischolf im gap
selbe boesen trôst,
daz er iht wurd erlôst
von disem siechtum.
sîner sêle frum
begund er dô schaffen.
leien unde phaffen
klagt der salzpurgære,
daz im leider wære
denn sîn selbes tôt
der kummer und diu nôt
und diu arbeit,
die daz goteshûs leit;
dâvon er sundern pîn enphie.
nû hôret, wie ez ergie.
der smerze wuohs swinde:
ê daz gesinde
hie vor het gezzen,
dô het im besezzen
der smerze in den zîten
sô gar die rehten sîten,
daz er dâ nindert enphant
fuoz, ougen noch der hant,
daz ôr im ouch wart betôrt,
daz er dâmit niht gehôrt.
sus lac er mit ungemach.
sîn gesinde an im sach
jâmer unde smerzen:
owê, wie was ir herzen,
dô si westen die nôt,
daz ir her muost ligen tôt
und in ellende si lâzen!
vor leide si vergâzen
freud und hôhes muotes.
ein furste lîbs und guotes
gen sîm gesinde sô gemein,
diu sunne den nie beschein.
swaz erzte dâ wâren,
die hiezen alle varen,
daz man an im hie
kristenlich reht begie.
daz geschach im ouch allez wol:
mit dem heiligen ol
wart dem tugenthaften man
allez sîn reht getân.
an dem andern tac
het des siechtums slac
oberhant gewunnen,
sô daz der helt versunnen
kûme des wîle het,
daz er sîn geschefte tet.
dô begund der smerze sich erwegen
und in die ander sîten legen,
sô daz er wart betoubt
aller kraft und beroubt.
sus lac er mit unmaht
den ganzen tac und die naht.
fruo an dem dritten tac
dô starp er und verphlac
ditze kurze leben.
ei, got, geruoche im vergeben
ob er mit sundiger tât
dich indert beswâret hât.
nû dar, sant ruopreht,
nû lâ dir dînen kneht
ûf dîn triu enpholhen sîn!
nim die gesellen dîn,
vitalen und virgilium,
und schaf sîner sêle frum,
als er den dînen hie hât geschaffen.
leien unde phaffen
müezen im des jehen,
daz ez vor nie sî geschehen,
al die vor im dâ wâren,
daz in sô kurzen jâren,
als der dort lebte mit der zal,
deheiner sô vil trüebesal
habe dô erliten
mit getriwen siten.
des sol im got sagen danc.
daz gesinde wart freuden kranc,
des si verweisent wâren,
und begunden in ûf baren
als man ein bischolf sol;
schône unde wol
hiez man in besingen.
datz ertfurt in düringen
der kunic êrlich
und die fursten alle gelîch
die bivild begiengen sâ.
nû sôt man in dâ
und fuorte die lîche her.
wol zwelf gîsel oder mêr -
daz wâren knaben junge -
die muosten für die zerunge
datz ertfurt belîben.
sagen noch schrîben
die wârheit ich niht enmac,
von wiu sô schiere tôt gelac
ruodolf der salzpurgære.
wand sich zweient hie diu mære:
von etlichen hân ich vernomen,
in wær ein siechtum an komen,
apoplesiâ genant,
swem der siechtum wirt bekant,
der stirbt an dem dritten tag;
sô verrihte mich mit sag
der gewissen mære
ein ritter êrbære
von wolfsou her fridrich,
der was gar heimlich
dem bischolf zuo der stunt,
der tet mir alsô kunt,
der bischolf wære betrogen
von einem, den er het gezogen
von kindes wîs ze man
und macht im undertân,
swaz in sîner kamer lac,
sô daz er alles des phlac
und als ein kamerær behielt,
des der bischolf wielt
und swaz er moht gehaben.
von dem selben knaben,
den er ze liebe het erkorn,
wart sîn leben verlorn.
owê der untriun starc!
niur funfzic marc
wurden im dârumb gegeben
daz er unden und enneben
die gift allenthalben streich
in den schuoch weich,
den der bischolf des tags an legte.
der den kneht erwegte
zuo der untriu mit miete,
ob ich drî ræte hiete,
sô getrût ich in wol râten:
eine breite platten
het er ob zwein langen ôren
unde einen lieben tôren,
der was otte genant.
dâbî sî iu erkant,
daz der untriu was urhap.
dem er daz guot dârumbe gap,
der hiez uolrich;
der fuor darnâch kurzlich,
dô daz mort von im geschach,
ze reitenhaslach
in der grâben munich orden.
von dem ist man sîn inne worden,
wand die mordær sint des verzigen,
daz ez belîbe verewigen.
sus wart von im diu untriwe
offenbâr unde niwe.
doch wold ich ungern
melden unde lêrn
den selben mietman,
der die untriwe kan;
râtet aber ir in ân mich,
triwen, dârumb enruoche ich.
ccclxxi. nû lâz wir daz belîben hie
und heben an ze sagen, wie
die salzpurgære trûren ruorte,
dô man in zuo fuorte
iren tôten herren.
si bestatten in mit êren
für sant virgilin alter.
den selben alter het er
mit sîn selbes munde
gewîchet zuo der stunde,
dô er sant virgilin erhuop.
dô man in begruop
und beklagte sînen tôt,
vor leide liten grôze nôt
die ellenden swâbe.
wie sich vor leit gehabe
der abt heinrich?
dem erschein wærlich
ein lieber tac nie,
denn dô sîn tôt ergie.
daz geloube, swer dâ wil.
darnâch in kurzem zil
die salzpurgær ze râte giengen,
wie si daz dinc ane viengen
und wie man sô gewurbe,
daz daz goteshûs iht verdurbe
von dem von ôsterrîch.
si vereinten sich kurzlich,
wenn si die wal wolden haben.
eine zît si des gâben
offenlichen für
und zuo der selben kür
luoden si die besten,
die si nâchwendic westen,
bischolf und prelâten,
daz in die solden râten,
wer in ze herren nutze wære
unde des die salzpurgære
heten frum und êre.
nû trahte harte sêre
der abt von admunde,
wie er den sin erfunde,
daz im geschæch daz heil,
daz er etlichen teil
ûf dem kôr gewunne,
der im der wal gunne.
ccclxxii. nû hôrt, wie er daz an vie.
ir erkennet wol die,
die sich heten gehabt
von dem bischolf an den abt.
die heten sît und ouch vor
guote friunt ûf dem kôr,
an die si wurben flîziclich,
daz si dem abt heinrich
gehulfen zuo dem mâl
mit ir gunst an der wal:
< des müeste daz bistum
immer haben frum,
wand er hât sô vil varndes guotes
und ist ouch sô getânes muotes,
daz er dem goteshûs sîn reht
gegen dem herzogen albreht
baz ûz gerihten kan
denn dhein ander man.>
maniger hande frumikeit
wart dâ von im für geleit,
daz etliche kôrherren
begunden sich an in kêren
mit ir gunst zuo dem mâl
und luoden in zuo der wal
hinze salzpurc ze komen.
ob dârumb iht wurd genomen
und enphangen in dem rât
dehein guot kleinât
und guoter miete geheiz,
swer daz baz weiz,
der sag ez für mich;
iedoch sô wæne ich,
sold iemen wizzen umb daz dinc,
daz wære herre îrinc
und von dem spital her ortolf,
ob datz salzpurc bischolf
der abt gern wær gewesen:
die het er ûz gelesen,
daz si sînes râtes phlâgen.
dô ez nâhente den tagen,
daz si grîfen wolden
zder wal, als si solden,
swaz daz goteshûs moht gehân
erbærer dienstman
und die herren, die dâ vor
wârn geladen von dem kôr,
die kômen âne bît
hinz salzpurc ze rehter zît.
ouch kom der abt heinrich
gevaren sô hêrlich,
swer sîn hiet gehabt goum,
wie sîn gereite und sîn zoum
wâren geziert,
mit guotem gestein verwiert
in silber und in golde,
und ob er nû solde
gewîhet mit dem pallium
sîn gevarn ûf daz bistum,
sô wær der hôchvart genuoc,
die er dâ zuo den zîten truoc.
ccclxxiii. ei, bischolf ruodolf,
daz der freidic wolf,
der dâ geboren wart
von sô biurischer art,
sich ie darzuo getorst gespitzen,
daz er solde besitzen
dîn êr und dîne stat,
des wær wol gewesen rât.
alliu diu sache,
die ze ungemache
daz goteshûs enphie,
daz kom allez hie
von dem abte dar
dem goteshûs ze vâr
und dem bischolf ze haz.
nû geloubet mir daz,
sibenthalp jâr und niht mêr
des goteshûses phlac er,
daz in sô kurzer frist
dehein bischolf gewesen ist
mit sô vil ansprâch bevangen
und den ouch sî an gegangen
sô vil krieg und arbeit,
als ich ê hân geseit.
dô sich heten über al
gesamnet, die zuo der wal
billich gehôren solden,
und daz si welen wolden,
dô huop sich ein zweien
zwischen den phaffen und leien:
die phaffen stuonden daran,
si wolden einen bischolf hân,
dem pheflich ordnung gezæme,
und swenn er für den bâbest kæme,
daz im und sîner phafheit
ir welen beheit
und unverworfen möht belîben;
sô begunden trîben
die leien daran,
daz man næm einen man,
der sô fürnuftic wære,
daz er die salzpurgære
mit dem banne niht aleine -
wand daz wære al ze seine -
daz goteshûs ze schermen gerte,
daz er ouch mit dem swerte
sîner vînde sich wert;
dem solch gehurt wær beschert,
daz er von erbschaft
phlæg ouch etlicher kraft.
des gehullens alt und junge.
sus wart diu mishellunge
grôz under in.
etlich heten sin
und begunden ringen
nâch dem von frîsingen;
sô gehullen etlich
an den abt heinrich.
daz was nur der andern spot.
die jâhen:< nû enwelle got,
daz uns sô gar der sinne
immer zerinne,
daz wir sus unsern orden swachen,
daz wir ze bischolfe machen
einen munich ûz swarzem orden;
sô wære uns über worden
manic wîser man edel.>
in der selben wedel,
daz si heten an der kür,
nû kômen die boten für,
dâ si innerhalp sâzen,
und hiezen sich in lâzen.
daz tete man zehant.
die boten teten in bekant,
daz des goteshûses man,
die man sæhe inne hân
des goteshûses veste,
swaz man der weste,
und von den steten die burgære,
swâ der kôr die verbære,
daz si niht welten nâch ir rât,
sô funden si des wol stat,
daz si mit steten und mit vesten kêrten
anderswâ und si hêrten
an solhe hêrschaft,
diu si mit ir kraft
< beschirmet wol die frist,
die wîl daz goteshûs ist
in kriec sô manicvalticlich
gegen dem von ôsterrîch.>
ccclxxiv. dô die herren vernâmen
von den boten, die in kâmen,
der leien meinen,
si bâten in bescheinen,
ob die dienstman
den gewalt möhten hân,
daz si selben welen solden,
wen si ze bischolf nemen wolden.
die boten sprâchen dô:
< wir hôren alsô,
daz alle die dienstman
von beiern herzog stephan
gerne bischolf sæhen wesen,
wand sô möhte man genesen
schaden unde smâcheit
unde maniger arbeit,
diu dem goteshûs an lît.>
dô sprâchen an der zît
die tuomherren über al:
< sus lît ez niht umb die wal,
daz wir ze bischolf weln,
den man niht mac gezeln.
daz er ie sî worden
pheflichem orden
undertân noch gehôrsam,
und der sich nie an genam
phefliche tât
an gebære noch an wât:
swen wir den erkürn,
zehant wir verlürn
unser reht an der wal,
sô daz der bâbest zuo dem mâl
mit rehte het daz urlæbe,
daz er uns einen gæbe,
swen in gelust.>
gewin oder flust
wær dem bâbst unmære,
den die salzpurgære
daran heten.
merket, waz si teten:
si widersagten in daz blôz.
sus wart der kriec grôz.
die welten disen, jene den,
alsô begund ez gên
under in entwer,
hiute hin, morgen her
si mit der wal irre fuoren,
unz daz die leien des geswuoren,
unde ob die phaffen
niht wolden schaffen
dem goteshûs frid und gemach,
sô wolden si die râch
an niemen ander kêren
wan an die kôrherren.
dâvon huop sich enpor
ein grôzer kriec an dem kôr:
swaz man der erkande,
die von beiern dem lande
wâren geborn,
die heten all erkorn
den herzogen stephan.
der abt reit von dan,
dô man im für brâhte,
daz er den salzpurgærn versmâhte.
dô si gekriegten genuoc,
der wîse und der kluoc,
von lavent bischolf kuonrât,
datz dem nâmen si rât,
wie si solden varn
und mit den sachen gebârn.
den dûhte dô daz guot,
sît si in solhen muot
heten sich gelân
burgær und dienstman,
daz si den kôr wolden twingen
und an iren fürsaz bringen
die kôrherren mit gewalt,
und sich zin nâ het gesalt
des capitels ein teil,
daz man denn daz heil
an den bâbest versuochte,
daz er daz goteshûs geruochte
durch veterlichen sit
begenâden dâmit,
sît dehein wal ergân
möht an dem herzogen stephan,
daz er von sîner barmunc
dem selben fursten junc
gæbe solhe wirdikeit,
diu im daz reht verseit.
daran tæt er grôzen frum
der salzpurgære bistum.
wold aber er des niht geruochen,
sô wolt man bitten unde suochen
an den bâbest zehant,
daz er die wal herwider sant;
swaz denne daran geschæhe,
sô erkant man unde sæhe,
daz der kôr ân gevære
gegen den lein unschuldic wære.
der rât dô in allen
muoste gevallen.
nû was niht anders daran.
dem herzogen stephan
wurden boten gesant,
man bât in unde mant,
daz er sich niht liez bevillen
ze begên der salzpurgære willen,
sô daz er darzuo gæbe
sîn willen und sîn urlæbe,
ob man den bâbest überkæme,
daz er in ze bischolf næme,
daz er sîn denn niht irret
und sich dâvon iht verirret.
des wart er erbeten.
dô si daz getân heten,
dô erwelte man sân,
die man ze boten wolde hân:
den bischolf kuonrât
von lavent man bât,
daz er dar bote wære,
und den mitterkirchære
techant fridrich
und von hûse meister heinrich,
der was niulich worden
tuomher der salzpurgær orden,
den vierden man wesen sach
den abt von reitenhaslach
ouch fuoren die selben vart
meister wolfganc und meister burchart,
die solden der botschaft phlegen
von der herzogen wegen.
die liezen dô niht gebresten,
zerung unde swaz si westen,
daz man ze reise sol haben,
williclich si dar gâben
und sûmten ez an niht.
dô ez wart verriht
und geordent alsô,
dô wart diu postulacio
geschriben meisterlich;
si wâren kunsterîch,
die die brieve hiezen schrîben,
si liezen nihtes belîben,
daz darzuo gehôrt:
von worte ze wort
verrihten si ez wol,
als man hinz rôm tuon sol,
swer dâhin iht ze schaffen hât.
dô der bischolf kuonrât
von lavent und sîn gesellen,
die dâ varen wellen,
wurden zuo der vart
bereitet und bewart,
man bât ir got phlegen.
manigen guotlichen segen
tete man nâch in.
sus fuoren si dâhin.
nû lâz wir si varn.
got müeze si bewarn
und die dâ belîbent hie.
nû hôret, wie ez in ergie,
daz sag ich nû wol,
swenn ich nû komen sol
anderstunt mit den mæren
zuo den salzpurgæren.
dô man ditze spurt,
dô was nâch krists geburt
über zwelif hundert jâr
in dem niunzgistem fürwâr.
hie wil ich ir gedagen
und wil iu aber sagen,
wie der kunic ruodolf hêr
sîn unde des rîches êr
unz an sîn ende warp;
wie, wâ und wann er starp,
des verriht ich iuch, als ich kan
und als ich vernomen hân.
ccclxxv. die wîl der kunic zertfurt lac
und maniger unmuoze phlac,
der dem rîche was nôt,
dô begunde sich der tôt
nâhen ûf sîn spor;
swâ der kunic gie vor,
dâ sleich er im nâch.
dô sich der kunic dô versach
des lîbes krankeit,
gen swâben er reit,
wand er durch der fursten bet
einen hof het
gesprochen hinze frankenfurte
dô man des hoves zît spurte,
dô kômen dar gemeine
die fursten grôz und kleine,
frîen, grâven, dienstman,
unde swer sich versan,
daz er solhes iht dolte,
daz im der kunic rihten solte,
und swem ot iht gewar.
der kunic kom ouch dar
und ouch diu kuniginne.
wie man sîn solt beginne,
daz was dem kunic wol kunt,
wand er ze maniger stunt,
solher sache het gephlegen.
des muost er sich nû bewegen,
sô gar het in daz alter brâht
von des lîbes maht.
er beleip aber doch
bî den witzen dennoch.
nû waz half aber daz?
dô er der krefte wart sô laz,
daz im der lîp begunde argen,
daz er die burde der sorgen
selbe niht mohte geheben,
dô enphalch er den râtgeben
unde den kurherren,
daz si den hof nâch sînen êren
und sô si beste möhten,
zeinem ende bræhten.
daz was aber allez vlorn,
dô sich der kunic hôchgeborn
niht selber dô vergwiste;
wand dô man sîn vermiste
an dem rât und an dem geriht,
dô wolden lenger niht
dâ belîben die herren,
man sach si von dannen kêren
ân urlæbe beinzigen,
wand in beleip unverswigen
des kuniges krankeit.
daz was allen den leit,
die sîn die wârheit erfunden,
die ot dem rîche guotes gunden.
dô sich diu hêrschaft zerlie
und der hof alsô zergie,
daz lutzel guotes dô geschach
von der krankeit, die man sach
an dem werden kunic ruodolfen,
gerne heten im geholfen
mit werken und mit rât
die wîsen arzât
an alliu diu und si westen.
nû funden si niht gebresten,
der im von siechtum wære,
wan die einen swære,
daz im der kraft gebrast
von des alters überlast,
und daz er im was nâhen komen,
der im den vater het genomen.
ccclxxvi. die meister von gotes gunst
unde darnâch mit ir kunst
hielten in enpor
und dem tôde mit gewalte vor
wol ein jâr oder mêr.
kunic ruodolf der hêr,
dô er von frankenfurte schiet,
sîn wille im dô riet
ûf eine burc veste,
die er dâ nâhen weste,
germersheim genant.
dâhin fuor er zehant.
dâ vertreip er die stunde,
sô er beste kunde.
her tôt, ich bin iu gehaz
und sag iu doch, umbe waz:
daz iu solch gewalt
gegeben ist und bezalt,
daz ist mir von herzen leit,
daz niemen sîner werdikeit
gegen iu geniezen mac,
er müeze iwern slac
dulden unde lîden.
wand woldet ir vermîden
einen sô getânen man,
der allez daz hât unde kan,
daz ein volkomen man haben sol,
zwâre sô liezet ir wol
den kunic ruodolfen leben.
wand im got hât gegeben
an tugent volle genuht,
wîstum, manheit und zuht,
milt und diemüetikeit,
untriu was im ie leit,
barmunc, kiusche unde scham,
der gitikeit was er gram.
ich zalt wol tugent mêr
von dem kunic hêr:
nû ist sîn wol rât,
sît al ganziu zal stât
volliclichen an zehen,
als ich die hôre jehen,
die die kunst erkennent,
diu arismeticâ ist genent.
und über al die zehen tugent
habent im von der jugent
in daz alter gewonet mit
zwêne tugentliche sit,
sêlic unde êrbære,
daz er was guoter rihtære
unde daz er gern vor freisen
beschirmte witiben und weisen.
und sag iu iemen anders iht,
des sult ir gelouben niht,
daz der degen unverdrozzen
anders iht hab genozzen
daran, daz der hôchgeborn
ze kunige wart erkorn,
wan sîn selbes frumikeit:
dâ wart sô vil von geseit,
daz sîn guot liunt erhal
in den landen über al,
dô daz rîch was herren bar
und sô dicke nâmen war
die kurhern alle gelîch,
wie si mit dem rîch
geschüefen iren frum,
daz si gemêrten iren rîchtum;
wie daz die hern behenden
versuochten manigen enden
und wie siz conduwierten
und mit der wal wentschlierten,
daz habt ir allez vor vernomen.
nû was dem bâbest für komen
des mannes frumikeit sô grôz,
daz er sîn dô wol genôz:
wand der bâbst enpôt her,
er wolde niht mêr
des irresals gestaten,
den si under in hâten
mit der wal sô lange stunt:
er tet in alsô kunt,
im wære von einem man
solch frumikeit kunt getân,
der wær grâf ruodolf genant
von habspurg erkant,
daz er daz riete und ouch wolde,
daz man in erwelen solde
dem rîche zeinem hern.
daz hôrten niht gern,
die in erkanden solhes muotes,
daz er niht het varndes guotes,
dâvon trôsten si sich niht,
daz si von im gewunnen iht,
ze miete deheine gâbe.
dâvon ez niemen dâfür habe,
daz dem kunic ruodolfen
iht anders hab geholfen
des rîches wan sîn frumikeit,
die er von sîner kintheit
unz in sîn alter hât getragen.
sol der tôt an dem betagen,
des müest ich immer trûric wesen,
wær ander ieman genesen,
die ouch bî iren jâren,
an frumikeit volkomen wâren,
als david unde salomon,
alexander und sampson,
achilles unde gahmoret,
parzival und lanzilet.
der aller smerz und rê
tuot mir niht sô wê,
als des werden kuniges nôt.
dô den gewissen tôt
die erzt an im erkanden,
des kuniges rât si besanden
unde sagten in dô,
des si wurden unfrô,
der kunic möht lenger niht geleben.
die erzte und die râtgeben
wurden des ze rât,
daz man der herren einen bât,
daz er dem kunige seit
an den dingen die wârheit.
der tete daz ungern;
doch dô man sîn niht wold enpern,
dô giengens alle gelîch,
dâ der kunic rîch
saz und schâchzabel zôch.
al diu freude si doch,
die si gewunnen bî ir tagen,
dô si dem kunic solden sagen,
daz er sô schiere müeste sterben.
ir einer begunde werben
an den kunic, daz er im gæbe
mit im ze reden urlæbe.
dô sprach der kunic fruot:
< red, swaz dir sî ze muot.>
dô sprach er:< daz erbarme got,
daz ich solher mære bot
gegen iu müeze sîn;
doch>, sprach er,< lieber herre mîn,
sult ir dârumb niht verzagen,
daz ich iu muoz sagen:
gedenket, daz ir sît ein man,
der wol weiz unde kan,
wie diu werlt ist gesezt,
wie si sich an væht und lezt,
sô ez sich hin und her wendet,
wie ez sich mit dem tôde endet,
und daz niemen wart sô hôch,
der dem tôde ie enphlôch.
und wol im, swer alsô ververt,
daz der sêle wirt beschert
êwic ruowe und gemach.
herre, dâ trahtet nâch,
daz ir iwerm leben
ein guot end müezt geben -
wand iwer erzte, die hie stânt,
die habent mich gemant,
daz ich iu tuo von in kunt,
daz ir für dise stunt
lenger mugt geleben niht;
wand ob iu daz heil geschiht,
als ich hôre an ir sag,
ob ir unz an den funften tac
dem tôde vor west,
fürbaz ir niht genest.>
ccclxxvii. nû prüevet unde merket
ein dinc, daz übersterket
alle die manheit,
von der ich ê hân geseit:
ein man sol gedenken,
waz mêr mug gekrenken
mannes muot und betouben
und an witzen berouben,
denne sô dem man
kunt wirt getân
des gewissen tôdes zil.
ich hân gehôret vil
und hân ez ouch gesehen,
daz ez ist geschehen,
swen man den liuten seit
solich herzenleit,
daz si verzagent sô sêre,
daz si sich sîn niht mêre
an ir kraft envollen
mugen erhollen
und vor zagheit verderbent,
daz si dâvon sterbent.
der kunic des niht entet:
der im diu boesen mære het
sô lûte kunt getân,
den sach er guotlich an
und sprach:< daz dû hâst geseit,
sag an, ist daz diu wârheit?>
< jâ leider, herre>, sprach er.
< wol ûf, sô sullen wir niht mêr
belîben alhie>.
des wundert alle die,
die dâ wârn enkegen.
war er sich wolde wegen,
des frâgten si in.
< zuo den andern hin,
wil ich>, sprach er,< an diser frist,
hinz spîre, dâ ir mêre ist
mîner vorvarn,
die ouch kunige wârn;
den wil ich in belîbens siten
zuo komen geriten,
sô daz mich nieman darf füeren dar>.
nû prüevet unde nemet war,
ob iwer dheiner hab gesehen,
daz ez mêre sî geschehen,
daz ein kunic geriten hab
mit verdâhtem muote zuo dem grab,
als an disem zil
tuon muoz unde wil
der kunic ûzerkorn.
von im wart unverborn,
er urloubt sich sô schône,
daz im sîn got noch lône,
ze germersheim von dem gesinde.
sich huop ein klage swinde
von wîben und von mannen,
dô der kunic von dannen
alsô scheiden wolde,
daz er niht ensolde
hinwider komen fürbaz.
dâmit er ûf saz
und wolt von dannen rîten.
an ietweder sîten
ein phaffe bî im reit,
der im von got vor seit
und underwîst in guotes.
der kunic edles muotes
an tugenden sich verkêrte niht,
als doch manigem geschiht,
der an tugenden sich verkêrt,
sô er der kraft gevider rêrt
gegen des tôdes mûze.
rehte als der strûze
machet lebenthaft
mit sîner gesihte kraft
sîner tôten eier fruht,
alsus wart al diu suht,
diu von krankeit des muotes kumt,
zefuoret und zedrumt
den, den diu sælde geschach,
daz si der kunic an gesach,
ê er solde sterben.
darnâch begunden werben,
die sîn tugent erkanden,
allenthalben in den landen
begundens an den wîlen
zuo den strâzen îlen,
daz er si sach und si in.
und dô er kom gen spîre hin,
dô muost er sich nider legen.
mit flîze sach man in phlegen,
daz der sêle nutze was.
swaz man im vor las,
daz im nutz wær ze tuon,
dâmit er gotes suon
und sîn huld erwurbe,
daz tet er, ê er sturbe.
er gap wider und galt,
swaz man im vor zalt,
daz er ze gelten wær gebunden.
darnâch in kurzen stunden
enphienc er gotes lîchnam,
als im wol gezam.
unde dô der tugentrîche
umb sîn dienær alle gelîche,
leien unde phaffen,
sîn dinc het geschaffen,
daz heilic ol er enphie.
und dô allez daz an im ergie,
daz billich sol ergân
an einem solhen man,
nû was daz zil komen,
als ir wol habt vernomen,
darûf die erzte heten geben
ein ende sînem leben.
dô gie ez an ein scheiden
zwischen den beiden,
dem lîchnam und der sêl.
ei, süezer engel sant michêl,
aller engel erzian,
lâ dich niht dringen hin dan
den argen tiuvel swint,
dîns amts dich underwint,
daz dir von got enpholhen ist!
underwint dich an diser frist
sîner sêle, füers enpor
in der werden engel kôr!
wærlich, des ist er wol wert,
wande sîn herz ie gert
volfüeren die rehtikeit.
lônet got der arbeit,
die man in sînem dienst hie tuot,
ist er alsô gemuot,
als ich die phaffen hôr bredigen,
sô sol er billich erledigen
sîn sêl ûz allem trüebesal.
diu klage und diu quâl
wart michel in der stat,
dô man vernomen hât
die kleglichen nôt,
daz der kunic was tôt.
dô der kunic was erstorben,
mit flîze wart geworben
von den herren dô gelîche,
daz man die lîche
edel unde werde
bestatte zuo der erde,
daz si sîn heten êre.
man darfte niemen sêre
zuo der bivilde laden:
die bî des rînes staden
allenthalben sâzen,
ungerne heten die lâzen,
si wæren alle komen dar.
dô die bischolf begiengen gar,
daz in ze tuon stêt,
dâ man solch bivild begêt,
zuo dem grabe man in truoc.
daz hete der kunic kluoc
ûz gezeigt und gegeben,
dô er noch was bî dem leben,
daz er dâ wolde ligen.
des wart er niht verzigen,
er wart darin bestatet schône
got in des himels trône
sînes tôdes uns ergetze!
ein kluoger steinmetze
ein bild sûber und rein
ûz einem merbelstein
schône het gehouwen.
wer daz wolde schouwen,
der muoste im des jehen,
daz er nie bild hiet gesehen
einem manne sô gelîch:
wand sô der meister kunsterîch
dheinen gebresten vant,
sô liuf er zehant,
dâ er den kunic sach,
unde nam darnâch
die gestalt hie ab,
die er dort dem bilde gap.
under andern dingen
lât iu ze liehte bringen
einen albæren sit,
der dem meister wonte mit:
er het sô gar gevedemt
und in sîn herz begedemt
al des kuniges gestalt,
daz er die runzen zalt
an dem antlutze,
daz het der meister nutze
allez gemarht.
und dô daz bilde wart gewarht,
als er sîn het gedâht,
nû het den kunic brâht
gebreste manicvalter
und allermeist daz alter,
daz der kunic hêr
einer runzen mêr
an dem antlutze gewan;
daz wart dem meister kunt getân.
der huop sich ûf sîn strâzen
und liuf hinz elsâzen,
dâ der kunic dô was:
dâ nam er ûz und las
an den sachen die wârheit,
als man im het geseit.
und dô er daz ervant,
dô kêrt er zehant
gegen spîre wider
und warf daz bilde nider
unde macht ez aber gelîch
ruodolfen dem kunic rîch.
der stein wart nû sîn dach.
nû gedenke ich darnâch,
ob ich an kunste wær sô frum,
daz ich ein epitaphium
von wârhaften sachen
über in solde machen,
daz müest alsô ergân,
daz daran müeste stân
gemalt oder ergraben
oder mit buochstaben
ûf den stein geschriben
die tugent, die der kunic getriben
bî sînen tagen hât.
daz bedorfte wîter stat:
ich gedag umb ein grabstein -
ez wær darzuo ze klein
ein ganze absît
in einem munster wît;
sô vil der tugent was,
die der kunic an sich las,
daz ich und mîn sin
darzuo ze kranc bin,
daz ich michz mug an genemen.
ob sich sîn het lân gezemen
her wolfram von eschenbach,
dô man in bî dem leben sach,
swie gar er was an tihten kluoc,
er müeste arbeit genuoc
darûf hân geleit.
swie vil er hât geseit,
mit schoenen mæren geziert
und mit worten gefloriert
die grôzen ritterschaft,
der diu hêrschaft
phlac ze litmarveil,
und swaz er von dem brackenseil
schoener mære hât geseit,
nâch dem frou sigûne leit
schinatulandern ir amîs,
swaz meisterschaft unde prîs
er hât geleit ûf daz getiht,
daz wære hiegegen enwiht,
swen diu wârheit
solt belîben unverdeit,
waz dem werden kunic ruodolfen
des prîses hât geholfen,
dâmit er sîner frist
über alle kunic getiwert ist,
wand sîn werdez lop
in allen swebet ob
als der krâ der adelar.
unz in daz niunzehende jâr
rômisches rîches er phlac,
und an der zwelfpoten tac,
als si got teilte unde sant
allen enden in diu lant,
dô verschiet ab diser erd
ruodolf, der kunic wert.
dô man nâch kristes geburt
zwelf hundert jâr spurt,
in dem ein und niunzgisten darnâch
des kuniges tôt geschach.
dô der von ôsterrîch
vernam kuntlich
diu leiden mære,
daz der kunic tôt wære,
den klagt er, als er billich solt,
wand er vil rede het gedolt,
sô daz man im drôt,
swen sîn vater læg tôt,
waz er müeste lîden sa:
von bêheim kunic wenzlâ
swuor des vil tiwer
sîns wîbes heimstiwer
müeste im sîn swager geben,
sold er den kunic überleben;
des jach ouch sunder spot
von beiern herzog ott,
herzog heinriches suon,
er müeste im daz selbe tuon,
wand er der swester ouch het eine.
swie doch diu reine
was lange vor tôt,
sô was im als nôt
nâch der heimstiwer.
von der phalze diu gehiwer
iren vater sêre klagt,
dô ir wart gesagt,
daz er wære tôt.
des mêrte sich ir nôt.
sam tete diu von sahsen:
der begunde wahsen
smerz und jâmer diu beide
vor grôzem herzenleide,
daz si den vater het verlorn.
ûz bêheim diu hôchgeborn,
diu kunigin frou guot,
herze unde muot
wart ir beswârt,
dô si inne wart,
daz si verweisent wære,
wand si maniger swære
was überhebt,
die wîl ir vater lebt,
diu ir zungemach
nâch sînem tôde geschach.
den kunic sîniu kint
alliu klagten swint.
zwâr des heten si reht.
der herzog albreht
boten ûf sant,
trivels er sich underwant:
kriuze, sper unde nagel,
unsers ungeluckes hagel,
karles swert und krône,
des hete man vil schône
dâ gephlegen die stunt,
sit dem kunic wart kunt
sînes lîbes âmaht.
der phalzgrâve ouch gâht,
und swâ er iht weste vinden,
des er sich mohte underwinden,
daz tet er vil balt.
er gâhte über walt
gegen egerlant.
die heten nû gesant
zuo der bêheim fursten,
ob er wær in den getursten,
daz er sich ir
underwunde schier,
wand man den phalzgrâven
sæhe dâher draven
ûf den trôst und den wân,
daz si im wurden undertân.
dô daz der bêheimkunic vernam,
er macht sich ûf unde kam
hinz eger mit balder île.
nû was ouch an der wîle
der phalzgrâf ludwic
den gerihten stîc
unde wolt hinz eger sîn.
und dô der phalzgrâf von dem rîn
underwegen ûf der vart
des kuniges inne wart
datz eger in der stat,
er legte sich als drât
in ein klôster dâbî,
ich wæn, daz ez gelegen sî
in einer halben mîle kreizen,
waltsahsen ist ez geheizen,
dâ herbergt er in.
nû was ouch komen dâhin
von nurnberc der sinnerîch,
burcgrâve friderich,
der ouch vil het verlorn
an dem kunic hôchgeborn,
wand er al sîn tac
sînes râtes phlac
unde volgte im ouch nâch
für alle, die er ie gesach.
der underwant sich sâ
gegen dem kunic wenzlâ
des phalzgrâven rede,
wande si im bêde
des getrûten wol:
swaz man wizzen und kunnen sol,
daz des rîches reht an gehôrt,
des was er unbetôrt.
der phalzgrâf in sande,
daz er den kunic mande,
daz er im des rehtes gunde,
daz in vor maniger stunde
hete an geerbet:
sô daz rîche wurd enterbet
und herren wære bar,
sô sold er sich gar
von rehte underwinden,
swaz er möhte vinden
burge und stet,
die daz rîche het
datz eger und düringen.
wold in der kunic dringen
von dem reht und von den êrn,
daz sæch er niht gern
und müest sichs ouch beklagen
in vil kurzen tagen
gegen den kurherren allen;
daz ez den müeste missevallen,
des getrûte er in,
wand er engerte niht gewin
dâvon ze haben noch geniez,
wan daz er ungerne liez
von reht und êren beiden
sich alsô scheiden,
der burcgrâve daz
hundertstunt baz
mit rede dort für brâht,
denn ich sîn hie hab gedâht,
sô wol er reden kunde,
des antwurt an der stunde
von bêheim wenzlâ der junge,
daz er in ungerne drunge
von deheinem rehte sîn,
daz er hete bî dem rîn.
ez wære wizzenlich,
daz er dem rîch
darzuo envollen wære
nutze und êrbære,
daz er het in sînen phlegen,
swaz im wære gelegen:
< ich hânz ouch wol dâfür,
daz ich an der kür
und an dem amte von dem rîch
sî belêhent als volliclich
als dhein furste, den ich weiz,
in rômisches rîches kreiz;
swaz dem rîche ist benant
und hie stôzet an mîn lant,
ob ich daz selbe guot -
wan durch getriwen muot -
mir die wîle ziehe zuo,
swaz ich daran missetuo,
des die fursten mugen jehen,
darüber lâ daz reht geschehen
ein kunic, swenn uns den got gît.>
diu rede werte lange zît
unde wart ouch dâ sô vil,
daz ich si mac noch enwil
gar zende bringen.
der burcgrâf begunde ringen
sêre darnâch,
daz zuo einer sprach
ietweder furste kæme
und von dem andern vernæme
sîn selbes wort und rede.
daran brâht er si bêde.
zwischen eger und waltsahsen
ein gefüeger berc ist gewahsen
und heizt der siechen birkech;
dâ wart daz gespræch
geleget zwischen in,
dâ kômens ouch bêde hin.
von bêheim kunic wenzlâ
lieplich er dâ
den phalzgrâven enphie;
darnâch er mit im gie
ûf hôher snelliclich.
der burcgrâf friderich,
den man von nurnberc nant,
sprach zuo den hern zehant,
dô si kômen her dan:
< ir sult gedenken daran,
wes ir aneinander gebunden sît,
und lât iuch ze diser zît
von einander niht dringen
und durch niht bringen
in fremde und in haz.
ir sult bedenken daz,
daz iwer wîp sint swester,
dâvon sît dester vester
mit aller triwen kraft
an ganzer friuntschaft.
ir bêde habt der wal zwô
unde mugt ez liht alsô
orden unde schaffen
mit den selben phaffen,
die ouch habent die kür,
daz sîn hin für
daz rîche immer mêre
hât frum und êre,
mit swem ir sîn gunnen welt,
werdet ir geselt
und friuntlich vereint.>
als vil er in bescheint
wîser und kluoger rede,
unz daz er si bêde
mit einander versliht.
ez wart alsô verriht,
daz man daz zil alsô stiez
unde die wal liez
datz eger den burgæren,
an swelhem si lieber wæren,
des solden si zuo dem mâl
haben frîe wal.
die besprachen sich dô
und jâhen herwider sô,
waz si erliten heten swære,
dô daz rîche wære
sô lang ân herren gestanden
und dô si ze sînen handen
der phalzgrâf inne hæte,
wie er in dô tæte
und wie vil si liten gebresten,
vil wol si daz noch westen;
dârumbe si sich niht
fürbaz mit dheiner phliht
wolden an in kêren,
daz si in ze herren
möhten oder wolden haben.
dem kunige si gâben,
swaz daz rîche hât
datz eger umb die stat,
und swuoren im ân argen list
ze warten alle die frist,
und daz rîch wær herren lôs.
daz der phalzgrâf verlôs
sîn müe und sîn arbeit,
daz was im zorn und leit
und etlichen sînen mannen.
doch schiet er von dannen
mit dem kunige wol vereint,
als ich iu vor hân bescheint.
von bêheim kunic wenzlâ,
der beleip lenger dâ,
und warumbe, daz wil ich iu sagen.
ez was in kurzen tagen
unde gar niulich
marcgrâf heinrich
von mîhsen erstorben
und âne sun verdorben.
er het aber doch
ein tohterlin dennoch
hinder im lâzen.
die mîhsenære mâzen
daz dinc dô vil eben,
wem si sich solden ergeben
und die wîl ze herren nemen,
der sich der triwe liez gezemen,
daz er wære sô gemuot,
daz er dem kinde sîn guot
behielt als ein vormunt
unz ûf die rehten stunt,
daz diu magt gewahsen wære,
daz si wurde minnebære,
sô sold er ir ân widerstreben
lant und liute wider geben.
des erwelten si gemeiniclich
von dürinc marcgrâf friderich,
der was nâch rehter sippe sag
des kindes næhster mâc,
den ez von dem vater het.
nû was des kuniges bet
gewesen guote wîle,
daz der lantgrâf mit île
dâ selbe zuo im kæme
und dâ von im vernæme,
swaz er mit im het ze reden.
des was zwischen in bêden
ein tac hinz waltsahsen genomen,
dâ was der lantgrâf hin komen.
dô des der kunic wart gewar,
der kom ouch zehant dar.
darnâch in kurzen stunden
ir râtgeben sich verbunden
der teidinge zwischen in.
von bêheim des kunigs sin
stuont alles ûf daz eine,
ob er sache dheine
möhte gewinnen vor hant
dâmit er mîhsen daz lant
bræht in sîn gewalt,
darnâch er sêre stalt.
ze jungist wart ez sô verriht,
daz mit hîrât verphliht
der juncfrouwen von mîhsen wart
des kunigs sun an der vart
mit solher bescheidenheit,
ob daz rîche verseit
dem kint daz lant ze lîhen,
sô solt si sich verzîhen
und des kunigs sun ir man;
ouch wart gewisheit dâ getân
von dem lantgrâven karc
umb silbers drîzic tûsent marc,
daz er die ân widerstreben
dem kinde solde geben,
ob der lantgrâf fridrich
erwurbe umb daz rîch
mîhsen daz lant,
sît er wær erkant,
daz der selbe guote kneht
zuo dem lande het erbreht,
ob des kindes niht enwære.
für aller hande gevære
wart des gesworn
von den fursten hôchgeborn
unde von ir hôhsten mannen.
dâmit schieden si von dannen,
her zbêheim der kunic rîch,
gen mîhsen lantgrâf friderich.
ccclxxviii. sus wart kunic ruodolf geclagt.
doch wart mir gesagt,
daz ân sîn wîp und ân sîn kint
in niemen klagte sô swint
noch von herzen lenger
mit grôzer klage strenger,
als der sinnerîch,
von nurnberc burcgrâf friderich,
und der abt von admunde.
der muoste für die stunde
mit groezern vorhten leben,
wand swenn erz het übergeben
gegen dem herzogen albreht,
sô macht imz der kunic sleht;
des er nû het mangel.
dâvon muost er sich angel
hüeten fürbaz
vor des herzogen haz.
ouch wil ich niht verdagen hie,
wie ez der kuniginn ergie,
dô der kunic was tôt.
zweier hande nôt
muoten si sêre:
daz eine was diu êre,
der si mit dem kunige phlac,
ê daz er tôt lac,
diu nû was verlorn
und mit alle verkorn;
daz ander, daz si muoste lîden,
daz si niht wolde vermîden
grôziu armuot.
wand zuo des rîches guot
zugen sich zehant,
die darzuo sint benant,
daz si ez tuon sullen
und dâmit erfullen
des kunftigen kuniges willen.
dô liez ouch sich niht bevillen
der herzog von ôsterrîch:
er underwant sich snelliclich
aller der hêrschaft,
darûf im erbschaft
sîn vater het gegeben,
dô er noch was bî dem leben.
des muoste si sich kummers nieten,
wande si ze gebieten
hete über niht.
ez was ein bermiclich geschiht,
diu an ir dô geschach,
wand al zehant darnâch,
dô man den kunic het begraben,
dô mohte si niht gehaben
datz spîre kost sô lange,
daz si dâ het begange
des kunigs drîzigisten tac.
swaz si dâ koste phlac,
dârumbe muoste si zehant
ir kleinât setzen ze phant,
ouch wurden etlich dâ verkouft.
dô si wart bestrouft
maniger guoten kleinât,
diu ir der kunic geben hât,
darnâch si vil schiere
fuor gegen triere
und was dâ sô lange stunt,
unz daz ir armuot wart kunt
ir friunden und ir mâgen.
den begund si dicke klagen
ir grôzez herzenleit
und die arbeit,
daz si was sô arm.
die liezen sich es dô erbarm
und sanden nâch ir
her gegen trier.
hin fuor diu frouwe
gegen tischouwe.
wie lanc si dâ beleip
und die zît vertreip,
des wil ich gedagen,
wand ich ein lutzel wil sagen,
wie die kurhern alle siben
den triblian triben
under in mit der wal,
sît in die got zuo dem mâl
in ir hant het gegeben
nâch kunic ruodolfes leben.
der kunic von bêheim
ze sînem ôheim,
von branburc dem marcgrâven,
manigen boten hiez draven,
die daz wurben zwischen in,
daz ir beider sin
gehæl über ein,
sô daz von in zwein
wurde erkorn
ein man in solher aht geborn,
der nâch des kunigs ger
weder minner noch mêr
mit dem lant ze mîhsen tæte,
wan des in der kunic baete.
ze disem anevange
jach marcgrâf ott der lange,
er tæte daran gern,
swes der kunic niht wold enpern;
möht aber ez geschehen,
sô wold er ouch besehen,
ob im diu stat indert getöhte,
daz er geniezen möhte
an disen zîten der kür,
wand er sich hin für
trôste des niht,
daz er mêr gewunne phliht
an deheiner wal
wan zuo dem einen mâl;
sô gar het den ellensrîchen
besezzen niulichen
gebreste manicvalter,
den dâ bringt daz alter.
ccclxxix. der von sahsen ouch traht
mit aller sîner maht
und der herzog ludwic,
ob si inder ûf den stîc
mit deheinen dingen
die andern fursten möhten bringen,
daz erwelt wurd ein man,
der si lieze inne hân
und bî dem guot belîben,
daz in zuo ir wîben
het gesetzet kunic ruodolf.
von kolne der bischolf
trahten nâch begunde,
wie er den wec funde,
daz ein kunic wurd genomen,
mit dem er möhte überkomen
und den er des überpredigt,
daz er in erledigt
von dem herzogen von brâbant,
burgen, brieve unde phant,
die er het von im inne,
dâmit er ze minne
und ze suone komen was,
dô er sô kûm genas
der vancnus, die er het erliten -
und hiet sîn helfe vermiten
der bâbest zuo der selben zît,
er wære âne widerstrît
von kummers übergusse
verdorben in der vancnusse.
werbend ouch wart
von magenz bischolf gêrhart,
wâ er einen kunic næme,
mit dem er überkæme
die kriec, die gegen im heten
die burgær ûz den steten,
und manic grôz ansprâch,
diu von den steten geschach
vor dem kunic ruodolf
ûf den selben bischolf:
der kunic in übertruoc
maniger ungefuoc,
die er begie envollen
mit unrehten zollen,
die er nam ûf des rîches strâzen
und die er nie wolt frî gelâzen
sît keiser fridrichs tôt,
swie dick man imz gebôt
bî des rîches hulden:
si muosten schaden dulden,
die dâ werbende sîn
ûf und zetal bî dem rîn.
ccclxxx. der bischolf von trier,
daz sult ir gelouben mir,
der meinte die rehtikeit,
wand im von herzen was leit,
daz der von francrîche
rômischen rîche
sô vil des sînen vor hât;
dârumb er die fursten bât,
daz ein solher helt
ze kunic wurd erwelt
den man erkande der kraft,
daz er mit reht und ritterschaft
dem rîche bræhte in
den sældenrîchen gewin,
ich mein die krône durnîn,
die ûf dem houbte sîn
unser herre selbe truoc.
dô man ims mit ungefuoc
in sîn houbet dranc,
ei, waz bluotes her ûz spranc,
dâ sunder ieglich dorn
sîn loch het erkorn
in dem houbt des süezen kristes!
gewaltes unde listes
der von francrîch hât sô vil,
swelich rômisch kunic wil
die krône und daz kunicrîch arl,
daz der gewaltige karl
rômischem rîche gap,
wil gewinnen, der hab
gewalt, witze unde kraft
unde solhe ritterschaft,
dâmit er gewalticlich
mug gevarn in francrîch.
daz riete ich, sold ich ez tuon.
ganzer frid noch stæter suon
zwischen franzoisen
und den helden kurtoisen,
die dâ gehôrent ze triere,
wirt nimmer ûf der riviere
der zweier rîche gemerke:
wande mit sîner sterke
der von francrîch und mit gab
dem rîche hât betwungen ab
sîner liute unde lande;
daz nieman sô wol erkande,
als swer datz triere bischolf ist,
wande er ze maniger frist
von in schaden dulden muoz.
des doch ein teil tet buoz
von triere dem bischolf
der sêlic kunic ruodolf,
unde wie daz darzuo kom,
daz habt ir vor wol vernom.
die kurhern alle siben
des selten ledic beliben,
man sæch ir boten wandern
von einem hinz dem andern,
von den leien zuo den phaffen;
wie si ez wolden schaffen,
des vereinten si sich ê.
wie ez umb die wal ergê,
daz lâz wir nû ligen:
ich hân lange geswigen,
daz ich niht hân geseit
von der unger gelegenheit.
ccclxxxi. lât iu kunden unde sagen,
wie diu mære gelâgen
in der unger lande.
den herren tet daz ande
und zorn âne mâzen,
daz der kunic het lâzen
verwüesten den von ôsterrîche
ir ungerischez ertrîche.
daz dûht si widerzæme:
ob in niht genæme
wær gewesen grâf yban,
er sold ez haben getân,
jâhen si, durch sîn êre,
daz er daz lant sô sêre
niht het lâzen verwüesten.
des selben si im müesten
alle haben geholfen.
si klagten den bischolfen,
die in ungerlande sint,
daz der kunic wære blint
an êren und an triwen,
und er liez sich niht riwen
die unfuor und die missetât,
die er vor begangen hât
und dem bâbste het verlobt,
nû wüetet er aber und tobt
mit der velbischen undiet.
den bischolfen man daz riet,
ez wær ir amt und ir reht,
daz si solden wesen sleht
an der rehtikeit,
daz der kunic von in geleit
wurd ab dem wege der unfuor,
die er dem bâbst und in verswuor,
dô er gevangen was.
den fursten man vor las
sîner untæt sô vil,
daz ez ninder hete zil.
daz si in der rihten ab,
der von gran und der von rab,
der von vezprim und der von goltschâ.
die vier vereinten sich sâ,
daz si zuo dem kunic sanden
unde daz si in manden,
daz er sich selber dâmit êrte
unde sîn leben verkêrte,
daz er sich het genomen an:
in wær aber kunt getân
sîn altez, unvertigez leben;
wold er dem niht ende geben,
sô wurden im die herren gram
und die liut ungehôrsam,
die in ungerlande wæren.
ouch enputens im die swæren
ungemaches burde,
diu im kunftic wurde,
ob er sich bezzert niht.
die boten al geriht
fuoren an den stunden,
dâ si den kunic funden,
und wurben, als man si hiez.
der kunic des niht enliez,
er hiez überlûte lesen,
waz diu botschaft möhte wesen,
diu im was komen dar.
dô er der wart gewar,
dô wart er zornes vol.
er sprach:< ich wil und sol
der unger herre sîn
und ir dheiner der mîn.
si sullen mich niht vil lêren,
wie ich sul phlegen mîner êren,
die ich noch nie verkôs.
ungetriu und êren lôs
sint si selben und ir kint.
heizent si mich êren blint,
daz wirt alsô gerochen,
daz in ûz gestochen
werdent diu ougen.
si müezen mir der red verlougen,
ich heize denn niht ladizlâ.>
die valben, die er bî im dâ
zuo den zîten het,
den klagt er sâ zestet
der unger botschaft.
diu geheim und diu geselleschaft,
die er in vor het erzeigt,
darinn sich neigt
zehenstunt mê,
denn er sîn het begangen ê.
dô si ersâhen daz,
die unfuor wâren gehaz,
daz kunic ladizlâ der junge
deheine bezzerunge
sîns lebens ûf sich nam,
dô wurden si im gram,
und gehabten sich ir rehtes,
wand er durchslehtes
dem bâbest het geheizen
und ûz ungrischen kreizen
den grâven unde den prelâten,
wurd er mêr als ungerâten,
als er was ê gesehen,
sô solt sîn niemen jehen
fürbaz ze herren.
daran begunden sich kêren
die unger alle gelîche;
beide arm und rîche
die trahten vil sêre
umb des landes êre
und wâ si hern bekæmen.
nû hôret, wen si næmen.
ir habt vor wol gelesen,
wer diu frouwe mohte wesen,
die die unger sanden
heim gegen welhischen landen,
dô si datz ungern witibe wart,
und wie si an der selben vart
datz saders in der stat
flîziclichen bât
beide man und wîp,
daz man schout ir lîp:
dâmit sich diu guote
vor arcwân behuote,
wand alle, die si wolden sehen,
die muosten ir des jehen
und gestên, daz si swanger was
des kindes, des si genas,
dô diu rehte zît kam.
andrê wart des kindes nam.
darnâch gestuont vil unlanc,
daz die frouwen des betwanc
gebreste manicvalt,
daz si muost werden sô balt,
daz si einen nam êlich
irm vordern manne ungelîch.
hôrt, welher geburt er wære:
er was ein venediære,
armuot in sêre flôch.
daz kint er vil schône zôch,
unz daz ez ze manne wart.
dô kunic ladizlâ alsô gebârt,
daz im die unger wurden gram -
wie er ûz der vancnus kam,
als hie vor geschriben stêt,
und wie er nâch des bâbstes bet
wart genomen ûf bezzerunge -
dô lobt kunic ladizlâ der junge,
swenne daz mêre geschæhe,
daz man in in solher fuore sæhe,
als er ê was gewesen,
sô müest er solher zuhte besen
von den ungern dulden,
daz er von den schulden
des kunicrîchs wurd verstôzen.
mit gelubden grôzen
bant er sich des in.
dô in sîn tumber sin
an tugenden macht sô laz,
daz er des alles vergaz -
als ir vor habt gehôrt,
wie in ein velbin betôrt,
daz er began an tugenden hinken -
dô was ouch lîht ze winken
grâf yban und sînem geslehte,
sît daz man in mit rehte
des rîches moht verstôzen:
mit den grâven grôzen
wurden si ze râte,
daz si sanden drâte
nâch hern andrên von este,
den man dâ den næhsten weste
an der sippe zal
von kunic wêlân zetal,
sô was her andrê der bederbe
des kunicrîches næhster erbe.
wol ist daz diu wârheit,
sô man die sippe reit
von den froun, die töhter sint,
sô wæren diu kint
von beiern herzog heinriches
nâher erben des rîches,
herzog otte und herzog stephan -
wizzet, daz die zwêne man
von rehter arte sint
kunic wêlâns tohter kint -
und von bêheim kunic wenzlâ,
der ouch von kunic wêlâ
muoterhalp ist komen -
ich hân alsô vernomen,
sîn ane was diu von matschouwe,
sô was diu selbe frouwe
von kunic wêlân geborn.
doch habent si verlorn
erbschaft diu kint,
swa der süne erben sint,
dâ müezen si ûf hôher stên.
dâvon den selben andrên
die unger besanden,
wand si daz wol erkanden,
daz kunic wêlâ, als wir lesen,
sîn alter ene ist gewesen
und sîn ene kunic stephan.
dâ manden si in an
und bâten in, daz er kæme
und daz kunicrîch in næme,
daz sîn veter het verworht,
wand er ûz gotes vorht
aber wolde leben;
diu gelub, diu er het geben
dem bâbest und in über sich,
der wære er gewislich
hinder sich getreten.
flîzlich wart er gebeten
von rîchen und von armen,
daz er sich liez erbarmen
des landes unverrihtikeit,
sô daz er schiere sich bereit
und sich nihtes sûmen liez,
als liep im wære der geniez
kuniclicher êren.
her andrê begunde kêren
darûf allen sînen sin,
wie er schiere kæm dâhin;
ungern er sich verlac.
er bât friunde unde mâc
daz si im hulfen in daz lant.
bereitschaft unde phant
wart im vil geborget,
vil lutzel er sorget,
wie ez wurd vergolten:
swem die unger wolten
gehôrsam wesen,
der mohte wol genesen
vor solher gulte vorhte.
maniger hand man im worhte
trincvaz unde wât.
sîn ôheim er bât,
herren albertin,
daz er mit im füer dâhin.
daz geschach durch sîne bet.
dô er sich bereitet het,
mit einem kleinen her
saz er ûf daz mer,
datz saders kom er zuo den staden;
die in dar heten geladen,
den selben er zehant
sîne boten sant
und bât si, daz si kæmen
und in zuo sich næmen,
er wær dar ûf ir triwe komen.
dô daz heten vernomen
der bischolf von gran
und der grâf yban,
die riten im enkegen
und heten in ir phlegen,
und der bischolf von vezprim,
die heten vil gerne im
geholfen des rîches.
dô wurden ungelîches
muotes die herren:
etlich begunden an in kêren,
sô wâren ouch etliche dâ,
die den kunic ladizlâ
sô harte widersâzen,
daz si ir triun vergâzen
an dem, den si geladen heten.
dô si unendiclich teten
zuo hern andrês sachen,
dô begund sich wider machen
her albertin sîn ôheim
gen venedi wider heim.
daz was im vil guot,
wan ez beleip unbehuot
her andrê von este,
wand er enkunde noch enweste,
wes er sich rihten solt:
die im dâ wâren holt,
die rieten im ze belîben;
sô begunden gegen im trîben,
sô si beste kunden,
die im nihts guotes gunden,
beide spâte und fruo,
wie siz bræhten darzuo,
daz er füer gen walhen wider.
er reit ûf unde nider
von einem hinz dem andern,
wîslôs begund er wandern
zuo dem hiute, zuo dem morgen.
mit sô getânen sorgen
er alle wîle ranc.
nû ergie darnâch unlanc,
dô der marcgrâf von este
volliclich niht enweste,
wellent er kêren solt,
nû kom von trigou grâf arnolt.
den zêch man unde was ouch wâr,
sîn herze wære triwen bar.
vil wol erzeigt er daz dâ.
hern andrên bât er sâ,
daz er mit im ze hûse rit
unde dâ von im lit
hûsêre und gemach.
durch sîn bete daz geschach.
vil sêre in daz sît gerou:
wande dô in gen trigou
grâf arnolt mit im brâht,
als er sîn het gedâht,
alsô volfuort er ez ouch.
wê dem ungetriwen gouch,
daz er des niht wold ab gestân,
er wolt der triwen werden ân.
warumbe tet er die geschiht
hie vor ûf dem velde niht,
dô er im widerfuor
und ê daz er im swuor
sô manigen starken eit,
er wolde liep und leit
immer mit im tragen?
got rech ez über sîn kragen,
daz er sô schiere des vergaz!
wand dô er ob dem tische saz,
dô vienc in der boesewiht.
im wart ein leidiu riht
ze jungist für getragen,
dô er im hiez sagen,
daz er gevangen wære.
arnolt der trigouwære
het des starken muot,
im wurd ein grôzez guot
von venedien gegeben,
daz er in lieze leben.
dâvon tet er im grôz leit.
nû wart im kuntlich geseit,
daz ez in niht vervienge,
ob er in brande oder hienge
oder swie er in vêht:
ez wær venediær reht
unde vester saz,
daz in daz wær ein traz,
daz deheinem venediære
sîn friunt sô liep wære,
den er getorste lôsen
umb einen phenninc bôsen.
zehant er verzagte,
dô man im daz sagte,
ez wær im unvervenclich.
dô fuor er gegen ôsterrîch
und fuort in dâhin.
er het des starken sin,
im tæt der furst solch stiwer,
dâvon er wurde tiwer
und gebezzert an dem guote.
arnolt der valsch gemuote,
dô er ze wienen kam,
sîn gevangen er nam
unde fuort in bî der hant,
dâ er den herzogen vant.
der neic mit gruoze im.
er sprach:< herre, nim
disen man; er ist der,
der von walhen ist komen her
durch etlicher unger laden
ûf kunic ladizlâ schaden,
der dîn guot friunt ist.
dem mahtû an diser frist
groezer êr erbieten niht,
denn ob dû in algeriht
bî dînen boten sendest,
wand dû dâmit erwendest
grôzen ungemach,
der dem selben kunic hernâch
von den ungern kunftic wurde,
die der triwen burde
ab in legen wellent.
si heten gern mich gesellent
zuo ir untriwen:
sô müez mich immer riwen,
swenn ich mich alsô vergæze
und mit in in die phliht sæze,
daz ich von mîner jugent
hân gephlegen der tugent,
diu triwe ist genennet.
swer mich erkennet,
der weiz wol, ob ich hân wâr>.
dô daz eine wort kom dar,
dô wart er gehônt
dâmit, daz er beschônt
sîn offenbære missetât:
wand swer sîn dhein kunde hât,
der west wol, daz er misseseit,
wande nâch der wârheit
sô was in ungerlant
sô ungetriwes niht erkant.
nû hôret, wie dem ende wære:
maniger hande mære
dem herzogen er vor sagte,
wes er êren bejagte
unde wes er frums næme,
ob dem kunic von ungern kæme
der marcgrâf von este.
der herzog wol weste,
waz er darzuo tuon solt.
von trigou grâven arnolt
er schône vertigen hiez;
doch sô getânen geniez,
als er gewinnen sich versan,
dâ wart er versûmet an.
sîn tugent in daz lêrte,
daz er sîn prîs mêrte
an dem ellenden:
er wold in dhein wîs senden,
dâ er verlür daz leben,
swie doch die valschen râtgeben
in triben darzuo
beide spât und fruo,
daz er machte groezer kraft
der geheim und der geselleschaft
zwischen im und kunic ladizlân,
sô daz er im den man
hin heim gevangen sande.
nû bedâhte und erkande
vil wol der herzoge daz,
daz diu phâht und daz mâz
vil dicke übergriffen wirt.
sît man des hart enpirt,
die fursten müezen alsô leben,
daz si haben râtgeben
durch furstlicher tugent amt,
die solden alsô sîn besamt,
daz si wæren ûz gelesen,
sô daz si kunden wesen
getriu und reiner gewizzen,
die selben sich ouch flizzen,
daz si valschen rât verbæren
und daz si râtgeben wæren
nâch der sêl gewarheit.
nû ist ein gewonheit
leider komen al ze verre,
daz ein ieglicher herre
zweier hande rât
in sînem hove hât:
daz tuont si durch den list,
swen der sache alsô ist,
daz si daz erger meinent,
daran si bescheinent
iren willen den,
die dâ niht anders begên
mit râte und mit bet,
wan darnâch und ir wille stêt.
nû wunschte ich des gern,
wolt mich sîn got gewern,
daz der selben smeichenære
doch sô lutzel wære,
daz si ze dheinen stunden
möhten noch enkunden
an dem râte widerstreben
den, die den fursten kunden geben
solhen rât und êre,
dâvon sich mêrt ir êre,
sô wurd manic arger rât verkorn.
der wunsch ist leider verlorn,
wand die hern sint sô gemuot,
ez sî übel oder guot,
darnâch ir wille stât,
swer darzuo mit rât
fordert oder stiwert,
der wirt von in getiwert;
swie swach er von geburte sî,
wont im liegen und triegen bî,
smeichen unde lôsen,
rûnen und liepkôsen,
er wirt zuo dem rât geschriben.
dâvon sint leider beliben
an der minnern zal die getriwen.
nû lâzen sichs niht riwen,
die dâ getriun rât geben!
sol herzog albreht leben,
si werdent im noch als unmære
als der alte tûfersære,
der dâmit fullet sînen sac,
daz er valsches râtes phlac.
zêther über kunic ruodolfen,
daz er im ie was geholfen,
dô er verkarkert wart
von herzog meinhart.
jâ, was erz ouch der,
der dem fursten gap die êr,
daz er den von este sande
dem kunic von ungerlande.
dô tet der von ôsterrîche
nâch sîner art gelîche,
er huote sîner werdikeit.
er sprach:< mir müeste wesen leit,
west ich mich niht sô frumigen,
daz ich möht den kunigen
ir friuntschaft ab gewinnen,
denn daz ich von hinnen
ûz mînem hove sant gevangen,
umb der leben ez wær ergangen.
daz ich daz tæt, nû enwelle got,
ez wurd ein êwiger spot,
swâ ez für kæme,
daz ich mînem hove næme
sîn reht und mînem nam.
ich wart nieman sô gram,
er het hoffenunge,
im wære wol gelunge,
und diuht er wære genesen,
sold er in mînem hove wesen.
bî dem reht ich immer wil belîben>.
nû begund ouch darzuo trîben
diu tugentrîche herzoginne
mit ir witz und mit ir sinne
beide spât und fruo,
unz si ez brâht darzuo,
daz der herzog tet daz beste
dem marcgrâven von este -
sô im sîn got immer lône!
er hiez sîn phlegen schône.
tugende noch milte
die herzoginne niht bevilte,
daz erzeigte si dâ wol:
swaz kleider haben sol
ein man von solher art,
dâmit er gekleidert wart.
sîn swærer muot wart linde:
herberg und gesinde,
daz im solt wesen undertân,
diu herzoginne im gewan.
durch sîn êr und durch ir bet
guotlichen man im tet.
der herzog durch sîn zuht,
daz er von hôher fruht
was zer werlde brâht,
an im er daz bedâht
und gewert in, swes er gert.
dô daz het gewert
wol ein halbez jâr,
der nû was armuot bar
and vor arm was gewesen,
der begunde an sich lesen
welhische tucke.
daz kom im zungelucke.
wand dô er enphant der wirm,
dô moht er niht gehirm -
daz selbe sprichwort
hân ich ê gehôrt,
dô man im tete wol,
dô wart er hôchvart sô vol,
daz er des wænen wolde,
daz in der herzog haben solde
für der unger herren.
alsus begund er mêren
sînen hôhen muot.
etwen dûht in niht guot
diu êr, die man im bôt.
daz was doch âne nôt,
wand swaz im êren unde minne
erbot der herzog und diu herzoginne,
daz si sich an im êrten,
ir prîs si daran mêrten,
niht durch deheine schulde,
wan durch êr und gotes hulde,
der man muoste wærlich
jehen dem von ôsterrîch.
eins tages ez alsô kam,
daz im der herzog nam
ein wîle ze gejeide.
von wienen zwô tagweide
mit manigem helde balt
was er geriten in den walt.
im tet sô wol daz jagen,
daz er in funf tagen
niht her wider kam.
und dô man vernam,
daz er kunftic wære,
die dâ wârn hofpære,
daz gesinde und ouch geste,
frâgten den von este,
ob er mit in
wolde dâhin
dem herzogen an den zîten
uf daz velt enkegen rîten.
< nein ich>, sprach er,
< darzuo bin ich ze hêr
an geburde und geslehte;
daran tæt ich niht rehte>,
der von este sprach,
< daz ich im rite nâch,
daz ich vil edler bin.>
owê, tôrehter sin,
wie dicke dû in vellest,
dem dû dich zuo gesellest!
alsô ouch dô geschach.
kurzlich hernâch
wart ez dem fursten geseit -
wolt got, wær ez im verdeit,
daz wære gewesen guot.
der wolgezogen und der fruot
herzog albreht von ôsterrîch
sprach gezogenlich:
< swer den andern êrt.
sîn lop er daran mêrt.
ich hân niht dester wirs gâz,
ob er die reise versaz,
dô ich her in geriten kam.
sîn hôch geburt und sîn nam
sol von mir sîn ungekrenket,
mit dem si im geschenket,
swaz ich liebes hân getân.
fürbaz sol er grîfen an
datze venedien sîn hab>.
von tac ze tage lie man ab,
daz man sîn niht phlac als vor.
er ist wol ein tôr,
der niht guot für guot hât,
die wîl sîn dinc alsô stat,
daz er sîn niht verbezzern mac.
dô man sîn niht als ê phlac,
dô begund er sorgen,
wâ er fund ze borgen.
die dâ koufliute wârn
und hinz venedien varn,
die schuofen im borc ein wîle,
doch sanden si mit île
gegen venedien,
ob man in wolt ledigen,
ob er iht schuldic belib,
die wîl er die zît vertrib
datz wienn in ôsterrîch.
der bot kom snelliclich
und sagte den koufliuten daz,
swer im iht borgte fürbaz,
denn sîn phant überkæme,
daz er sæch, wâ er ez næme.
dô diu botschaft wider kam,
allerêrst wart man im gram,
sô daz im niemen borgte niht.
daz gesind fuor algeriht,
swâ si ez mohten verkêrn.
ich wæn er hete nû gern
gen dem herzogen geriten
und die tôrheit vermiten,
diu im zestôrte den gemach
und daz guot, daz im geschach
von des fursten wegen.
armuot begund er phlegen.
mir wart kunt getân
von einem geistlichen man,
einem bruoder der wilhalmære,
daz er ze lest sô arm wære,
daz er nam von des bruoders hant
zwei lînîniu gewant.
selten er daz verlie,
in der brüeder hûs er gie,
swenne in begunde hungern.
wirt er immer kunic datz ungern,
sô gedenk in sînem muot,
ob armuot iht wê tuot,
und lâ sich dester baz erbarmen
die ellenden armen.
ccclxxxii. nû lâz wir in belîben dâ
und sagen, wie kunic ladizlâ
sîn dinc ane vie.
daz wil ich iu sagen hie...
grôzen haz begund er tragen
den hôhen grâven allen gelîche
in sînem kunicrîche
und den bischolfen alsam.
den wart er sêre gram
und lie im wesen al ze swære
die manung êrbære,
die si im teten al durch guot.
im wart sô übel ze muot,
daz er ez al ze ringe wac,
wie sîn gescherte lac
gen den grâven und der phafheit.
im was weder liep noch leit.
wie daz kunicrîche stuont,
er rihte noch versuont,
swaz dârinne was verwarren.
alsus begund er harren
bî den valben ûf den sin,
daz er belîben wolt bî in,
ob im datz ungern misselunge.
man sagt, daz in betwunge
einer velbinne minne,
daz er sîner sinne
und sîner gelubde gar vergaz.
er wart an tugenden sô laz,
daz er si lie underwegen.
der unfuor, der er ê het gephlegen,
der wart michel mêre.
hinz den valben tet er kêre
und was stætlich bî in.
sîn herze und sîn sin
was unz ûf den grunt
verkolen und enzunt
zeines valben wîp.
der nam im den lîp
eines tages, seit man mir,
daz er sich het zuo ir
geleget durch gemach.
ein swert er durch in stach,
daz er zehant was tôt.
jâmer unde nôt
huop sich in dem lande.
sîn tôt tet niemen sô ande,
der in hete gerochen
an im, der in het erstochen.
ei, daz mir nieman hilft klagen
den kunic, der dâ ist erslagen,
dâ missetuont die unger an!
hiet er solhs werkes iht getân,
diu dâ wæren unbederbe,
sô was er doch rehter erbe.
durch mînen willen nemet war,
swâ rehter erbeherren bar
ein gefurstez lant wirt,
wie gar ez ab birt
von tage ze tag:
ungerlant, dâvon klag,
klag und klage âne mâzen,
daz er niht erben hât lâzen,
zuo den dû hetest trôst.
dû bist fürbaz erlôst
der sælikeit und êre,
daz dîn hêrschaft iht mêre
der heiligen zal.
kunic ladizlâ val
hât dir den trôst gezuct.
hiet er ein teil geruct
ûz ordenlichem leben,
sô hiet im got gegeben
ein sô getânez kint,
daz lîht ân underwint
hiet gelebt in gotes vorht.
unger, daz habt ir verworht
dem lantvolke gemeine.
iuch dunkt der schade ieze kleine:
er wirt dir noch sô grôz!
wand dû wirst sô blôz
frides und gerihtes halben;
swenne ietwederhalben
in dem lande werdent kuniglîn,
sô wirt allerêrste schîn,
waz dû hâst verlorn.
nimmermêr wirt geborn
ein kunic in ungerlant,
dem als wol gê enhant
furstlicher gewalt,
als den daz rîch bezalt
von erbschaft was.
an einem buoch ich las,
daz der kunic davit
hete zeiner zît
wider got getân,
dârumb er gebuozt wolt hân
daviden zehant.
got sînen engel sant,
der sagt im algeriht,
got wold enperen niht,
ez wurde gerochen,
daz er het zebrochen
gots und der ê gebot.
dô hiez in got,
daz er naem die wal,
daz des gerihtes val
über in ein ergie,
oder über alle die,
die dâ wârn in dem kunicrîche.
dô tet davit dem gelîche,
daz dem menschen niht lieber ist
denne sîn selbes genist,
und wolde, daz im got vertrüege
unde daz volc slüege.
ccclxxxiii. nû hôret, wie ez ergienc.
dô sich der ander tac an vienc,
von dem morgen unz an den mitten tac
dô hete der gotes slac
drîzic tûsent mensch ertôt,
dâvon jâmers wart genôt
der kunic davit.
in dûht, er het sîn zît
hinze gote ruofen:
schrîen unde wuofen
gegen got er begunde,
daz sîn zorn erwunde
an dem unschuldigen bluot,
swie sîn genâde diuhte guot,
daz er sô ræche über in.
in dem selben sin
ist got hie niht gewesen:
die unger wænent sîn genesen,
ob ir kunic sî aleine tôt.
zwâr ez wirt ein nôt
groezer, denn si hân gedâht:
ir wirt manic tûsent brâht
zuo dem tôde von dem leben,
ê si dem ding ein ende geben
und ê si sich vereinent,
wen si ze kunige meinent.
zdem andern mâl, wil ich iu sagen,
sol man den kunic klagen,
durch daz er gewîht ist.
an der alten ê man list,
wie samuêlen got
gap êr und gebot,
daz er soulen solde wîhen.
des wold er in niht verzîhen
samuêl, der prophet,
als in got gewelt het,
soulen er zehant
gap ze kunig in daz lant
und heiligt in mit der wîhe sâ.
doch vil schiere darnâ
verlôs er gotes hulde.
umb die selben schulde
got samuêlen hiez,
daz er des niht enliez,
daz er soulen næme
daz kunicrîch und daz er kæme
zuo daviden, jesses suon,
dem sold er mit wîhe tuon,
als er soulen het getân.
samuêl, der heilic man,
tet als in got lêrte:
daviden er dâmit êrte,
mit der heiligen wîhe
unde mit dem kunicrîche.
dô des soul wart gewar,
daviden het er in vâr
und legt im ein lâge,
unz an einem tage
zuo daviden kom ein kneht.
der sprach:< her, soul, der dich vêht,
den hân ich tôten gesehen>.
davit sprach:< wie ist daz geschehen?>
der kneht sprach alsô:
< er ist gewesen gar unfrô
umb den schaden und den spot,
daz er ist alsô von got
des kunicrîches entsezt
und er des niht ist ergezt
mit dînem tôde, als er gert,
dârumbe hât er ein swert
durch sich selp gestochen
und alsô gerochen.
dannoch moht er niht verderben.
dô begund er an mich werben,
daz ich nâch sîner bet
im den tôt tet.>
dô er volgesprach,
davit ein wîle nider sach,
wande im got zehant
sant den geist, daz er erkant,
daz er hete missetân
und einem gewîhten man
sîn bluot het verrêrt,
den got selp dâmit êrt
durch die wîch, diu an im lac,
wand im got des gewac,
daz dhein sîn vînt mit kraft
an im wart sigehaft.
davit sprach zuo dem kneht:
< dû hâst getân unreht.
dîn hant was darzuo ze lîht,
daz der gotes gewîht
von dir entêret ist.>
er hiez in tôten an der frist.
sît got und davit
zuo der selben zît
soulen dâmit lônten,
daz si der wîhe an im schônten,
sô solt wir baz ahten
der wîhe und betrahten,
wie ez umb der kunige wîhe stê.
nû und in der alten ê
ist ez gar ungewegen
der wîhe, der wir nû phlegen:
wand daz sælic und daz reine ol
ist heilikeit sô vol,
ez ist sô edel und sô guot,
daz ez den bâbest wirdic tuot
der êren gar, diu an im lît;
den bischolfen ez gît
die wirde unde den gewalt,
daz in diu êre ist bezalt
und darzuo gedîhent,
daz si die bischolf wîhent;
an den kan ouch daz ol schaffen,
daz si ouch wîhent phaffen
und si versigelnt in gotes ric;
die priester tuot ez wirdic,
daz si die messe singent,
dâmit si got bringent
von himel ûf den altar:
nû prüevet unde nemet war,
waz genâde an dem ole lît,
dâmit man alle zît
die kunige wîhet schône,
an zepter und an krône
und an dem aphel guldîn,
der voller erden sol sîn
und ein kriuz dârinne oben.
diu kleinât muoz man loben -
niht durch die koste, die den liuten
daran schînt, wan durch bediuten,
daz si tuont bezeichenlich.
nie keisers krône wart sô rîch
von golde noch von guoten steinen -
daz si bezeichenlichen meinen,
daran lît mêr wirdikeit,
als ich vor hân geseit
an dem buoch der keiser.
ir unger, ir sît heiser
an êren und an triwen,
daz ir iuch niht lât riwen
daz edel und daz hôhe bluot,
daz sô gar unbehuot
ist vergozzen und gerêrt
an im, den dâ het geêrt
got und sîn hôhe geburt.
ob man dhein triwe an iu spurt,
den valben solt ir nâch
volgen mit râch
mit aller iwer kraft
unz an die heidenschaft,
und die sibenburgære,
die sich dunkent sô gewære
und an manheit sô vermezzen,
die doch sint gesezzen
ze râche wol den valben
bî der tîzach allenthalben,
zdem dritten mâle sol man klagen
den kunic, der dâ ist erslagen,
niht aleine durch sîn tôt,
sunder durch die nôt
und den kunftigen ungemach;
wand ich furht, ez werd hernâch
gemeiner, denn ez sî gewesen.
die kunige sint ê wol genesen
vor solhem ungelucke:
dise verfluochte tucke
sint uns von ungern komen her.
wê hiute unde immermêr,
daz man ez ist an worden,
daz man die kunic sol morden.
ze solher gevære
hiez im stechære
ziehen listiclich
der keiser friderich
von den bergen den alten;
der kunde solher witze walten,
daz er si zôch under der erden.
nû wellent si leider werden
ob der erd sô gemeine.
owê daz man sô seine
mit râch dârumbe ist,
daz müez erbarmen krist.
dô der kunic ladizlâ
begraben wart, vil schier darnâ
huop sich in ungern grôze nôt.
der bâbst den herren allen gebôt,
ez wære alsô her komen,
swenn ungerlande wurd benomen
von dem tôde sîn erbherre,
sô wær daz reht und diu êre
dem stuol ze rôme bezalt,
daz er von sînem gewalt
einen kunic dar solt geben.
des begunde widerstreben
datze ungern arm und rîch.
si jâhen, ez wær wizzenlich,
die phaffen mit ir zungen
ungerlant heten niht betwungen
ûz der gewalt der heidenschaft:
ir vordern hetenz mit grôzer kraft
den heiden ab erstriten
und heten ouch dârumb erliten
vil manigen bluotes guz;
si heten dheinen nutz
von dem bâbst niht mêre
denn alein die êre
kristenliches gelouben;
ê si sich liezen berouben
ires lantrehtes,
ê wolden si sich slehtes
des gelouben mâzen
und dem bâbest lâzen,
des si von im jâhen.
dô daz die phaffen sâhen,
die dâ sint in ungerlant,
dem bâbst enputen si zehant
der unger fürsaz und ir willen,
und rieten im, daz er gestillen
daz volc allez hieze,
daz er si selbe lieze
einen kunic nemen.
des lie sich gezemen
der bâbst, wand er was fruot;
in dûht, ez wær mêr guot
dem stuole und der kristenheit,
ob er zuo der zît verdeit
sînen frum und sîn reht.
den ungern wart der bâbest sleht,
wand er in zuo der stunde
verhengte unde gunde
ze welen einen herren.
wellende si nû kêren
mit der wal hin?
etlich wârn under in,
die dârumb huop unhôch,
ob sich daz dinc verzôch,
dârumb daz si nâch irem muote
fuoren mit des kuniges guote;
des in nieman was wider,
als man wol ervant sider,
wer die selben wâren.
etlich ouch hart enpâren
kuniges durch gemach,
wand man lutzel iemen sach,
der frides flîzic wære:
daz beswârte die burgære
unde die phaffen hart.
dâvon in ungerlande wart
widerteiles vil.
daz wert unz an daz zil,
daz der gebreste wart sô grôz,
daz si sîn selbe verdrôz,
die man des kunigs guot sach niezen.
dô liezen sich niht verdriezen,
swaz aber der wâren,
die des geniez enpâren
durch ir zuht und durch ir êre,
die trahten darnâch sêre,
wie man frides bekæme
und wâ man einen kunic næme,
der sich alsô enthielte
und solhes wîstums wielte,
daz er mit witzen und mit kunst
behielte der liute gunst
datze ungern in dem lande.
die phaffenfursten man besande.
grâf yban und sîn geslehte
die wâren in solher mehte,
sô rîche und sô frumic,
daz nieman wol kunic
ân ir dienest mohte wesen.
die begunden an sich lesen
die phaffenfursten über al.
des half in wol zuo dem mâl
der bischolf von vezprim.
der het die triu an im,
swaz er kund und weste
den brüedern sîn daz beste,
daz treip er als er beste mohte.
als verre als im tohte
liez er daz schînen.
grâf yban mit den brüedern sînen
und mit sînen friunden gemein
kom er des râtes über ein,
die vest, die im het an gewunnen
von ôsterrîche der versunnen,
und swaz er im het genomen,
des möht er nimmer widerkomen,
im gehulfe sîn der kunic zuo.
dâvon er spâte unde fruo
traht, wie daz ergienge
und wie erz an vienge:
er brâht die botschaft daran,
daz si gebuten bî dem ban
den hôhen grâven allen gelîche
datz ungern in dem kunicrîche,
daz si zesamme kæmen
und einen kunic næmen
und daz mit dem wurben,
daz diu lant iht verdurben,
daz triben si gar vesticlich.
grâf yban ouch listiclich,
als die wîsen alle tuont,
mit allen den sich versuont,
die im ungunstic wâren
datz ungern bî den jâren.
daz tet er allez umbe daz,
daz er dester baz
sînen fürsaz voltrib
unde an der wal belib
mit den hôhsten uramen.
ze jungist überkâmen
die bischolfe des die leien,
daz si ir mishelndez zweien
liezen underwegen
und begunden phlegen
stætikeit und einunge,
sô daz alte unde junge,
die dâ heten herren namen,
zuo einander kâmen
und giengen dô vil drâte
umb einen kunic ze râte.
an der selben kür
maniger slahte man gap für,
ob man den von este næme,
wie ze grôzem frum in daz kæme:
des êrsten man daz an im spurte,
daz er der geburte
was êlich geborn und rehte
von kunic wêlâns geslehte.
zdem andern mâle sach man an,
daz ungern undertân
êwiclich möhte werden
deheinem manne ûf der erden -
wurde niht zungern erkorn -
er wære denne geborn
von welhischer art:
wand nie dhein sprâche wart
den ungern sô gemeine
sam welhisch aleine;
der truogen gunst gelîche
datz ungern arm und rîche.
ccclxxxiv. zdem dritten mâle si erkanden,
daz er in welhischen landen
het solch friunt und geburt,
ob im iht durfte wurt,
daz si sîn armuot
wol verlegten mit guot.
und daz er von in ân widerstrît
gefordert wurde zaller zît,
gegen dem bâbest von dem rîche,
si gâben alle gelîche
iren willen darzuo.
ir herren, seht, daz man im tuo
anders, denn im ê geschach,
der bischolf von gran dô sprach;
gedenket, waz an im ergie,
dô in grâve arnolt vie
und fuorte gegen ôsterrîch,
dô man in ouch gemeiniclich
her ze kunige nam
und er ûf unser triwe kam
her zungern gevarn.
welt ir daz bewarn,
daz im alsô iht missegê,
darüber wil ich ê
iwer aller triwe
mit eiden machen niwe.
daz dûhte si vil guot getân.
der erzpischolf von gran
nam ir aller eit,
daz im dhein leit
noch dehein smæhe
an lîp noch an guot geschæhe.
dô daz ergie alsô,
ze rât giengen si dô,
wie man des erdæhte,
daz man in von wienen bræhte,
daz man sîn niht wurde inne,
der herzog noch diu herzoginne.
si begunden daz besorgen,
belib ez unverborgen,
wurd sîn der herzoge gewar,
und daz ez wurde offenbâr
und daz er fürwâr weste,
daz der von este
ze kunige wær erwelt,
daz er sich im geselt
mit sô friuntlicher suon,
dâvon er im müest tuon
zuo der selben stunt
etlicher gelubde, bunt,
diu datz ungern dem rîch
wurden lîhte schedelich.
für die selben gevære
lobten in die wilhalmære,
si wolden in den selben man
sô heimlich bringen von dan,
daz ez belibe wol verswigen.
niht lenger man stille ligen -
die sichz heten an genomen,
die wolden sîn zende komen -
hinz wienen sach man gên
der selben brüeder zwên,
und dô si kômen in die stat,
dô sanden si vil drât
ir besehærinne,
dâ er dô was inne
der marcgrâf von este;
vil wol si daz weste.
si tet im ouch kunt,
er sold in kurzer stunt
gên hinz den wilhalmæren:
des ordens zwêne brüeder wæren
von ungern gestrichen her,
den wære harte ger,
daz si in solden sehen.
er sprach:< daz sol geschehen.>
dô er zuo in gie,
als bald er si enphie.
< wol ûf>, sprâchen sie,
< belîbt ir lenger hie,
sô verliest ir die êre,
die ir nimmer mêre
muget überkomen:
ir sît ze kunic genomen
über daz ungerlant,
und sî wir nâch iu gesant.
ccclxxxv. nû seht, wie ir vart,
daz irz alsô bewart,
daz ez belîbe verholen.>
er sprach:< dâ muoz ich verstolen
von hinnen varn durch nôt,
wand ich möht niht ein brôt
vergelten mit bereitschaft
die lieplichen friuntschaft,
dises landes herre
mich an legt durch sîn êre
und mîn frou, diu herzoginne.
mîn tumpliche sinne
verdienten mir daz,
daz si wurden laz
gegen mir an furderunge:
die êrbæren handelunge,
die ich hie von in kôs,
daz ich die ie verlôs,
daz mac ich wol klagen:
ich moht êr und guot niht getragen,
des dult ich nû ungemach.
ein hôchvertic rede geschach
von mînem tumben munde:
des hân ich nû lange stunde
gegen in enkolten;
doch weiz ich wol, und solten
mîn frouwe und der herzog
wizzen, wie ich von hinnen zog,
sie tæten noch an mir ir zuht,
sô gar habent si genuht
an tugenden und an güete.
nû si: daz got behüete!>
und swîgt der rede stille:
ez ist niht der unger wille,
daz man siz sol wizzen lâzen.
si biten kûme, unz si gâzen,
dô leiten si den man
ir kutten eine an,
als er irs orden bruoder wære.
hin suchen die glihsenære
datze wienen ûz der veste,
ê dârumb ieman iht weste,
hin fuoren si âne twâl,
ûf der tuonou zetal.
si fuoren spâte unde fruo,
daz si ninder kêrten zuo,
unz daz die helt versunnen
gegen oven gerunnen.
dô giengens ab dem wazzer.
nieman was dâ sô lazzer,
der iht êren kunde phlegen,
er engie im enkegen.
si enphiengen in alle wol,
als man einen herren sol,
dem solch êre sich geselt,
daz er ze kunic wirt erwelt.
ccclxxxvi. darnâch in kurzen zîten
begunden zuo rîten,
swaz der hôhsten herren was,
die man zuo den êren las,
daz nâch ir râte und ir êre
des landes frum und êre
solden werden verriht.
si wurben nâch der sliht
etlich under in,
den ir muot und ir sin
stuont nâch wirden und nâch êren.
doch begunde kêren
allen sînen sin daran
der listige grâf yban,
mit wiu er des möht zuo komen,
daz im dô het genomen
mit urliuc der von ôsterrîch.
er trahte darnâch vesticlich,
daz er zende kæme
und daz der kunic næme
ein êlich wîp,
diu an geburde und an lîp
wære darzuo gefüege,
daz si datz ungern krône trüege.
dâ wart sêr nâch betraht:
manigen end man aht,
wâ man funde die,
die man suochte dort und hie.
ze jungist dô vant man
einen fursten ze pôlân,
des lant heizt glogouwe,
dem was ein juncfrouwe
ze kinde erkorn,
wand si von im was geborn.
diu was sô tugenthaft und sô klâr,
daz die unger rieten dar,
dem der ze kunig erwelt was.
vier herren man ûz las
wîs und êrbær erkant,
die man ze boten sant
gegen pôlân.
daz wart vil schier getân.
nû kom daz mære geflogen
von glogou dem herzogen,
daz man sîn tohter wolde frîn
zeiner êlichen amîn
der unger kunig, irm hern.
der sach daz vil gern
und was sîn vil frô.
vil minniclich er dô
die selben boten enphie.
unlanc darnâch ergie,
als si westen unde kunden,
die boten begunden
die botschaft ze trîben.
si liezen niht belîben,
dârumb si wâren ûz komen.
und dô ir botschaft wart vernomen,
der herzog des niht verlac.
er besande man und mâc,
sô er si beste het.
den ungern er daz tet
zêren und ze wirde.
darnâch stuont ir girde,
des fleiz man sich dâ.
kurzlich darnâ
den herzogen man bât
umb die hîrât
antwurten ûf ein ende.
daz was gar âne wende,
swaz den boten beheite,
nieman daz widerseite.
dem fursten von pôlân
rieten mâg und man,
swes der kunic von ungern gert,
daz er in des gewert.
die herren gemein
kômen des über ein,
ê daz man von dannen füere,
daz man die hîrât swüere.
unde dô daz ergie,
der von glogou niht enlie,
nâch furstlicher art
sîn tohter schône wart
zuo ir heimvart bereit.
und dô hinz ungern wart geseit,
daz si füer dâher,
des freute sich sêr,
der si sînem lîbe
het erkorn ze wîbe.
vil schiere darnâch
die froun man komen sach.
der kunic dô niht vermeit,
hin enkegen er ir reit
mit maniger ungerischer schar,
die im zêren kômen dar.
wîchâ! lâz schouwen
die unger ir frouwen,
wie si in gevalle!
mit sô wunniclichem schalle
die gest wurden enphangen.
dô daz was ergangen,
dô sach man die herren
gegen oven kêren
und ir messenîe gar,
die von pôlân kômen dar.
über al ungerlant
nâch den herren wart gesant,
daz si kæmen zder hôchzît.
daz geschach ân widerstrît.
teglich sach man zuo draven
bischolf, ebte unde grâven,
swaz der hôhsten in ungern ist,
die kômen all in kurzer frist.
und dô diu hêrschaft
mit rîcheit überkraft
mit al hinz oven kam,
der kunic die frouwen nam
zeinem êlichen wîbe.
dâ was sînem lîbe
wol an geschehen.
allez daz man mac gesehen,
daz zieren sol frouwen jugent,
geburt, schoene unde tugent,
des het si gar den vollen rât.
dô man die hôchzît hât
mit êren volbrâht,
grâf yban gedâht
darûf spâte unde fruo,
wie er ez bræhte darzuo,
wie der kunic gekrônet wurde:
sô möht im sîn swære burde
geringet werden ein teil.
ez was an sînem heil,
daz die herren dâ beliben
unde alle darzuo triben,
daz der kunic zuo dem mâl
füer gen wîzenburc zetal
und ouch diu kuniginne.
dâ sold er gewinne
kuniges reht genzlich
mit kroenung und mit wîch.
als im gerâten wart,
alsô began er der vart.
dô die fursten alle drî
und al des hoves messenî
gen wizenburge kam
und daz man dâ vernam,
daz man den kunic wolde krônen,
dô kom ouch dar vil der schônen,
rîch und edelen frouwen,
die dâ wolden schouwen
die wîhe, diu dâ ergie.
dô si sich gesamten hie,
der man bedorfte darzuo,
des næhsten suntages fruo
der bischolf von gran
des amtes began
nâch rehter ordenunge phâht,
als sis her habent brâht
die unger ir gewonheit.
ein sæligez kleit
legt man den kunic an,
daz hâte sant stephan
an sînem lîp getragen,
von dem wir hôren sagen,
er sî ouch kunic dâ gewesen.
dô mit singen und mit lesen
der bischolf daz amt volfuorte
unde daz er geruorte
den kunic und sîn trût
an die blôzen hût
mit dem heiligen ol,
als man si tuon sol,
dô krônet er si schône
mit sant stephans krône
und gap dem kunic zehant
daz zepter in die hant
und den aphel guldîn.
dô der kunic und diu kunigin
wîch und krône heten enphangen,
dô kom für si gegangen,
die man die hôhsten nant
über al der unger lant,
und sprâchen:< her, her kunic seht,
daz ir der krône tuot ir reht>.
dô sprach der kunic:< des wîset mich,
swaz ir mich lêret, daz tuon ich>.
die unger sprâchen dô:
< unser reht stêt alsô,
daz wir iu niht swern sullen
iwer gebot erfullen,
uns werd ê von iu gesworn,
daz an iu belib unverborn,
daz an diser hantvest stêt.
unde swenne daz ergêt,
swes wir denne jehen
dem kunicrîch ze lêhen,
daz sul wir zehant
enphan von iwer hant
und iu erbieten unsern eit
und ganzer triwen sicherheit.>
einen brief man dô las,
daran geschriben was,
des der kunic sweren wolde
unde ouch behalten solde:
des êrsten, daz er wære
frides und suone ein hüetære;
daz ander, daz er wær bereit
dem bâbest und der phafheit
kristenlicher gehôrsam;
daz dritte, daz er wære gram
allen den, die in dem lant
stiften roup oder brant;
daz vierde, daz er vor freisen
schermte witiben unde weisen;
daz funfte, daz er durch nihtes
verphlæge rehtes gerihtes,
er phlæge sîn ân widerstrît;
daz sehste, daz er zaller zît
ungrischez reht mêrte;
daz sibente, daz er kêrte
daran al sîn maht,
swenne wurd für brâht
und swâ man im möht gezeigen,
daz unser frouwen eigen -
daz ist ungerlant -
wær ze fremder hant
an tiutsche fursten komen,
daz den daz wurd benomen
und bræht ez an sîn rehte stat.
grâf yban gie dâhin vil drât
für den kunic unde sprach:
< ich klag iu mînen ungemach,
edel kunic hêr,
mîn schaden und mîn unêr,
daz der von ôsterrîch
hât gewalticlich
mich mînes guots entwert
und âne reht behert,
daz wir von alter inne heten,
mertînstorf und sant margreten,
guzzinc unde eckendorf,
grunse unde koboltstorf,
sliunic, rechenz, pinkavelt>.
ouch wâren in der selben meld
alle die veste,
die man kand und weste,
die dem grâven yban
und sînen friunden an gewan
von ôsterrîch herzog albreht.
< herre kunic, nû seht,
wie ir des beginnet,
daz ir daz wider gewinnet
in iwer gewalt.>
swaz man im vor het gezalt,
daz swuor er behalten schône
ûf sant stephanes krône
und ûf ander heiltum.
nû wolden ouch iren frum
die befursten phaffen
mit dem kunic schaffen.
bischolf, ebt enphiengen sâ
von dem kunig ir regalia
und swuoren im gelîche
ungerischez rîche
helfen befriden
mit worten und mit liden.
ccclxxxvii. und dô daz geschach,
zehant darnâch,
dô giengen si hinfür
mit williger kür
die leienfursten zehant,
den herzentum sint benant.
ich wæn ez sî niht beliben,
ez sî vor geschriben,
waz hôher êren und gewalt
dem von ungern ist bezalt
unde wie drî kunige hêr
zepter, krôn und furstlich êr
von sîner hant müezen enphâhen
unde im ze dienste gâhen,
swenn er in gebiut.
irn namen ich iu bediut:
der von matschou und der von sirvî
und der von râzen, die drî
sint dem von ungern undertân
und dienent im als sîn dienstman.
darzuo swaz allenthalben
zôkel unde valben
kunige sint bezalt,
der hât er aller gewalt.
wie aber daz gevelt,
daz man si niht enzelt
zuo der andern kunige zal,
des bewîse ich iuch sunder twâl:
si scheidet von den êrn,
daz si mangelnt gern
des sældenrîchen frums,
des heiligen kristentums,
und daz nindert ist benant
dehein eigen lant,
dâbî man si möht erkennen
oder mit nam von genennen.
daz macht in den schaden.
von des kunigs genâden
ist in beschert
bî der tîzach ein wert,
von dem ist uns geseit,
er sî sô lanc und sô breit,
wahs daz gras dâ sô swinde,
daz si und allez ir gesinde
gemaches haben genuoc.
weder arlen noch phluoc
nutzen man dâ siht:
ir rîchtum ist anders niht,
wan daz si ires vihes lebent
und nâch roube immer strebent,
swâ si den mugen erjagen.
sô hôre ich ouch sagen,
daz funf herzentum jehen
der lande von im ze lêhen,
der nam iu vor ist worden kunt.
ob die dâ wæren zuo der stunt,
des weiz ich niht fürwâr;
doch wârn si dâ niht gar,
sô wârn ir etlich dâ,
die enphiengen sâ
ir lêhen von im:
der von über walt und von agrim,
die sach ich dâ wol.
swaz ein man sîm herren sol
erbieten nâch lêhensreht,
daz wart dem kunic von in sleht.
darnâch hin für drungen
die alten zuo den jungen,
die lantherren über al,
und enphiengen zuo dem mâl
ir lêhen von dem kunig andrên.
swaz man mit eiden sol begên
gegen dem kunic durch sicherheit,
des wâren si im alle bereit.
dô daz allez geschach,
ûf stuont der kunic und sprach,
als er gelêret was:
< swaz man mir hiut vor las,
des hân ich alles gesworn
und belîbet unverborn
und unzebrochen ouch von mir,
ob daz ist, daz ir
mir ze diser zît
der reis gehulfic sît.>
die unger alle an der stunde
jâhen mit gemeinem munde,
si liezen sich durch sînen willen
der reise niht bevillen,
si füeren mit im, swie er gerte.
den kunic man dô lêrte,
daz er ungespart
swüer die hervart
ûf alle die gelîche,
die ungerisch ertrîche
mit gewalt inne heten.
darnâch wurden gebeten
die lantherren über al,
daz si zuo dem mâl
die hervart swüeren
und si ouch volfüeren.
daz geschach ân widerstrît:
si swuoren alle zuo der zît
leien unde phaffen
des kuniges êre schaffen
gegen dem von ôsterrîch
und gegen allermeniclich,
als verr und si lîp und guot werte.
als sîn grâve yban gerte,
sus nam ez ouch ende.
der kunic was sô behende,
daz er niht lie belîben,
er hiez sunderlich schrîben,
wie vil im dâ ze stet
ieglicher herre het
liute gelobet dar ze bringen.
dô man die sunderlingen
rechente und gezalt,
dô wart diu zal sô manicvalt,
daz man daz wol aht,
wurden si zeinander brâht,
die dâ wurden an geschriben,
ez wurd ein kunic vertriben
mit dem her ûz sînem lande.
kunic andrê si mande,
daz si triwen wielten
und ir zuht an im behielten,
sô daz si kæmen sunder wanc,
swen daz gras wurd sô lanc,
daz diu phert heten zezzen.
diu zît wart gemezzen
ûf die næhsten sunnewenden.
daz siz alsô verenden,
dô kêrte ie der man
mit urloup von dan
unde kêrte sunderbâr,
von dann er was komen dar.
die aber nâhen gesezzen wârn,
die sach man mit dem kunige varn
uf gegen oven wert.
swaz grâf yban den kunic lêrt,
daz tet er williclich.
sîn sweher wart ouch êrlich
gevertigt gegen pôlân.
des danct der kunic grâf yban,
sô er beste mohte;
swaz im ze tuon tohte
durch des kuniges willen,
des lie er sich niht bevillen,
er tæt ez durch bezzerunge.
wie kunic andrê der junge
den winder vertreip
und wâ er beleip,
des verswîg ich iu niht.
er sande algeriht
hinz walhen nâch sîner muoter.
vil manic walch fruoter
von walhen ungebeten kam,
dô man rehte vernam,
wie in got het berâten.
die vor im übel tâten
und im niht wolden borgen,
dô er zwienen was in sorgen,
die kômen durch schulde
alle nû ze hulde
und sigen im datz ungern zuo
beide spâte unde fruo.
dem kunic si rât gâben,
wie er den hof solt haben
und sazten im amtliute -
dise morgen, jene hiute
triben si in.
dô den teglichen gewin
die walhe dâ ersmahten,
stercliche si dô trahten,
wie si daz dinc gemæzen,
daz si diu amt besæzen,
diu dâ sint geniezsam.
swelch burc dem kunig in kam,
darûf er zehant
ein walch ze burcgrâven sant.
daz dûht die unger enwiht,
doch reten si darzuo niht.
daz teten si durch daz,
daz er sich dester baz
umb daz dinc an næme,
sô daz her wider kæme
den ungern in ir gewalt
die veste, die ich vor zalt.
ich hôrt, daz an dem râte
fruo unde spâte
sô wol niemen wære
als den wilhalmære.
die kunden des niht verstên,
daz man si liez umbe gên
mit dem kunic, swie si wolten,
und daz daz die unger dolten
niur ûf einen list:
swenn in kæm diu frist,
daz siz niht lenger wolden dulden,
daz si in etlicher schulden
möhten gezîhen;
si liezen in geben und lîhen,
swie in gelust;
ûf sîn selbes flust
wart daz gegen im verswigen.
nû lâz wir daz ligen
ccclxxxviii. unde sagen, wie man
der hervart began.
nû hôret, wie ez ergie.
dô sich der summer an vie,
nâch ôstern zehant,
der kunic sîn boten sant
gegen ôsterrîche
zdem fursten ellensrîche,
als ich hân vernomen.
dô die boten wâren komen
ze wienen, dâ si funden
den fursten an den stunden,
dô schuofen si in gemach.
des andern tages darnâch
begunden si zogen
für den herzogen,
der gruozte minnicliche siu.
< genâde, edler furst, sî iu
von uns hie geseit.>
ir einer dô niht lenger beit,
der der botschaft ouch phlac,
der hiez peter der wahtelsac,
der gap dem herzogen einen brief.
einem schrîbær er dô rief,
der den brief las;
swaz daran geschriben was,
daz sagt er im dô.
er sprach:< der brief stêt alsô,
swaz iu hie ze stunde
die boten mit dem munde
sagen von ir herren,
dâ solt ir iuch an kêren,
und geloubet fürwâr,
daz ez von sînen wegen var.>
dô sprach der herzog albreht:
< swes ir mir verjeht
von dem kunig iwerm hern,
daz geloub ich gern
und antwurt iu darnâch.>
der boten einer sprach:
< edel furste hêr,
sô gedenkt an iwer êr
und an die grôzen zuht,
der ir mit voller genuht
sît überladen,
und überseht von iwern gnâden
und lât uns iwers zornes frî,
ob iht an der botschaft sî,
die wir sullen sagen,
daz iu mug missehagen,
daz uns daz iht schaden bringe.>
< des sî mîn triwe iur gedinge,
daz iu niht arges geschiht,
swes halt der kunic gegen uns giht.>
ccclxxxix. die boten sprâchen dô:
< sô enpiut iu sâ
kunic andrê genant,
swaz ir in ungerlant
guotes habet inne,
daz ir im daz mit minne
durch sînen willen widerlât,
wand ez alsô dârumbe stât,
daz er des hât gesworn,
swaz des landes ist verlorn,
dâ er kunic von genant ist,
daz er daz in kurzer frist
wider gewinnen sol.
nû getrût er iu sô wol,
daz ir im des stat tuot,
daz liebe und daz guot,
daz im von iu ist geschehen,
als man in stæte hôret jehen,
daz er iu des gedank:
wand er diuht sich muotes kranc,
belîbet ir ûzen der minne,
die ir und mîn frou diu herzoginne
im erboten habt,
wand ir sô rîchlich im gabt
iwer guot hie ze wienen,
daz er ez wil immer dienen
die wîle und er lebt,
ob ir im sîn stat gebt.
daz kan doch müelich ergên -
ir wellet denne gestên
von allen den eigen,
daz im die unger zeigen
in iwer gewalt.>
< habt ir mir gar für gezalt>,
sprach der furst gar tugenthaft,
< iwers herren botschaft,
sô hôret ouch mich.
daz wolt got und hiet ich
im liebes iht getân,
daz wær mit willen ergân;
daz aber er des giht,
des im ist widervaren niht,
sîn zuht er daran mêrt:
wand swer den andern êrt,
der hât ouch êren dester mêre.
tet ich im lutzel êre,
sô underfuor ich doch daz,
daz der ungetriwen haz
an im ist niht ergangen.
die in dâ brâhten her gevangen,
die wolden in haben verkouft,
dâ er wære bestrouft
lîbes unde guotes.
dô vant mich des muotes
von trigou grâf arnolt,
daz ich des niht enwolt,
daz im dhein smæhe
in mînem lant geschæhe
noch dehein unminne.
dô si des wurden inne,
die in dô inne heten,
dô wart ich von in gebeten,
daz ich in anderswâ
verre oder nâ
von hinnen füeren liez.
durch sînen geniez
underfuor ich daz
und gestilte iren haz
gegen im mit mînem guote.
dârumbe ich niht anders muote,
wan daz er sich lâz gezemen
minn und reht von mir ze nemen
umb daz, daz ich innen hân.
daz ist mich alsô komen an,
swer mîn reht gehôret,
der ist des unbetôret
und muoz mir des jehen,
swaz dâ ist geschehen
von mir grâf yban,
ez sî durch nôt getân.
wand er durch mîn lant
sô dicke roubt und brant,
daz ich die smæchlichen nôt
dem kunic ladizlâ enpôt
und sô dicke klagte,
unz daz er mir versagte
mit friuntlicher phliht
minne und geriht,
und swaz inder het getân
der grâve yban,
daz ich des zuo kæme
und râche ab im næme,
swâ sô mir töhte,
wand er im selben niht enmöhte
geschaffen frid noch suon,
noch dhein reht getuon.
dô enliez ich dennoch niht,
ich sant hin wider algeriht
und tet im an der stunt
mînen schaden kunt
und bât dâ bezzerunge nâch.
swes der kunic dô verjach,
des jach er an der wet.
dô was daz mîn bet,
sît daz er daz wolde,
daz ich mich selben weren solde,
daz er mir über daz urlæbe
sîne offen brieve gæbe.
daz tet der kunic wolgemuot.
die sint noch alsô behuot,
swen die der kunic wil sehen,
daz lâz ich geschehen,
daz ich des niht hân getân
gegen dem grâven yban,
ân daz mir erloubet ist.
ze swelher zît unde frist
mir der kunic gelten lât
nâch gemeiner liute rât,
swaz mit roube und mit brande
grâve yban mînem lande
und mîner marke hât getân,
sô wil ich gerne lân
die vest ûz mîner gewer,
die ich mit kostlicher zer
hân mînen vînden an gewunnen.>
die boten versunnen
sprâchen aber dô
zdem herzogen sâ:
< herr, ir sult uns verjehen,
ob daz mac geschehen
mit guotlichen siten,
des iuch der kunic hât ze bitten,
daz ir dem grâven yban
welt wider lân,
swaz ir des sînen habt inne,
unde daz ir reht und minne
nemt von sînem hern.>
< daz nim ich vil gern,
sprach der herzog albreht,
ze minne und ze reht
ich vil gerne île;
ich lâz aber die wîle
der veste von mir niht.>
< her, tuot ir anders iht?>
er sprach:< nein, zewâr!>
< sô hôret offenbâr
mînes herren botschaft:
minne unde friuntschaft
mîn herr iu widerbiut
an disem tage hiut,
darzuo fride unde suon,
swaz er iu fürbaz mac getuon
ze schaden und ze vâr.>
einen brief gap der bote dar,
dâ stuont diu selbe rede an,
die die boten vor heten getân.
die boten sprachen mêr:
< edler furste her,
dir widerbietent ouch an diser frist,
swaz herren datze ungern ist,
si sîn leien oder phaffen:
mit den hât der kunic geschaffen,
daz si werben dînen schaden,
unde hât si geladen
zeiner hervart,
diu wirt niht lenger gespart
her gegen ôsterrîch.
er wil sich kurzlich
der unger kunic lâzen sehen.>
< daz ist ouch ê geschehen,>
sprach der herzog albreht,
< daz die unger habent gevêht
mîne vorvarn
und sint mit her ûf si gevarn
und sint doch beliben
von in unvertriben
bî ir êren und ir hab.>
< inâ>, sprach ein swâb,
< durch des bockes tôt,
wie genese wir diser nôt
vor den krâmæren,
die manigen sac swæren
habent ûf ir kragen
von venedien getragen
zirem neven von este?
swaz uns die welhischen geste
tuont zuo leide
mit gegenrennen ûf der heide,
des hân ich mich bewegen.
si möhten wol phlegen,
des si vor hânt getân,
und füerten iren safran
veile in daz geu.
zeiner understreu
leg ich ir zehen alterseine.>
der wîse und der reine,
der herzog albreht,
sprach:< herre, guot kneht,
warumb sprecht ir alsô?
guot tæt und lutzel drô
sullen die wîsen tuon.
swie gerne ich nû suon
mit der unger kunic het,
sô irret mich mit sîner bet
der grâve yban.
nû lât hin gân!
varnt si her zôsterrîch,
sô bin ich gewalticlich
sô lang in ungern gelegen,
sol manz gegen einander wegen,
daz mîn laster ist dester min.>
mit urloube sach man hin
gegen ungern kêren
die boten mit êren
vertigte zehant
der herzog in ir lant.
cccxc. nû lâz wir si varn.
wie sich der herzog warn,
daz tuon ich iu kunt.
er hiez an diser stunt
sîne boten kêren
zuo den lantherren,
daz si kæmen alle gelîch,
und von admund abt heinrich
wart ouch ze hove geladen.
den geheizen schaden
und der unger drô
hiez der herzog dô
künden unde klagen
friunden unde mâgen
und swem er guotes getrût.
dô diu mære wurden lût,
die herren niht lenger biten,
ze hove kômen si geriten
alte unde junge.
sîn meinunge
diu was, daz er si mant,
daz si im daz lant
hulfen wern und retten.
des wâren liht erbeten
die von ôsterrîche,
die lobtenz alle gelîche.
darnâch er vil drât
die von stîr erbât,
daz in ir helfe niht verbære.
an dem seckouwære
huop er die bete an:
< hiet ich iu liebes iht getân,
herre von seckouwe,
wie lutzel mich daz nû rouwe!
doch swaz niht ist geschehen>,
hôrt man den fursten jehen,
< sô lât mich des geniezen,
daz mit triwen nie verliezen
iwer vorvarn,
die dâ des landes herren wârn,
si wâren in mit triwen holt.>
dô sprach bischolf liupolt:
cccxci.< ich bin wol des muotes,
ob ich mich lîbs und guotes
niht durch iuch bewæge
und gewonlich ze tuon phlæge
gen iwern kinden und iu,
sô tæt ich ez doch durch diu,
daz ich vil ungern
liez an mir ab bern
die geheime und die êr,
die gen landes fursten enther
mîne vorvarn habent brâht.
ich wil und hân mir des gedâht,
daz ich vil gern
mîn goteshûs wil êrn
sô getâner rîcheit,
ist daz mîm goteshûs dhein leit
oder mir dhein smæhe
von ieman geschæhe,
daz ich denne sicherlich
iuch, herre von ôsterrîch,
frîlichen man,
daz ir die dienst seht an,
die iu sîn widervarn
von mir und mînen vorvarn;
daz ouch ir daran gedenket
und ze genâden iuch lenket
mir und mînem goteshûs,
wil ich schiuhen dheinen sûs.
ich wil si unervorht rüeren,
ze diser zît wil ich iu füeren
wol bereiter sechzic man.
von mir armen kappelan
lât iuch gezemen
den dienst für guot nemen.
dârumb ich ouch niht muot,
daz ir mir dhein guot
ze disen zîten gebt,
wan die wîl ir lebt,
daz sîn mîn goteshûs genieze.>
< swenne ich daz lieze,
sô solde mich got vellen!
alle, die nû wellen
liep und leit mit mir tragen,
die sullen iu danc sagen,
des ir mir tuot ze diser stunde.
herre von admunde>,
sprach der herzog albreht,
< nû sprechet unde seht,
wes ich mich mug an iuch gelâzen.>
swaz dâ herren sâzen,
die sprâchen alle gelîch:
< swâ iu der abt heinrich
ze sô getânen sorgen
den âbent und den morgen
iwer herz niht ringet
und iu ze helf niht bringet
funfstunt als manigen man,
als bischolf liupolt hât getân,
sô wær übel bewant,
daz er in iwerm lant
het sô grôziu eigen,
als man wol mac gezeigen.>
swie diu red in schimph geschach,
doch het si für ungemach
des vâlandes kappelan.
bitterlich sach er an,
die den schimph heten gesprochen,
vil nâhen het er zebrochen
mit dem kinne die krucken,
hin und her begund er rucken
mit dem lîbe ûf der banc.
dô sprach er über lanc
in die gemeine zorniclich:
< herre von ôsterrîch,
als etlicher hie giht,
alsô lît ez dârumb niht.
ez sint die salzpurgære
die êrsten stiftære,
als ich hân gelesen,
unser zweier goteshûs gewesen.
admunt gestift wart
von einem bischolf gebhart;
sô ist mîn abtî
der furderunge frî,
daz ir von dises landes herren
iht guotes oder êren
inder sî gegeben:
allez, des wir leben,
daz selbe uns gewunnen wart
von dem bischolf gebhart,
und der keiser heinrich
hât ouch genædiclich
an mînem goteshûs getân,
wande allez, daz ich hân
ze kircheim und ze lungeu -
got danke im der treu
mit sîner gnâden runs! -
wand daz eigen gap er uns.
unde dô mit gewalt
keiser fridrich der alt
den selben bischolf het geschriben
in sîn æhte und vertriben
von liuten und von lande,
schaden unde schande
dem selben bischolf zuo dem zil
tete der keiser vil.
unde swer daz dienen wolt,
daz im der keiser wære holt,
der tet dem bischolf etwaz
zuo gevære und ze haz
dem keiser zêren.
alsô begunden mêren
dem goteshûs herticlich
die herren alle gelîch
schaden ungemezzen,
die im dâ wârn gesezzen,
unz daz sant ruopreht
umb got erwarp daz reht,
sô daz der keiser sîner schulden
mit dem bâbste kæm ze hulden.
dô vereinten si sich beide,
swelich herre iht ze leide
dem selben bischolf het getân,
daz den niemen ûz dem ban
wan der selbe bischolf liez:
swer dâ durch der sêl geniez
ûz dem banne wolde komen,
den er ûf sich het genomen,
und mit diemüetikeit
dem bischolfe sîn leit
benam und sînen haz,
der muost immer etwaz
frîes eigens gift
hinz admunt geben sîner stift.
alsô gap uns der wacker
von stîre herzog ottacker,
swaz des eigens moht gesîn
bî gretze datz sant mertîn,
unde eichdorf daz eigen.
sô hân ich niht mêr ze zeigen,
daz mîn goteshûs hab
von der lantherren gâb.
aber ir, her bischolf liupolt,
daz ir sît getriu und holt
dem fursten von ôsterrîch,
daz tuot ir billich,
wand dô iur bistum gestift wart
von bischolf eberhart
iwerm bistum gap er
sehs kirchen und niht mêr;
ûz sînem urbar
gap er iu fürwâr
ein huob nie>, sprach der abt;
< swaz ir verlihen guotes habt,
dâvon ir furste sît genant,
daz gehôrt almeist zuo dem lant,
und swaz ir noch hiute
habt eigener liute,
die wârn ê der stîrære.
iur dienst und iur hab wære
dem von lavent gelîch,
wær niht der von ôsterrîch.>
cccxcii. dô sprach der bischolf liupolt:
< daz ir mich heizet wesen holt
von ôsterrîche mînem hern,
des wil ich iuch gewern
und getriulichen volgen,
ob ich iu halt wær erbolgen,
und wil in allen mînen tagen
danc und genâde sagen,
daz mîne vorvarn
sô wîs und sô frum wârn
und an frumikeit bederbe,
daz si dem goteshûs sîn erbe
gemêrt und niht geminnert haben.
swaz in die lantherren gâben,
ob daz niht ist verdient von in,
sô stêt darnâch immer mîn sin,
daz ich daz verdienen wil
unz an mînes lîbes zil,
und wil mich des flîzen,
daz solhez itwîzen
mînes goteshûses êre
von tac ze tage wahs ie mêre.
und ob ich des niht enkunde,
her abt von admunde,
sô gêt ir mir daz spor
in sô guotem bilde vor,
daz ich mich billich lâz gezemen
guot bilde von iu ze nemen.
wand ir an herren ruodolf,
der salzpurgære bischolf,
habt getân sô guotlich,
daz er iu sîn flîziclich
vor dem bâbest hât gedanct -
wande ir nie gewanct
an den salzpurgærn dhein zît,
von den ir gestift sît -
und der iu hât getân sô wol,
ob man die wârheit reden sol -
ist ez denne wâr -
sô ist guldîn iwer hâr.>
dise rede geschach in schimph
und het doch solhen gelimph,
daz beidenthalp diu wârheit
nindert was verdeit.
aber der abt
sich zorniclich gehabt
unde sprach genôt< wêâ!>,
dô im der bischolf hete dâ
sîner untriu an disem zil
verwizzen sô vil.
der herzog und die hern
die hieten vil gern
verbizzen lachen unde smutzen.
der buocheimær begunde dutzen
den abt unde sprach:< heinrich,
lâ dich gen dem von ôsterrîch,
den bischolf niht ûz dienen!>
< erlât mich iwers vienen>,
sprach der ungehiwer;
senfter muot was im tiwer,
wand er dem bischolf liupolt
nie wart mit triwen holt
und er im herwider gram.
welt ir hôren, wie daz kam,
sô wil ich iuz sagen.
ez geschach vor langen tagen,
daz mit gemeinem ruof
der jâmer und der wuof,
den der abt hie
in dem lant begie
mit manigem unreht,
für den herzogen albreht
kom und für die herzoginne.
diu trahte mit al ir sinne,
wie ir lant ledic wurde
der grôzen swæren burde,
diu im lac an,
wand lantschrîbær und houbtman
was zuo der stunde
der abt von admunde
und begie sô manic unbilde,
daz fremde unde wilde
was vor sîner zît.
unbarmekeit und gît
gehûset in sîn herze heten.
ûf dem land und in den steten
tet er wan swes in gelust,
sînes herzen âkust
volfuort er sô gar,
daz ich daz sag fürwâr,
daz ich vor noch hernâch
nie gehôrte noch gesach
einen man, der darnâch strebte,
daz er sô gar lebte
nâch sînes herzen willen.
in kunde niht bevillen,
swaz in sîn herze tuon hiez,
durch got er des niht enliez,
ez wær übel oder guot,
sô gar was sîn muot
freidic unde râz.
nû fuogt diu herzoginne daz,
daz ir vater herzog meinhart
mit dem von ôstrîch ze râte wart,
daz si des wîle næmen,
daz si zesamme kæmen.
dô wart zwischen in beiden
ein tac hinz marchpurc bescheiden.
dar kom der herzog niht seine
enther von kreine,
ouch kom dar snelliclich
der von ôsterrîch
und diu herzoginne zier.
herzog meinhart mit gir
sîne tohter bitten hiez,
daz si des niht enliez,
daz si diu kint mit ir fuorte,
wand in diu ande nâch in ruorte.
nâch sîner bete daz ergie.
dô si zeinander kômen hie,
dô huop sich an dem zil
freud und kurzwîle vil
gewan der kernær mit genuht,
dô er sînes lîbes fruht
sô freudenbære vor im sach.
leit unde ungemach
sînem herzen entran,
dô er sach an
die wunniclichen ougenweide.
dô die fursten beide
gekurzwîlten genuoc,
diu herzoginne kluoc
die râtgeben zuo ir las
und gie, dâ ir vater was.
dô wart dâ niht verswigen,
man zalte im beinzigen
allen den gebresten,
den si von dem abte westen,
daz dem lant was schedlich.
nû was der abt heinrich
zuo den zîten dâ.
die lantherren sâ
mit der herzoginne rât
herzog meinharten man bât,
daz er durch si tæte
und den lantherren bæte,
daz er verbære
durch die gemeine der stîrære
einen kleinen geniez
und si des abtes erliez,
dârumb si immer mêre
sîn gefuore und sîn êre
gerne fordern wolden,
als si von rehte solden.
ir vater und diu herzoginne
alle ir sinne
legten darzuo
spâte unde fruo,
mit guotlichen siten
mit flêgen unde bitten
lagen si sân
dem herzogen an,
daz er dâ ze stunde
den abt von admunde
entsazte von dem amte
und des gewaltes in verdamte,
dâmit er dem lande nôt
warp und im der sêle tôt.
als lange si dem man
mit bete lâgen an,
unz daz er sîn den sweher gewerte,
alles des er gerte,
doch bât er sich lêren,
sît er den abt solt verkêren,
wie er des solt beginne.
daz schiet diu herzoginne
und die herren über al,
daz zuo dem selben mâl
sô vil klag ergie
über den abt, daz er enweste, wie
er darüber solde
antwurten oder wolde.
mit der selben rede
die herzogen bêde
den abt kômen an.
nû was sô gemuot der man,
swenn in iht sorgen an gie,
ê er denne herz gevie,
sô erschract er sô sêre:
er engert niht mêre,
wan daz den herzogen gezæme,
daz er sîn reitung næme
von im guotlichen,
sô wold er gern entwîchen
den amten beiden, diu er het.
daz geschach sâ zestet.
in dûht, daz im gelungen wære,
dô er der reitung swære
zuo einem ende kam.
diu amt man von im ûf nam.
her volcmâr und der klôsterman
die muosten diu amt bestân.
dô riet der herzog meinhart,
daz zhoubtmann erwelt wart
von seckou bischolf liupolt.
daran er begie und ervolt
des herzogen willen.
er lie sich niht bevillen
gewaltes noch êren:
swie vil man der gekêren
moht ûf in und gevazzen,
daran het er sich lâzen
ungerne trægen sehen.
alsô solt noch geschehen
einem biderben man:
swie vil dem got êren gan,
der sol er sich dunken wert,
ist daz sîn herz êren gert.
dô ez alsô verriht wart,
dô kêrt der herzog meinhart
wider heim ze lant.
der herzog ouch ervant
gegen gretz ze kêren:
dâ schuof er mit den herren,
daz er dâ ze schaffen het,
unde kêrte sâ zestet
gegen ôsterrîche wider.
nû lie sich der abt nider
und wolde haben gemach.
offenlich er jach,
daz er nimmer mêre
wolt grîfen nâch der êre,
der er vor het gephlegen -
des het er sich gar bewegen,
het man gewalts erlâzen in.
nû riet sîn hôchvertiger sin
von gretze herren volcmâren,
daz er teglichen beswâren
hiez, swâ er kunde,
den abt von admunde.
swen man im daz kunt tet,
sô kleit er ez sâ zestet
bischolf liupolten, dem houbtman;
der liez ez denne hin gân,
daz im niht bezzerung geschach.
dô der abt den ungemach
niht lenger erlîden mohte,
dô tet er, als im tohte.
gen swâben kêrt er zehant,
dâ er kunic ruodolfen vant.
den bewîst er der mære,
wie er verstôzen wære.
ob dem kunig an der stat
dehein edel kleinât
mit anderm silber wurd gegeben,
wer wil des widerstreben?
diu reis, die er getân hât,
diu kom im wol ze stat;
wande dô er etlich tac
mit dem kunic kurzwîl phlac,
dô vertigt er den abt schône:
< geloubet mir, ich lône
iu der triwen und des dienen,
daz ir mir tet ze wienen -
ir habt ouch den von ôsterrîch
gefordert manicvalticlich -
unde noch tuon sult.
iur wille wirt erfult:
des gewartet her ze mir,
daz iwer goteshûs und ir
von mir und mînen kinden
genâde sult enphinden
und lôn dârumb enphâhen.>
den abt hiez er gâhen
her wider heim ze lande.
nâch im er balde sande
einen boten sinnerîch
ze sînem sun hinz ôsterrîch.
dem hiez er itwîzen,
daz er sich niht wolt flîzen
sînen willen begân,
sô daz er den amtman,
den er im ze stîre liez
und des si grôzen geniez
dicke heten gehabt,
von admunt den abt,
daz er den het verstôzen.
zeiner smæhe grôzen
der kunic sich daz an zôch,
wand er jach dannoch,
stîr und ôsterlant
het er mit sîner hant
ervohten und errungen.
herzog albreht, den jungen,
den strâft sîn vater sêre.
waz sol diu rede mêre?
im tet der kunic rîch
solch botschaft heimlich,
daz er zehant
nâch dem abte sant.
er enruocht, wer im sîn gunde,
er sazt den abt von admunde
wider zuo den amten beiden,
dâ er vor von was gescheiden.
swie sêr ez halt beswârt
den herzogen meinhart
und ob ez ungern
sæhen die lanthern,
des enaht er harte kleine.
was er vor unreine,
des was nû michels mê;
er wart vil wirs denn ê.
her volcmâr und der klôsterman
heten nû getân,
als noch ist gewonlich,
daz man munze jærlich
verkêrt und die phenninge;
von dem selben dinge
heten sich bereit gar
her jacob und her volcmâr.
und dô daz allez kom ze hûf,
daz si die phenninc wurfen ûf
und daz gewert het ir ganc
wol sehs wochen lanc,
nû het ouch der abt
diu amt wider behabt
und tet daz ze geværen
den selben burgæren,
daz er die phenninge verbôt
bî des lîbes nôt:
swer die wolt niht lîden,
der solde daz vermîden,
daz man ze dheiner stunde
der phenninge funde
in sîner gewalt
über zwelf gezalt,
und swer sich des niht behuot,
dem næme man lîp unde guot.
sîn freidikeit den abt lêrte,
daz er die munze verkêrte
nâch sîn selbes willen.
er lie sich niht bevillen,
swâ er mohte beswâren
den von seckou und hern volcmâren,
des tet er in mê,
denn si im tæten ê.
ouch tet dem bischolf zorn,
daz er sô schier het verlorn
die houbtmanschaft und den gewalt,
diu im vor niulich was bezalt.
sus wart des hazzens under in
von tac ze tag ie mêr, niht min.
und vil kurzlich darnâch
dem von admunt geschach
ein grôzer widerdriez.
ein kneht hiez durinc von griez,
der het des abtes bruodertohter -
mit wie getânen sachen moht er
sîn gewesen in friuntschaft
einem phaffen mit geswîschaft! -
dâvon der selbe durinc
über allez des abtes dinc
datze gretze gewaltic wart.
mit triwen er daz bewart
darnâch manic stunde.
nû gewan der abt von admunde
gegen durinc einen zorn
unde jach, er het verlorn
an der munze des jâres.
arcwâns unde vâres
durinc sich versach,
wand der abt zim sprach,
daz er sich bereit darzuo,
er wolde des morgens fruo
mit im reiten, sô ez tagt.
nû wart durinc gesagt,
daz er zuo im selben sæhe,
der abt in vancnuss unde smæhe
nimmer erlieze.
nû was durinc von grieze
burcgrâf datz gallensteine.
dâhin kêrt er niht seine
und enpôt sider
dem abt von admunt herwider,
er wolt ze gallensteine bîten
zuo sô langen zîten,
daz er gewis wurd gemacht,
daz er belibe ungeswacht
unrehtes und gewaltes frî.
ouch enpôt er im dâbî,
wold er sich lâzen gezemen
sîn reitung guotlichen nemen,
der wold er in verrihten schône;
aber nâch sô swachen lône,
als im wære bezalt
nâch sînem dienste manicvalt,
wold er haben in huot
sîn lîp und sîn guot.
daz geschach ouch ninder baz,
denn ûf der burge, dâ er saz.
dô dem abt diu mære kômen
unde daz er het vernomen
duringes zorn,
dô vorht er hân verlorn,
des er ze haben phlac,
daz ûf gallensteine lac.
des was ein solich guot,
daz den abt niht sô sêr muot
sam der grôzen sorgen burde,
daz der herzog inne wurde
des kreftigen guotes.
überladen unmuotes
wart des tiuvels kappelan,
niemen mohte gehân
mit im dheine stift,
sîn gesehen ein vergift
tugenthaften liuten was.
wunder was, daz er genas,
dô er des hûses flust gefriesch.
rât er allenthalben iesch,
swâ er sich triwen hin versach,
wider die er offenliche jach:
< wirt der herre ruodolf,
der salzpurgære bischolf,
des hûses flust inne,
daz kumt mir zunminne:
er ist mir sô gehaz,
daz er sichz læt kosten baz,
denn daz hûs wert ist,
mac er vinden den list,
dâmit er duringen
von dem hûs mac bringen,
er tuot mirz ze schaden.>
sîn herz was überladen
maniger hant gedanc.
nû riet im überlanc
her ortolf vom spital,
der hete zuo dem mâl
in geheim allez sîn dinc,
und von prilep her îrinc:
< wir râten iu, her, daz,
daz ir allen haz
und iwern sît hôchvertigen
ze disen zîten lâzet ligen.
welt ir unsers râtes ruochen,
sô sult ir versuochen
von seckou an den bischolf:
dem von salzpurc, hern ruodolf,
ist er ouch niht gar holt,
und swie der bischolf liupolt
mit iu ze diser zît
hinz gallensteine rît,
der mac iu duringen
in rehten wec bringen
und ander niemen mêre.>
< nû gebt mir die êre,
wie ich sîn mug bekomen,
wand ir habt wol vernomen,
wie ez zwischen uns ist gelegen,
wand wir lange hân verphlegen
geheime und geselleschaft,
und dheiner slahte friuntschaft
ich mich hinz im versan>.
< lât uns mit im umb gân>,
sprâchen dise zwêne dô.
des was nâch ungenâden frô
der abt. er bât dise zwên,
daz si geruochten gên
zuo dem von seckou.
alrêrst in gerou
alles, daz er ie
wider in begie.
her îrinc und her ortolf
giengen zuo dem bischolf
des morgens vil fruo.
si legten darzuo
alle ir sinne,
daz si ir beider unminne
bræhten ze suon.
wie si des phlâgen ze tuon,
sold ich iu daz entsliezen,
des möht iuch lîht verdriezen
und durch die leng betrâgen,
wand ez lanc wær ze sagen,
wie der bischolf was an gehabt,
daz er mit dem abt
kom ze suone wider.
dô si gelegten nider
zwischen in allez daz,
daz unminne unde haz
geprüefet und gemachet het,
dô kom an der stet
zdem bischolf friuntlich
der abt heinrich
in sîn herberg gegangen;
dâ wart er baz enphangen,
wand ez was selten mêr geschehen,
daz der abt wære gesehen
in des bischolfs hûs gegân.
der abt klagen began
dem bischolfe sîn swære,
wie im geschehen wære
von durinc von griez;
der abt des niht enliez,
er sagte im besunder,
durch ein unbillich wunder
wie durinc wær betrogen
und wie man im het gelogen
und geseit solhe mære,
des er gar unschuldic wære:
< ich weiz den kneht sô getriu,
sprach der abt, bring ich iu
hinz gallenstein mit mir,
daz ir in habt schier
brâht von lasterbærem muot.
jâ klage ich daz guot
noch daz hûs sô sêre,
als daz er sîn êre
dârumbe möht verliesen.
wie möht ich daz verkiesen,
flür er sîn wirdikeit,
darûf ich hân geleit
mîn tac sô vil triwen?
daz möht mich nimmer volriwen,
solt daz werden verlorn>.
nû het wol gesworn
der bischolf liupolt,
er wær dem man sô holt,
als er dô verjach;
daz aber diu rede geschach,
die im der abt dô seit,
mit listen und mit gunterveit,
dâfür erz niht enhet.
dâvon er der bet,
der der abt an in gert,
guotlichen wart gewert
und reit mit im sâ zestunt
gegen admunt,
darnâch hinz sant gallen.
mit swiu der abt moht gevallen
dem bischolf underwegen,
dâmit hiez er sîn phlegen
schôn an allen dingen.
nû enpôt man duringen,
daz er herab kæme
und zuo geleite næme,
swen sô er wolt.
den bischolf liupolt
nam er zuo geleit,
dô im wart geseit,
daz er dâ wære.
der was im ouch êrbære.
über daz geleit
hantvest und sicherheit
muoste man duringen
an sîn gewarheit bringen
und ûf daz hûs senden,
ê er herab wolt wenden.
dô der bischolf daz erhôrt,
daz man des abtes wort
niht wol getrûwen mohte,
dô tet er ouch, daz im tohte.
er begunde darnâch streben,
daz im der abt solde geben
sîn hantveste.
durinc wol weste
des abtes untriwe grôz,
und enpôt ez ouch blôz
dem bischolfe liupolt,
daz er sich bewâren solt,
sô er beste kunde,
gen dem abte von admunde.
swie getân gewisheit
dem abte wart ûf geleit,
die tet er an der wîle
und phlac ot grôzer île,
daz man daz dinc volfuorte,
wand in diu sorge ruorte,
die er ûf den von salzpurc het.
dô man duringen tet
gewisheit über daz geleit,
zehant er herab reit.
cccxciii. dô daz was ergangen,
nie man wart baz enphangen,
denn durinc von dem abte wart.
< waran hân ich dich ie beswârt,
lieber mîn geswî?
des lâz mich niht frî,
dû sagest mirz enzît.>
< ich sag iu, wie ez lît,
her bischolf liupolt.
mîn her der abt wolt
mich âne schulde gevangen hân:
daz sol er mich wizzen lân,
mit wiu ich daz verdienet hab.>
< durinc, tuo dich der rede ab,
wand ich bin sîn unschuldic.
nû was ich doch flîzic
alle mîne tac gewesen,
swaz ich êrn ûf dich moht gelesen,
und tuon ez noch gern,
ganstu mir der êrn,
daz ich ez noch sol tuon.>
daz zwischen in suon
ân vergwissen wær geschehen,
daz hiet der abt gerne gesehen,
dârumb sîn rede was sô guot.
nû was sô vorhtic und sô gemuot
durinc, daz er des niht entet,
wand er des abtes kunde het;
dâvon riet im sîn sin,
daz er sich niht liez an in.
sold ich ez schrîben sunderlich,
wie sich der abt heinrich
verrihte mit dem griezære,
daz wurd ze lanc an dem mære,
dâvon sul wir sîn enpern;
doch sag ich iu den kern:
ez wart alsô gescheiden
zwischen in beiden,
daz der von admunde solt
setzen den bischolf liupolt
ze burgel duringen,
daz er an allen dingen
unbeswârt solt von im belîben,
ouch muoste man dâ verschrîben,
daz den abt solt gezemen
redlich reitunge nemen
von dem griezære.
und ob dhein kriec darunder,
der wurd alsô gemacht sleht,
daz der abt daz reht
vor dem bischolf von im næme,
und ob halt der griezær kæme
gen dem herzogen in dhein schulde,
des sold im der abt hulde
genzlichen gewinnen.
swie vil si phlâgen sinnen
und swie sêr man des mannes huot,
daz dûht den abt allez guot,
daz ot er kæme in die klûs
ze gallensteine in daz hûs.
mit swie getânen sachen
man daz stæt moht gemachen,
vergwissen und vervesten
mit guoten hantvesten,
und swie die haben wolt
der bischolf liupolt,
die wurden im gegeben
ân allez widerstreben.
dô ez alsô versliht wart,
dô kêrte wider an der vart
der bischolf gegen lîbnitze.
nû gestuont ditze
niht envollen ein jâr,
daz duringen wart war
der kunftige smerze,
den im sîn herze
wîssagte stæticlich
von dem abt heinrich.
cccxciv. nû hôret, wie der tobt.
allez daz er het gelobt,
daz was nû allez enwiht.
er hiez die sînen algeriht
hinz rôtenmanne gâhen
und hiez durinc vâhen
in der selben stat
und hiez in als drât
ze strechou füeren hin.
in einen boien sluoc man in.
wie lang er dâ læge
und waz er kummers phlæge,
des wil ich hie gedagen,
wand ez geschiht mir ze sagen,
sô wir mit den mæren kômen,
wie der abt hab end genomen
unde wie er darnâch warp,
daz er sô unrehte starp.
doch hôret, wie ez nû ergie
unde wie erz an vie.
dô der bischolf liupolt hôrt,
daz der abt het zestôrt
sîn wârheit und sîn triwe
und die brief alsô niwe,
dô huop sich zwischen in nôt.
der bischolf widerbôt
dem abte von admunde.
darnâch in kurzer stunde
kômen si bêde
mit einander ze rede
vor dem herzogen albreht.
< herre, tuot mir daz reht,
ob ir dem reht ie wurdet holt>,
sprach der bischolf liupolt,
< hinz iwerm lantschrîbær, dem abt!
ob ir sîn niht gehôret habt.
wes ich gegen im gich,
sô hôret, herre, mich:
er kund sîn triwe niht verkoufen.
er muoste ouch mich bestroufen
mit im mîner triwen.
daz mac mich nimmer volriwen,
ez tuo denne iwer gnâde,
daz mîn laster und mîn schade
iwern triwen sî geklagt.>
dem herzogen er sagt
von êrste, wie ez was ergangen;
wie ez der abt het an gevangen,
des versweic er im niht.
< vind ich, herre, niht geriht,
sô wizzet fürwâr,
daz ich ez dâhin spar,
daz mir gerihte widervert.
swaz halt mir wirt beschert
ungemaches dâvon,
ich wilz den bâbest wizzen lân>.
dô sprach der abt heinrich
vil hôchverticlich:
< swen wir für den bâbest komen,
sô wirt mîn red als schier vernomen
als eines bischolfes.>
< iwers unreinen wolfes?!>
sprach der bischolf liupolt,
< sô wurd ich mir nimmer holt.
sold iuch rehten helleraben
diu phafheit neben mîn haben,
sô müest mich immer riwen.
von êren und von triwen
wil ich iuch vor dem bâbest bringen
mit wârhaften dingen
und mit iur selbs hantvesten.>
der herzog zuo dem lesten
begund den kriec scheiden
zwischen in beiden,
wand er ungern von in hôrt
sô hezliche wort,
als si dô bêde heten.
der bischolf kûme wart erbeten,
swâ sich der abt het überzogen,
daz er des den herzogen
liez wesen bezzerære.
nû hân ich iu diu mære
gesaget genzlich,
warumb der abt heinrich
und der bischolf liupolt
nie wurden an einander holt.
cccxcv. nû kom wir, dâ wirz vor liezen.
der herzog wolde geniezen
gegen dem abt -
als ir wol gehôrt habt,
waz im ze helfe füeren wolt
von seckou bischolf liupolt -
daz im der abt füert darnâch.
daz widerret er unde sprach:
< herre, tuot iuch der bet ab,
daz ich iu nâch der hab,
die mîn goteshûs hât,
iht diene; wand ez stât
zwischen uns ungelîch>,
sprach der abt heinrich:
< ich muoz âbent unde morgen
wol driu hundert mensch besorgen,
den ich dheinen tac
nihtes entwîchen mac,
ob ich mit êren wil leben.
wil denn der bischolf iht geben,
daz tuot er, ob er wil,
wande im dhein zil
ist gestact darzuo:
ez sî spât oder fruo,
swenn er gezzen hât,
sô sint si alle sat
die munich und die nunnen sîn>.
< ez ist wol schîn>,
sprâchen aber die herren,
< er zert ez wol nâch êren,
swaz sîn goteshûs hât guotes:
daz im mîn her sî holdes muotes,
daz kan er dienen wol.>
< herre, habt für vol,>
sprach aber der abt,
< sît ez mich alle habt
sô hôhe gewegen hiute,
ich wil iu werlicher liute
hundert man dâher bringen,
die iuch an deheinen dingen
des iwern nihtes kosten.>
< ir sît mir wol enprosten>,
sprach der herzog albreht;
< ir herren von stîre, seht,
wie ir mir helfen welt.>
< herre, ûf mich zelt
bereiter liute sechzic man>,
sprach herre hertnît sân
der wildoniære.
dô sprâchen die stubenbergære:
< wir füeren iu besundert
bereiter liut zwei hundert,
die nemt von uns verguot.>
des danct in der wolgemuot.
herzog albreht der unverzagt
die pettouwære dô frâgt,
wes er gewarten solt von in.
die lobten im ze füeren hin
hundert man beide -
ez was in dem êrsten leide,
daz ir vater was erstorben.
nâch dienste wart dô geworben
an die brüeder kecke,
die dâ hiezen von stadecke,
hern hertnîden und hern liutolten;
die jâhen, daz si füeren wolten
funfzic man werlich.
des danct in der von ôsterrîch.
ze füeren lobt im dô aleine
her otte von liehtensteine
sechzic man wol bereit,
des wart im grôzer danc geseit.
von emerberc her perhtolt
jach, daz er füeren wolt
hundert man oder mêre,
wand er datz ungern grôz êre
von dem herzogen inne het.
darnâch gie diu bet
an die minnern dienstman,
den dâ niht ist undertân
sô vil êren und gewalt,
als die ich vor hân bezalt,
und sint in doch etelich
an der geburde wol gelîch.
ich getrûw ir bescheidenheit,
ez sî in niht leit,
ob ich si hie nenne,
swaz ich ir erkenne:
die schenken und die nîpergære
von perneck unde wilthûsære,
von marchpurg und von tiufenbach,
swaz man der herren sach,
die lobten al datz wienen
nâch iren staten dienen.
ez wær niun ein arbeit,
ob ich iu nû seit
und si sunder nande,
die dâ gehôrent zuo dem lande
und die dâ burcgrâven heizen,
waz die ûz dises landes kreizen
dem fursten ze dienste brâhten.
ouch hiez der herzog ahten
den abt zuo dem mâl
mit den steten über al,
als si sîn wolden geniezen,
daz si bereite liute liezen
gen den ungern hinz ôsterrîch.
daz gebôt man in ouch vesticlich.
dô daz zend was komen,
meniclich dô nâmen
urloup heim ze varn.
wie die von ôsterrîch gebârn
mit helfe gegen des landes hern,
daz seite ich iu gern,
wær ez mir baz kunt.
darnâch in kurzer stunt,
dô die herren kômen her ze lande,
der herzoge nâch in sande
und mande si ir triwen,
daz si sich liezen riwen,
daz sich die unger drât
heten gehebt von der stat
und füeren im gewalticlich
in daz lant ze ôsterrîch
ze schaden und ze haz,
daz si sich dester baz
forderten hinz wienen.
daz wold er umb si dienen.
nû was niht anders daran,
die herren und ir man
wurden bereit,
dô ez in wart geseit;
daz was vor sunnewenden.
der abt begunde senden
zuo den herren über al,
daz si niht lenger næmen twâl,
si füeren gegen ôsterrîch.
nû samten si sich gelîch
zuo einander alle
und fuoren ûz mit schalle
über den semernic.
frôlichen blic
der herzog an sich nam,
dô daz her von stîre kam,
wand man der unger her nû sach
nâhen bî der lîtach
ûf dem gevilde ligen.
ez beleip unverswigen
dem herzogen ir geverte.
wie er sich ir erwerte,
darûf begund er sorgen
âbent unde morgen.
des was ein teil nôt,
wand man im enpôt
michel freise
von der unger reise.
wunder man ouch seite
von der leng und breite
ires hers anschou.
für ungerisch haslou
die unger teten kêr
gegen ôsterrîche her.
dô si kômen an die wît,
an der selben zît
der kunic den tiutschen ze haz
rôrou besaz
unde lac dâvor unlanc.
die selben liut er des betwanc,
daz si im teten sicherheit
mit ir triu und mit ir eit,
ob er füer her nider
gegen ungern wider
unverriht mit dem herzogen,
daz si im unbetrogen
gæben âne pûs
rôrou daz hûs.
dô zogte der kunic darnâch
zwischen brucke und vischach
ûf einen berc wît erkant,
der ist der kunigsperc genant.
darûf daz her lac
unz an den funften tac,
und die wîle si dâ lâgen,
grôzer nôt si dô phlâgen
mit roube und mit brande
über al in dem lande.
den kunic man dô lêrte,
daz er zder swechent kêrte
und al die wîl dâ læge,
und er des urliugs phlæge,
wand swenn er wolde drât
hinz wienen für die stat
gâhen mit îlen,
daz geschæhe in zwein mîlen.
als man den kunic hiez,
mit dem her er sich nider liez
bî swechent dem phlûm.
si muosten haben rûm
wîten und niht enge,
ein raste nâch der lenge
und ein mîle nâch der breite.
ob ir geverte iemen seite
oder hinz wienen enpôt,
des wær gewesen unnôt,
wand man in ôsterrîch
ir kunft schedlich
teglichen bevant
bî manigem grôzen brant,
der michel was und ungehiwer.
daz kreftige fiwer
begunde trîben ouch
die vanken und den rouch
unz hinz wienen an die mûr.
solher nâchgebûr
sold ein ieglicher man
gerne rât hân.
cccxcvi. nû het der herzog albreht
zuo gesinde einen kneht,
der was sô seltsæme,
daz er den hern was genæme
umb sîn fuore baltlich,
wand er im alle gemlich
niht liez entslîfen.
darzuo kund er phîfen.
die wîle der kunic andrê
datz wienen was gewesen ê,
dô het er in wol erkant.
nâch der selben kund er rant
under daz her,
dâ er mit kostlicher zer
die unger ligen sach
under maniger hutten dach.
zehant begund er gên
für den kunic andrên.
der gruozt in guotlich.
ein gewant kostlich
mit gesmîde wol beslagen
hiez er im dar tragen.
noch baz mêrt er sîn hab,
wand er im dô gap
einen meidem und zehen phunt
und behabt in dâ unz an die stunt,
unz daz daz her mitalle
des âbends kom mit schalle,
die des tags wârn ûz geriten.
gemperlîn begunde bitten,
daz er im urlæbe
daz her ze schouwen gæbe;
des was der kunic bereit.
er gap im ze geleit
ein ungerischen grâven,
der muoste mit im draven,
unz er unger unde valben
gesach allenthalben
und daz her von êrst hinz orte.
swaz er dô sach unde hôrte,
daz merct er vil eben.
swaz im der kunic het gegeben,
des genâdet er im sêre.
nâch sîner sinne êre
gemperlîn den kunic bât,
daz er hinz wienen in die stat
in beleiten hiez.
der kunic des niht enliez,
er bât den grâven yban,
daz er sich næme an
daz selbe geleit.
der was im des bereit,
daz er in âne schaden brâht
hinz wienen, dar er het gedâht.
und dô gemperlîn kom dar,
dô nam er vil eben war,
daz er sach stên
vor dem herzogen den,
der vor dem fursten sprach,
daz ez des kunigs bot ensach,
kunic andrê der wære
von venedien ein krâmære;
des selben oeden gouch
spot dô gemperl ouch.
dô er ze hove gie,
der herzog in enphie
und die herren alle besunder,
si nam des michel wunder,
von wann im wære gesant
daz sô rîche gewant;
si frâgten in der mære,
wâ er gewesen wære.
< gewesen?> sprach gemperlîn,
< swelch swâbe nû enwil arm sîn,
der wil ot daz gerne tuon!
ez hât der krâmærinne suon,
daz wil ich iu fürwâr sagen,
bî der swechent ûf geslagen
die allerrîchsten krâm,
von der ich ie vernam.
vil lieber herzog albreht,
nû versuochet unde speht,
ob ir den list mugt ervinden,
daz wir den krâmær überwinden,
und wirt des krâm von uns zestôrt,
sô sî wir des unbetôrt,
mac uns sô wol gelingen,
daz wir her zwienen bringen
die krâm und den krâmære,
wir büezen all unser swære
und haben sîn frum und êre.>
sus wart gespot sêre
ze hôrn etlichen swâben,
die vor mit red für gâben,
des kunigs hôhste mâge wæren
geboren von krâmæren,
und ander spotrede vil,
der si zuo dem selben zil
sô sêre wurden widertriben,
daz ez wær bezzer vor beliben.
gemperlîn hôrt man verjehen,
swaz er dort het gesehen
in der unger her:
wie gar mit kostlicher zer
dort lac ûf dem plân
manic ungerischer spân;
unde swes der herzog frâgt,
daz wart im allez gesagt
hinz ende von orte.
dô man des genuoc gehôrte,
nû wâren si ouch komen,
als ir vor habt vernomen,
die der furst het besant
von stîre dem lant,
und ouch die von ôsterrîche.
albreht der furste lobes rîche
minniclich si enphie,
und dô daz ergie,
dô herbergt man si drât.
kûme man erbât
datze wienen die burgære,
swaz der hôhen herren wære,
daz man die in der stat liez;
swaz aber ir gesinde hiez,
die wurden des verzigen,
wand si muosten ligen
vor der stat allenthalben,
dâ die unger und die valben
emziclich hin randen
und sô sêre branden,
daz daz selbe tiwer
und der rouch ungehiwer
datz wienen in die stat gie,
alsô daz man dâvon enphie
grôzen ungemach.
ich wæn nie leider geschach
dem herzogen albrehten,
daz er niht solde vehten
mit der verwâzen diet,
die die wiennær schiet
und den fursten von der êr,
wande man niemêr
het gehôrt sagen,
daz bî dheinen tagen,
swenne die wiennære
und des landes furste wære
mit einander sô vereint,
daz er si mit triwen meint
und si herwider in,
daz ie kæm dâhin
dehein vînt sô nâhen.
daz muost dem fursten versmâhen,
daz man si dâ muoste sehen,
daz vor niemêr was geschehen.
daz hiet er gerne gerochen,
als ich ê hân gesprochen,
hiet man im sîn gewolt volgen.
den er dâ was erbolgen,
dâ hiet er gerne mit gestriten,
dô begunde man in bitten,
datz er witze wielte
und sich dâmit enthielte,
wand man daz wol aht,
daz des herzogen maht
was mêr denn halp dâ niht.
diu leide zuoversiht,
die man zuo der selben stet
zuo den leiden vînden het,
diu lêrt die herren sorgen
âbent unde morgen
umb ir selber veste,
die man sô kranc weste,
daz si niht lanc möhten getûren
vor den leiden nâchgebûren,
die dâ lâgen in dem lande.
dârumb ie der herre sande
daz best, daz er het in dem her
hin heim ze hûswer.
daz wart zuo der stunt
ze wizzen unde kunt
dem herzogen gemacht,
daz im vor leid erkracht
in sîner brust daz herze,
daz sô schedlicher smerze
in sînem lande sold ergên
und er daz niht möht understên.
doch gebârt er frôlich
und tet ninder dem gelîch,
daz er trüeg leides burde:
daz iemen zaghaft wurde
von solher geschiht,
des enwold er niht.
durch schoun er dick ûz reit,
wie man die sîn her jeit
und si si wider hin.
der unger flust und gewin
wac nâhen gelîch:
si nâmen teglich
solhen schaden an liuten,
daz niemen moht bediuten
eigenlich die zal
der veigen unger val.
ouch giengen die frouwen
dicke durch schouwen
ûf die hôhen turn,
welhe dâ verlurn
oder welhe dâ gewunnen.
herzog albreht der versunnen
der trahte darnâch sêre,
ob er dhein unêre
den ungern erbieten möhte:
ob im diu stat inder töhte,
dâ er in mit sîner maht
möhte bî der naht
mit etlicher kerge
gerenn in die herberge,
des goumten sîn spehære.
dô erfuorens im diu mære,
daz die unger fruot
phlâgen grôzer huot
mit warte und mit schiltwache
wand si ûf die selben sache
heten grôze vorht,
daz mans alsus iht entworht,
dâvor huoten si sich
vaste und wîslich.
cccxcvii. dô si des gephlâgen
und in dem lant gelâgen
wol sehs wochen oder baz,
nû erfunden die unger daz,
daz den bischolf von gran
für einen wîsen man
heten die tiutschen dâ
und den bischolf von golitschâ.
nâch ir gewonlichen siten
eins tages si für wienen riten
und sanden vil drât
ein boten in die stat.
ich hôrt, der selbe bote wære
ein bruoder der wilhalmære,
der vil wol reden kunde.
si enphulhen im an der stunde,
daz erz heimlich tæte
und die bischolf bêde bæte,
den von pazzouwe
und bischolf liupolt von seckouwe,
daz si her ûz kæmen
und ir rede vernæmen,
waz si mit in bêden
heten ze reden.
si enputen in mêre,
daz si lîbs und êre
heten ganze sicherheit,
ûf ir pheflicheit,
und al die zuo der wîle
her ûz durch kurzwîle
zuo in rîten wolden,
daz die selben ouch haben solden
den selben frid und suon.
waz solden die herren tuon,
die ich vor hân genant?
diu botschaft, diu in was gesant,
mit der sach man si rîten
ze hove an den zîten
und teten an der stunt
dem herzogen kunt
alliu diu mære,
waz in enpoten wære.
des was der furste frô.
die herren hiez er beide dô
an den selben zîten
zuo den ungern rîten;
eine grôze gumpanî
der furst ûz sîner messenî
hiez disen zweien phaffen
den marschalc ze schaffen.
durch ein geuden daz geschach,
daz man hie vor ouch sach,
daz dise bischolf fruot
heten ouch êr und guot
in stîre und in ôsterrîch.
die zwêne herren snelliclich
ûz ze velde kêrten.
ir sinne dô lêrten
den von golitschâ und von gran,
dâ si über den plân
ir zweier banier sâhen wegen,
daz si in riten enkegen.
dô si zuo einander riten,
dô wart mit hôchvertigen siten
zwischen in vieren
ein grôzez salutieren.
dise herren viere -
die andern alle schiere
muosten halten hin dan -
dô wart manic frâgen getân.
die unger bâten in sagen,
wie lang der herzog wolt vertragen,
daz si im lægen in dem lande
mit roube und mit brande.
die tiutschen des an den stunden
vil wol antwurten kunden
und jâhen:< wir haben gehôrt
ein altez sprichwort:
nie dhein man sô eben gesaz,
im gebreste etwaz,
und als die wîsen noch wellen,
sô sol er imz ze unheil zellen,
dem solch gemach ist beschert,
daz im nimmer widervert
dehein ungemüete.
ditze landes güete
ist dehein lant gelîch
und heizet dâvon ôsterrîch,
daz ez iuch wol berâten möht,
ob halt iur herre mit im bræht
drî kunige her
als mehtic als er,
daz lant wær dennoch unverdorben.
er hât ouch noch niht erworben
in des urliuges zil
sînes frums sô vil,
wir mugenz noch wol verklagen.
der herzog in sô vil tagen,
dô er in ungern lac
und urliuges dâ phlac,
sînes frums vil mêre
schuof und sîner êre,
denn ir noch hie habt getân.>
< ir herren, sagt an>,
der tiutschen einer sprach,
< wâ diu êr ie geschach
iwern ungerischen grâlen,
daz si zuo zwein mâlen
gevarn sîn gewalticlich
her in ôsterrîch?
zwâr, daz ist nie geschehen:
sô hât man gesehen
mîn herren den herzogen
gewalticlichen zogen
hinz ungern, geloubet mir,
in einem jâre zwir,
daz sîn gewaltige hant
gewan in ungerlant
wol funfzehen veste,
die man ahte für die beste,
die zuo den zîten
nâhen oder wîten
het der grâve yban
und die im wâren undertân;
sô sint die vest noch lîht gezalt,
die der unger kunic mit gewalt
in ôsterrîche hât gewunnen.>
nû was ouch niht zerunnen
cccxcviii. den ungern an dem zil,
spæher geudrede vil
gegen einander si begiengen.
nû hôret, wie ez an viengen
die bischolf alle viere
vereinten sich schiere
und wurden vil drât
klagend ir missetât
und wurden under in enein,
si wæren gar ze sein
pheflich amt ze begên:
< wir solden wol understên
sô getâne missetât,
als hie fruo unde spât
leider wirt begangen.>
< daz habt ir unger an gevangen>,
sprach der von pazzouwe
und der bischolf von seckouwe.
dô sprach der von gran:
< herr, iu sî daz kunt getân,
daz dehein kunic wirt
mit krôn und mit zepter geziert
den ungern ze herren,
er swer ê ze mêren
ungerischez ertrîch
und daz er trahte flîziclich,
swâ unser frouwen lant
sî ze fremder hant
indert bekomen,
daz dem daz werd benomen
und dem rîche in brâht.
des hânt die unger gedâht,
swâ dem herzogen ist sô gelungen,
daz er uns an hât betwungen
unsers landes eigenschaft,
daz er daz durch geselleschaft
unsers niwen herren
und dem lande zêren
geruoche wider geben.
wil aber er des widerstreben,
daz ist al der diete leit.>
< nû saget mir die wârheit,>
sprach der bischolf liupolt,
< ob er daz wider geben solt,
daz in ze gewinnen an
dem grâven yban
kûme der erbât,
der dâ an kuniges stat
datze ungern saz.
grâf yban sich vergaz
gegen im sô sêre,
möht er im lîp und êre,
darzuo al sîn hab
haben gebrochen ab,
daz wær dem kunic liep gewesen.
welt ir des brieve lesen,
die zeig wir iu, ob ir welt.>
< als wir uns hie haben geselt>,
der von grolitschâ sprach,
< sô sul wir trahten darnâch,
daz von uns ze disen stunden
etwaz werd erfunden,
dâ wir die fursten mit versüen.
daz wir uns darunder,
daz ist unser phaffenreht.>
< ir herren, dâvon seht>,
sprâchen die ungerischen phaffen,
< ob wir iht mugen geschaffen,
dâmit wirz bringen ze guot,
daz der unschuldigen kristen bluot
iht werd vergozzen sô vil.>
dô sprâchen an dem zil
die tiutschen bischolf beide:
< die wîle uns ze leide
mit sînem her wît
der kunic in dem lande lît,
sô mac ze dheinen teidingen
den herzogen niemen bringen,
sô ernsthaft ist der man.>
dô sprach der von gran:
< ir herren, ob ez iu behag,
sô kômen morgen an dem tag
dâher wider alle vier,
die wîle sul wir
die sache überreden
zwischen den fursten bêden.>
daz lobten si mit triwen sâ.
lieplich schieden si sich dâ:
ieglicher begunde jehen,
im wære guotlich geschehen,
daz er den andern het erkant.
dô si sich schieden zehant,
dô gie ez entwer,
die unger hin, die tiutschen her,
zetal die unger riten,
mit stæticlichen siten
sach man die bischolf zogen
hinz wienen zdem herzogen
von stîre und von ôsterrîch.
si sagten im sunderlich,
waz dâ was ergangen;
wie von dem kunig enphangen
wurden sîne kappelan
von golitschâ und von gran,
daz wirt wol vernomen,
sô si wider komen.
die naht heten si gemach.
ob aber dhein heimlich sprâch
ietwederthalp ergie,
daz wizzen wol die,
die den rât heten gesworn.
dô diu naht was verlorn
und der ander tac erschein,
balde und niht sein
ein bote kom gerant
von den bischolfen ûz ungerlant
ze disen herren zwein.
des die wârn enein
des vordern tages worden,
daz nâch getriulichem orden
von in umb fride wurd geworben,
des was an in niht verdorben,
si hetenz darzuo brâht
gen aller der unger maht
und gegen dem kunig andrên,
daz ez in frid solt stên
ze ganzen tagen ehten.
ob si den herzogen bræhten
von ôsterrîch daran,
daz er den frid wolt hân,
daz solden si im machen kunt
bî disem boten an der stunt,
sô kæm her zwienen in die stat
von ungern des kunigs rât
und næme den eit
über des frides stætikeit.
die selben botschaft dô holt
von seckou bischolf liupolt
dem fursten von ôsterrîch:
der besprach sich flîziclich
und suochte rât sâ zestet
datz den wîsen, die er het.
waz solden die tuon?
nâch fride und nâch suon
stuont aller ir gedanc.
dâvon der rât was unlanc,
wand si gehullen sîn gar,
daz man sande boten dar
und den ungern sagte,
daz diu red behagte
und daz si stæte solt belîben.
frides brieve hiez man schrîben
und sande die hin nider;
solch solde man her wider
fridebrieve senden.
einen boten behenden
zden ungern man sant
mit disem boten zehant.
cccxcix. dô die boten bêde kômen
und die unger vernâmen
den ganzen fride stæten,
nû hôret, waz si tæten.
si welten vil schiere
hôher grâven viere
ûz allen den, die dâ lâgen
und des kunigs rât phlâgen;
die solden an den zîten
mit den bischolfen rîten
hinz wienen und besehen,
ob ein suon möht geschehen
zwischen den fursten hêren.
dem herzogen zêren,
die sich dâ wolden lâzen schouwen
die herzoginne und ir frouwen,
die besten kleider strichens an,
diu si mohten gehân,
über die hiute râmvar.
alles harnasches bar
fuoren si dâhin,
wand man sagt daz wol in,
daz der herzog wære
sô stæt und sô êrbære,
sô endehaft und sô getriu,
ob der her noch wæren driu
und daz diu möhten allesamt
von im werden verdamt,
des frum wold er ê gern
entwesen und enpern,
ê er gewunne teil
an dheiner untriun meil.
des was man von im gewis.
ûf den trôst fuoren dis
sicher und frîlich
in des hof von ôsterrîch.
dô si ze wienen kômen nâhen,
nû begunden gegen in gâhen
durch enphâhen ûf der vart
von pazzou bischolf wernhart
und der bischolf liupolt
und swer durch sîn zuht wolt
den ungern enkegen
und si gastêr an legen,
der was vil genuoc.
manic grüezen kluoc
in latînischer sprach
zwischen in dô geschach,
als balde und als schiere
die bischolf alle viere
zuo einander riten.
nîgen wart dô niht vermiten
gegen den an den stunden,
die latîn noch tiutsche kunden.
dô si sich gegruozten
und dâvon gemuozten,
dô sach man die herren
gegen wienen kêren.
dâ enphie si minniclich
der herzog von ôsterrîch
die ungerischen gumpanî
von aller der messenî
schône wart enphangen.
dô daz was ergangen,
der rede si begunden,
sô si beste kunden.
als ich hân gesprochen ê,
von ungern kunic andrê
vollen gewalt
sîn boten het bezalt
umb fride und umb suon
ze lâzen und ze tuon:
swaz si tæten daran,
daz wold er gerne stæte hân.
dâvon slûnt sîn dester baz.
einhalp an dem râte saz
albreht, der furste wîs,
dem man an witzen gap den prîs,
bî im die herren alle gelîche
von stîre und von ôsterrîche,
die dâ witze kunden phlegen.
nû sâzen enhalp her enkegen
manic ungerischer man
bî dem bischolfe von gran.
dô si gesâzen dâ,
dô erwelten si sâ
zwischen in ze rednære
zwêne herren êrbære,
der ein was bischolf liupolt
und von salzpurc bruoder perhtolt,
der ze mârberc meister was.
der herzoge las
disen zwein in ir ôr
alle sîne sache vor.
die mêreten daz vil eben,
und swaz in für was gegeben,
daz teten si dâ zestunt
den ungern herwider kunt.
die enphiengen daz zuhticlich
und gâben des flîziclich
darüber antwurt,
an der man wol spurt,
daz si bî witzen beliben.
dô si daz al wîl getriben,
ze jungst kom ez daran,
daz des kunigs man
bî iren triwen lobten daz,
daz der kunic ân underlâz
daz lant solde rûmen
und sich niht lenger sûmen
dem herzogen entladen
smæhe unde schaden,
den er het von im enphangen;
unde sô daz wær ergangen,
sô soldens als drât
der zweier fursten rât
zuo einander komen
ûf ein velt, hân ich vernomen,
daz lît zwischen heinburc
und der stat ze prespurc,
und sich dâ nimmer gescheiden,
ez wurde zwischen in beiden
erfunden etwaz,
dâmit der grôze haz
zwischen in næm ein ende.
mit munde und mit hende
selp zwelift sîner herren
der herzog muoste mêren
des frides stætikeit.
darüber swuor er einen eit.
dô daz ein ende het,
der herzog an der stet
hiez sich bereiten an den zîten,
die dâ solden rîten
mit den ungern zetal.
dô si sich heten über al
geurloubet wol,
allez daz man sol
erbieten solhen gesten,
des lie niht gebresten
albreht, der furste bewegen;
dô si genâmen den segen
und bereit wârn,
die dâ mit in solden varn,
die wurden ouch bereit.
ir nam belîbent unverdeit:
von seckou bischolf liupolt
und von kuonrinc her liutolt,
her stephan der mîssouwære
und der lange kappellære,
von telesprunn her pernolt
und von emerberc her perhtolt...
von pilichdorf her kuonrât,
dise niune bât
der herzog an den zîten
zdem kunic von ungern rîten
und nemen die bestætigung
von andrên dem fursten junc,
als gelobt was an dem teidinge.
< got geb, daz uns wol gelinge
an der widervart>, maniger sprach,
< daz dhein zôkel oder walach
den fride an uns brechen
und sînen schaden rechen,
den er hie genomen hât.>
der herzog die unger bât
die herren bewarn,
die dâ hin nider solden varn.
die lobten daz getriulich;
doch fuorten die von ôsterrîch
wol tûsent werlicher man.
dâmit schieden si von dan
und kêrten, dâ die unger lâgen.
schône, hôrt ich sagen,
enphie der kunic siu.
daz tet er umbe diu,
wand im was nû wol gesagt,
wie der unverzagt
die sînen het gehandelt,
die wîle man wandelt
die sache datze wienen:
daz wold er hie verdienen
mit schônem antvange.
darnâch gestuont unlange,
daz dem kunig unverzeit
von êrste wart geseit,
wie ez dort ergangen was.
dô man im daz vor gelas,
dô het er deheinen strît,
er swuor den frid unz ûf die zît,
als ez dort was geret,
er fuor ouch an der stet
ûz ôsterrîch dem lant
ûf ungerischen sant.
die boten von ôsterrîch
fuoren snelliclich
gen wien mit sorgen grôz,
wand si vil sêr verdrôz
bî der velbischen diet.
ê der kunic von dannen schiet,
den helden unverzeit
schuof er solch geleit
und sô getâne wer,
daz si von dem her
sich êrlich mohten scheiden:
ein valb, ein unger, ein heiden
wurden mit in gesant,
die wâren sô erkant,
daz si die herren fruot
sicher lîbs und guot
von dem her brâhten,
dâ si hin gedâhten.
des dritten tages darnâch,
hinz swem man sich versach,
daz er witzic wære,
ez wæren stîrære
oder von ôsterrîche,
die hiez der ellensrîche
zetal gen heinburc varn.
ich sag iu, wer si wârn:
von frîsinc bischolf emich
und von schounberc her heinrich,
der grâf von rabenswalt,
von liehtenstein der alt,
von stubenberc her fridrich
und sîn bruoder heinrich,
hertnît der wildoniære
und her hertnît der stadeckære,
von buocheim her alber der kecke
und her liutolt von stadecke,
her kuonrât von sumerouwe
und her otte von haslouwe;
dar fuor ouch an der stunde
abt heinrich von admunde,
von landenberc marschalc herman,
mit in fuor ouch dan
von walsê her eberhart
und von schellenberc her markart.
mit disen sechzehen
fuorn ouch, hôrt ich jehen,
mit frôlichem schalle
dise niune alle,
die vor dâ wârn gewesen.
sô wir ir aller nam lesen,
sô ist ir einer und zweinzic und vier.
als balde und als schier
ir kunft was vernomen,
nû wâren ouch komen,
die der unger kunic hât
genomen an sînen rât.
den helden edlen unde kurc
zwischen heinburg und prespurc
was geslagen ûf daz velt
ein vil hêrlich gezelt,
darunder man si ligen.
ir namen werdent niht verswigen,
die dâ lâgen ûf dem plân:
der bischolf von gran,
bî im lac ouch dâ
der von golitschâ
und der bischolf von rab,
dem man an witzen prîs gap,
und der bischolf mathias,
der von sibenburgen was,
bischolf peter von vezprim
und der bischolf von agrim;
einen bischolf man dâ vant,
von funfkirchen genant,
von zeng bischolf andrê;
noch vant man dâ mê
von saders bischolf philippe,
der dem kunic was sippe;
dar kom durch des kunigs gebot
lazlâ via weiwot,
über walt der herzog,
und grâf ambolt von tamepog
und ein grâf, was lucas genant,
und der grâve florant,
von sibenburgen grâf paulus
und der grôze grâf dominicus;
dâ was der grâve amadê,
von trense meister mathê,
dâ was marcus via stephan
und der grâve yban,
sîn brüeder wârn ouch dâ
heinrich und niclâ,
von worzen grâve stoigeli
und ein meister, hiez grâf engeli,
von slankenmunde grâf rucher,
von oven grâve wernher;
bî im man ouch sach dâ
grâf stephan von lindwâ,
dâ was grâf jorge ûz der vizze
und von tyrnâch grâf radalizze,
dâ was ein walch, hiez valentîn,
und des kunigs mâc, her albertin,
ein venediære,
und ein walch, hiez der drîskaere,
ouch was ein walhe dâ,
der hiez petrus de spinâ.
ir was drîzic unde zwên,
die man sach her gên,
dâ si die tiutschen enphiengen,
die ouch her wider giengen
durch ir kurtasî.
die helde muotes frî
wurden des ze râte,
daz si sich vil drâte
sunderten dâ.
die unger giengen sâ
under ir gezelt;
ouch wart ûf daz velt
ein gezelt gespannen
des herzogen mannen,
daz het dar heizen bringen
der bischolf von frîsingen,
darunder ouch die.
nû wurden erwelt hie
zwischen in zwên rednære,
vier herren êrbære:
die unger nâmen sâ
den von golitschâ,
von dem ir ê gehôret habt,
und von sant martînberc den abt;
die tiutschen dô haben wolten
von seckou bischolf liupolten
und bruoder perhtolt von salzach.
dâmit huop sich diu sprâch.
ich müeste grôzer wîle phlegen,
sold ich allez ûz legen,
daz si allez für gâben,
wand wir dick gehôret haben,
wie lang an allen sachen
die unger ir rede machen,
ê si zieglichen dingen
ir gelîchnus für bringen
mit geflôrierten worten.
die ez dort hôrten,
die sagten uns sît,
si heten sô lange zît
unnutze rede getriben,
daz ez vil nâch was beliben
des tages unverriht;
doch liezens dâvon niht
die geistlichen herren:
si begunden darzuo kêren
alle ir sinne,
wie si ez bræhten ze minne
und wie man si versuont;
darnâch ir gir stuont
und brâhtenz ouch daran,
daz ieglicher vier man
ûz den sînen nemen wolde
und daz man besehen solde,
ob ir kriege möhten
zwischen den ehten
ze guotem ende werden brâht.
ouch wurden vor der naht
die schidliut benant:
die von ungerlant
nâmen zuo schidman
den erzpischolf von gran,
den nande man alsus
bî namen lodomerius;
dem gap man ze gesellen dâ
bischolf johansen von golitschâ
und den grôzen grâven gregorium
und den phalzgrâven dominicum.
cccc. von dem herzogen genomen wart
von pazzou bischolf wernhart,
darzuo si haben wolten
von seckou bischolf liupolten;
der dritte schidman
was von mîssou her stephan,
den vierden man wesen bât
von potendorf hern kuonrât.
si mohten sich des niht erwern,
sie muosten alle ehte swern
der schidunge sîn bereit
nâch triwen und nâch rehtikeit,
und nâch der wârheit verslihten,
ebenen und verrihten,
als in die sache wæren kunt.
ouch lobt in an der selben stunt
der kunic andrê
und der herzog als ê
bî des eides burde,
swie ez dâ wurde
verriht von den ehten,
als si inz für bræhten,
stæt ze haben bî ir leben.
des muosten si ouch geben
offenbâr hantveste;
allez daz man weste
ze solhen sachen wesen guot,
daz wart allez behuot
zwischen den fursten jungen.
diu stat der schidungen
hinz heinburc wart genomen,
dar solden die eht komen,
die ich hân benant hie.
dô daz alsô ergie,
dô urloubten sich sâ
die herren von einander dâ
und fuoren ze herberge.
mit witzen und mit kerge
betrahten si vil eben,
waz si für solden geben
des andern tages an der sprâch.
die naht heten si gemach.
des morgens vil fruo
griffen si darzuo
ân underlâz und âne pûse
in der minnerbrüeder hûse
an dem suntac,
der ze næhste lac
nâch dem tac sant bertelmes.
swer iuch nû des
baz verrihte denn ich,
daz sol niht beswæren mich,
wand ich in sîn wol gan.
wie si die sache huoben an
und waz kriec dâ ergie,
ê si sich vereinten hie,
sold ich iu daz allez sagen,
des möht iuch lîhte betrâgen;
doch sag ich iu daz ende:
si wâren sô behende,
daz si sich des flizzen,
daz si niemen liezen wizzen,
wie si die sache triben,
unz daz siz verschriben.
dô tetens an der stunt
beiden fursten kunt,
daz si ze lande kæmen
unde dâ vernæmen,
wie siz heten gescheiden.
von den fursten beiden
wart dô ein tac genomen,
daz si zesamde solden komen.
bî prespurge lît
ein velt lanc und wît
bî hecceser dem dorf,
darûf man entwarf
daz zil zwischen in,
da si solden komen hin.
dar fuort man manic vaz wînes.
an dem tac sant augustînes
mit hôchvertigen siten
kômen dar geriten,
die ich hân genant ê,
von ungern kunic andrê
unde der tugentrîche
herzog albreht von ôsterrîche
mit allem irm gesinde.
daz gedranc wart dâ swinde
von den, die dâ wolden sehen,
wie daz enphâhen solt geschehen
von den fursten hôchgeborn.
diu stat, die si erkorn
heten darzuo,
dar kômen si vil fruo.
der kunic kom ê dar.
dô des der herzog wart gewar,
der begunde an der wîlen
mit den sînen dar îlen,
und dô si kômen sô nâhen,
daz si sich an sâhen,
der herzog von dem pherde spranc,
ouch was sîn êrster ganc
gegen dem kunig andrên.
den sach man her enkegen gên.
dô er den kunic an sach,
nû hôret, waz er sprach -
cccci. ê aber diu red ergie,
vil schôn er in enphie -:
< edel kunic rîche,
swaz iu êrn hie zôsterrîche
ze disen zîten ist geschehen,
daz hân ich leider gesehen
und al die mîn ungern;
ouch sult ir mir der êrn
nimmer guoten wirt gesagen,
wand ich bî allen mînen tagen
sô leide geste nie gewan,
als ich an iu gehabt hân.
got gebiet iu daz,
daz ir iuch fürbaz
bedenket guotlich.>
< her von ôsterrîch,
geloubet mir fürwâr,
daz ich iu ze vâr
dâher hân geriten,
daz het ich gern vermiten,
möht ichs sîn über worden -
nâch ungerischem orden
muoz ich nû leben;
ir sult mirz vergeben,
swaz ir hie schaden habt enphangen -
wand ir an mir habt begangen
und mîn frou diu herzoginne
sô grôz êre unde minne
sô lange zît datz wienen,
möht ichz umb iuch verdienen,
zwâr des hiet ich reht.>
< daz ir des, herre, jeht,
des leider niht ergangen ist,
des wil ich mîner tage frist
mich nimmer lân bevillen,
ich begê iurn willen.>
der ret wol, diser baz,
sus was zergangen der haz.
dô der red was genuoc,
die schidliute kluoc
giengen hin für.
mit williger kür
über die verrihtung der suon
bâten si die rede tuon
den erzpischolf von gran,
daz erz solt wizzen lan
die ungerischen diet,
wie manz verriht hiet,
und der bischolf liupolt
dem herzogen sagen solt,
wie manz verriht het.
dô truoc man an der stet
dem kunig ein hantvest dar
und sagt im offenbâr,
daz er des wære flîzic,
daz der hôhsten herren drîzic,
die man erkande
in allem ungerlande,
beide leien unde phaffen,
daz im die hulfen schaffen
unde werben flîziclich
in ungern und in ôsterrîch
ganzen frid und suon.
daz soldens mit im tuon.
ir eit ze behalten
und mit triwen walten
der hantvest âne gunterfeit,
des stabte in den eit
der erzpischolf lodomer,
dem swuoren si dô sunderbær
ûf dem heiltum
ze werben beider lande frum.
unde dô diu hantvest guot
mit stætikeite wart behuot
mit maniger vestikeite sigel
und des kuniges insigel
wart gehangen daran,
dô gap si der von gran
dem herzogen albreht
und sprach:< herre, seht,
swaz hie ist ergangen
mit der hantvest, die ir habt enphangen
von dem kunig andrên,
daz sol ouch von iu ergên.>
dô sprach der unverzeit:
< des bin ich bereit.>
dâ was niht anders an.
selp drîzic sîner dienstman
der herzoge swuor,
swaz im widerfuor
von den ungern und ir hern,
daz wold er in ouch gern
leisten mit triwen.
an die hantvest niwen
muoste man dô gâhen
des herzogen insigel hâhen.
dô si versigelt wart,
von pazzou bischolf wernhart
gap den brief zehant
dem kunig von ungern in die hant,
und dô daz geschehen was,
alrêrst man dô las
der hantveste tenor,
als ez was geschidet vor.
des êrsten wart dô gelesen,
swaz veste wæren gewesen
in des herzogen gewalt,
der eigenschaft wær bezalt
dem kunic selbe sunderlich,
die solde der von ôsterrîch
dem kunic wider geben
und des niht widerstreben,
er gæb im, swaz er inne hât,
prespurc, burc und stat,
und allez, daz man weste
daz zuo der selben veste
gehôrt und zuo der grâfschaft,
und alle die eigenschaft,
der man ze rehte jach
zuo der stat tyrnach,
mit der stat vor genant,
die sold er ouch zehant
dem kunic geben wider.
ouch las man hin nider
an der hantveste,
swaz man eigens weste,
daz ze koboltspurc gehôric wære,
und daz allez ân gevære
dem kunic man wider geben solt
mit samt der veste kobolt;
die îsnîn burc, guzzinc -
daz was ein wizzenlich dinc,
sô daz sîn niemen was betôrt,
daz ez den kunic an gehôrt -
die veste solt man bêde
ân alle widerrede
dem kunic geben in sîn gewalt.
dô man den guzzinc gezalt,
ccccii. niht lenger dô swîgen wolt
von emerberc her perhtolt,
der truchsæz versunnen:
< den guzzinc hân ich gewunnen
mînem rehten vînde an
unde hân daz getân
nôtdurfte mîner êren
ân alle helfe mînes herren,
des herzogen von ôsterrîch;
daz ich daz sô genzlich
verteidingen lâz,
sêch wer riet mir daz,
der bî triwen wære?>
sprach der emerbergære.
diser kriec wert sô lanc,
unz daz den herzogen betwanc
sîn eit und sîne triwen
diser sache niwen:
der gelobte an den sæzen,
daz er dem truchsæzen
silbers tûsent marc gap,
unde für die selben hab,
dâ er in mit ergazte,
wehseneck er im sazte
und allez, daz darzuo gehôrt.
dô der kriec was zestôrt
und verrihtet daz,
dô las man fürbaz
an der hantveste,
swaz man burge weste,
die der herzog in ungerlant
mit gewaltiger hant
im het betwungen,
oder swie im was gelungen,
daz si im wâren in komen,
von den er het genomen
flust ungefüege,
daz man unsanft vertrüege,
daz ez im niht gebezzert wære.
swie grôze herzenswære
grâf yban dârumbe het,
doch wart ez alsô geret
und wart alsô gesprochen,
daz die vest zebrochen
zehant solden werden
von grunde ûz der erden,
ouch heten si gescheiden daz,
daz nieman fürbaz
die selben veste bûwen solde,
âne swan der herzog wolde
des bûwes verhengen
und daran niemen engen.
umb daz hûs ze ankensteine
was der kriec niht kleine
zwischen den schidliuten gewesen.
doch hôrt ich dâ lesen,
sît daz selbe hûs wære
in der gewer der pettouwære
gewesen sô lange zît,
sô solt der selbe strît
werden verriht durchslehtes
nâch der ordenung des rehtes.
ouch las man daran den spruch,
daz âne wanc und âne bruch
dise herren beide
solden des swern eide
ze helfen wider al meniclich -
ân der bâbest und daz rîch
wurden ûz genomen dâ -
und ob sich inder anderswâ
der herzoge vor den stunden
het gephliht und gebunden,
swen diu zît ende næme
und daz gelubde für kæme,
sô solt der bunt aleine
dem von ungern sîn gemeine
und swem si solher gelubde tât
mit einander kæmen ze rât.
darnâch ich lesen hôrte,
des sich enpôrte
mîn muot und mîn herze,
daz der pîn und der smerze
solde sîn zergangen
umbe die gevangen.
daz wart alsô gescheiden:
swaz unger, valb und heiden
gevangener liute heten innen,
die solde der kunic gewinnen
von in, swie er möhte,
swan man ims für bræhte,
daz si gevangen lægen,
und alle, die ir phlægen
inne ze haben.
ir triwe si des gâben
dem kunig in sîn hant,
die man dâ herren nant,
daz si solden âne twâl
gebieten über al
allen irn dienæren,
swelich dâ verbæren
fürbaz dheine wîle,
daz si mit balder île
die gevangen gæben niht,
an den ergienge solch geriht,
dâvon si flürn daz leben.
man sold ouch wider geben
niht aleine die,
die nû gevangen wâren hie,
halt alle, die in beiden landen
lægen in vancnusse banden
unde die gevangen wâren
inner funfzehen jâren.
swelich herren ouch sô tæten,
daz si mit werken oder mit ræten
heimlich spâte oder fruo
ir dienærn des legten zuo,
daz si der untriwe wielten
und die gevangen heimlich behielten,
die solden grîfen an
die bischolf mit dem ban
und der kunic mit der æhte,
unz daz man si darzuo bræhte
mit der ungenâden burden,
daz die gevangen ledic wurden,
in swelher aht der man wære,
ritter, knehte, burgære,
gebûren, grâven, dienstman.
ouch wart dô kunt getân,
daz die gevangen ellenden
die unger solden senden
hinze prespurge.
sô solden hinz heinburge
senden snelliclich
ir gevangen die von ôsterrîch
durch gotes vorht und êre.
dhein sache wart sô sêre
verbunden noch sô vast
sam umb der gevangen last.
darnâch wart gelesen, daz
alle, die der unger haz
heten verdient dâmit,
daz si mit helflichem sit
wârn gestanden flîziclich
dem herzogen von ôsterrîch,
die in ungern wârn gesezzen,
des sold alles sîn vergezzen,
sô daz si umb die selben schulde
des kunigs und des landes hulde
solden haben als ê,
sunderlich herzog radê
und swer im was undertân,
er wær sîn mâc oder sîn man.
ouch was dâ vergezzen niht
an der schidunge sliht,
swie der man was genant
in stîre und in ôsterlant,
der ot was sô bederbe,
daz er in ungern dhein erbe
het mit reht her brâht
bî guotes frides maht
in nutz und in gewern,
des sold in niemen behern,
ez sold im belîben sleht,
unverzigen des kunigs reht
an furstlicher kraft
und des landes eigenschaft.
ouch was diu rehtikeit
an der schidung niht verdeit,
swaz man in beider fursten lande
mûte unde zoll erkande,
die solden alle sîn ab.
dârumb ietweder furste gap
sîn triwe den koufliuten.
daz hôrte ich alsô bediuten,
daz von ungern siben koufman
gesworen solden wizzen lân
den von ôsterrîch,
waz zolle niulich
wærn gesezt in sînen landen,
unde swaz si erkanden
unrehtes, dem kunig andrên
daz sold er lâzen ab gên,
ez wæren zolle oder mût.
ouch verbôt man überlût
bî des lantfrides stætikeit,
daz niemen næme dhein geleit.
die fursten lobten ouch bêde daz,
daz si ir ungenâden haz
solden kêren gegen den,
die dâ niht wolden understên
mit ir gewalt und mit ir kreften
in ir hêrscheften
nahtschâchen unde strâzroup,
darumbe urloup
die herren über sich,
daz der fursten gerich
über den ergienge,
swen des diu wârheit übervienge,
daz er die setze het zebrochen.
ouch wart dâ gesprochen
an der schidunge,
daz alliu phantunge
solde wesen ab,
swer sîner hab
in daz ander lant het geborgt,
daz er vil oben besorgt
unde im der wîle næme
und sîn mit geriht zuo kæme.
ouch erfunden si daz,
daz die herren fürbaz
beliben sunder zorn
und daz vier wurden erkorn,
zwên ûz ietwederm lande,
die man sô êrbær erkande,
sô gereht und sô wîs,
daz si an triwen den prîs
heten getragen
bî ir lebtagen.
der fursten ietweder wolde,
daz man die viere welen solde
nâch râte albediute
ir beider koufliute,
und die dâ wurden erkorn,
die solden sîn geborn
ûz ungerlande zwên,
die andern zwên solden stên
mit hûs in ôsterrîch.
nû merket flîziclich,
cccciii. wie getâner gewalt
den vieren solde sîn bezalt.
die dâ von wienen wârn,
die solden ervarn
swâ den burgæren,
die von ôstrîche wæren,
mit ir koufmanschaft
in des kunigs hêrschaft
swâ den iht arges widerfüere
oder ir einer iht verlüre
sîner hab in ungerlant,
sô solde diser al zehant
mit den koufmannen rîten
zuo dem grâven an den zîten,
von des gesind man sich versæhe,
daz der schade und diu smæhe
den liuten wære geschehen.
dâbî solt man besehen,
ob er ez wolde wider geben
ân ûfschiuben und widerstreben.
liez er sich des gezemen,
sô solt man ez wider nemen,
tæte aber er des niht,
sô solden dise algeriht,
die darzuo erwelt wârn,
an den kunic varn
und im klagen die verlust
und des lantfrides brust,
diu dâ wær getân
an des herzogen man.
und an swelhem tag
der kunic dise klag
kuntlich vernomen het,
sô sold er an der stet
durch diu gelubde der suon
dise sache heizen widertuon
in einem môneit oder mê.
wær aber daz der kunic andrê,
für daz er bezzerunge iesch,
und an den sînen gefriesch,
daz si niht wolden volgen,
sô sold er sîn erbolgen
den selben übeltæten:
nâch der zweier ræten,
des herzogen man,
die imz heten kunt getân,
und nâch sîn selbes witzen
sold er den besitzen
an der selben stunde,
ûf swelher veste er in funde,
und solde dâvon nimmer komen,
dem schuldigen wurde benomen
als verre guot und êre,
daz in nimmer mêre
ze tuon gelust
solher âkust,
von sô getâner schulde
er verlür die hulde
des kunigs und des landes.
ouch solt der kunic phandes
mit vollen weren die,
die vloren heten hie,
und für allen den schaden,
des si hie wæren überladen
mit werken und mit worten,
die dem herzogen zuo gehôrten.
und swaz ir hie habt gehôrt
von ende hinze ort,
des von ungern die herren
solden ze êren
alsô gebunden sîn
von ôsterrîch dem herren mîn.
seht, aller der selben reht
solt der herzog albreht
gebunden sîn den ungern:
swâ sich die sînen liezen hungern
nâch dem guot der koufman,
die den von ungern gehôrten an,
darüber sold allez daz geschehen,
des ich hie vor hân verjehen.
ez wart ouch alsô gescheiden
zwischen den fursten beiden,
sît si wæren verriht,
sô enfuogt dem kunic daz niht
daz er dâ lenger læge;
die wîl er ze haben phlæge
mit sô kostlicher zer
ditz ungefüege her,
sô sold er an der wîle
zogen mit île
mit dem her sîn strâzen;
und swenn er sich des het zelâzen,
kurzlich darnâch
solden si ein sprach
an ir beider gemerke haben -
den rât die schidliute gâben
den fursten vermezzen -
und swes dâ wurd vergezzen,
daz solt man erfüllen hie.
dô diu schidung ergie
und zergangen was der haz
und verrihtet allez daz,
daz si verrihten solden,
und daz die fursten wolden
von einander scheiden,
zwischen in beiden
ein friuntlich schidunge geschach.
zuo dem von ungern sprach
albreht, kunic ruodolfs barn:
< herre, got müez iuch bewarn
und mir die sælde geben,
ob ich daz sul geleben,
daz ir schier her zôsterrîch
komet sô friuntlich,
daz ir mich ergezt.>
< des sî mîn triu iu gesezt>,
sprach der kunic, ze phande,
< daz ich iu und iwer lande
mit triwen gerne wil
dienen als vil,
unz daz ich mîner schulde
gewin wol iwer hulde>.
mit ganzer tugent kraft
ein ganze brüederschaft
zallen ir lebtagen
wart dâ ûf geslagen
und gelobt in des bischolfs hant,
der von grane was genant.
dô sprach der kunic andrê:
< ich wil iuch bitten mê,
von ôsterrîche bruoder mîn,
daz ir iu lât enpholhen sîn
eine sache, der ich bit,
daz ir mit friuntlichem sit
mir versüenet die unminne
gen mîner froun der herzoginne
und daz ir si daz wizzen lât,
als schiere mir des wirt stat,
daz ich komen mac hinz wienen,
sô wil ich ir daz an verdienen,
daz si mir diser schulde
müeze geben ir hulde.
mit got ich daz erziuge,
daz ich iu niht enliuge
die rede, die ich sprechen wil:
mich diuhte des niht ze vil,
möht ich ir mit mîner hant
geben ein lant
als guotez als ôsterrîche,
daz hiet diu tugentrîche
umb mich wol versolt:
dô mich grâf arnolt
gerne het verkouft,
dô wær ich bestrouft
guotes und êrn,
wand er het mich vil gern
verkouft an die stat,
het man gevolget sînem rât,
dâ ich nimmer wær genesen,
wær si eine niht gewesen;
sagte ich ir des niht danc,
sô wær ich der muotes kranc.>
< bruoder unde herre,
mit triwen ich verkêre,
des ir hie habt gegert.
ir sult sîn alles sîn gewert,
daz ir an uns geruochet.
ich hôr wol, daz ir suochet
niht wan friuntschaft:
diu sol mit ganzer triwen kraft
zwischen uns beiden
immer sîn ungescheiden>.
cccciv. dô si die rede tâten,
die wîle zwischen den prelâten
manic prelament ergie.
ouch urloubten sich hie
mit maniger spæhen rede
die gevatern bêde,
die vor wurden selten holt,
von emerberc truchsæz perhtolt
und der grâve yban.
die red ze hôren an
manigen man gelust,
wie ietweder sîn flust
dem andern verweiz hie.
ander red ouch vil ergie
zwischen der fursten râtgeben:
ietweder begunde streben,
wie siz den andern erbuten wol.
die ê wâren hazzes vol,
die wurden nû wolgemuot,
daz ietweder an lîbe und an guot
dem andern wolde geben teil.
wær guot rede tiwer veil,
sô wær ir dâ min getân
von manigem ungerischem spân.
daz machten si sô lanc,
unz daz der âbent betwanc
von einander ze kêrn,
die noch vil gern
hieten kôsred gehabt.
nû kômen gedrabt
der unger an dem zil
von dem her sô vil,
daz daz grôz gedranc
die fursten betwanc
von einander ze scheiden.
zwischen in beiden
wart der segen grôz:
ietweder beslôz
den andern mit umbvâhen.
darnâch begunden gâhen
die unger mit ir grâl
gen prespurc zetal;
dô kêrte der von ôsterrîch
mit den sînen snelliclich
gen heinburg an sîn gemach.
dô der ander tac ûf brach,
den kunic man dô lêrte,
daz er gen oven kêrte;
und dô er dâhin kam,
menniclich dô nam
urloup von dann ze scheiden:
die valben und die heiden
die kêrten zehant
über die tîzach in ir lant,
sô kêrten etliche des hers
zuo den staden des mers,
dâ si mit hûse wârn gesezzen;
die sibenburgær vermezzen
sach man ouch heim varn,
von dann si komen wârn;
die von râzen, bôzen und krawâten
und die von sirvîe tâten
hin wider heim kêre,
ouch sûmten sich niht mêre
die von über walt,
si zogten heim balt.
nû varen, swar si dunke guot!
albreht, der furste wolgemuot,
den sach man an den zîten
gegen wienen rîten.
dâ urloubt er minniclich
die herren alle gelîch:
flîziclich sagt er in danc
irer arbeit lanc,
die si durch in erliten heten.
swes er von in wart gebeten,
daz im ze tuon tohte,
des gewert er si, als verr er mohte.
dâmit fuorn si an ir gemach.
daz ditze geschach,
daz was, dô man spurt
nâch kristes geburt
tûsent jâr und zwei hundert
und einz und niunzic besundert.
ccccv. die wîle daz hie geschach,
daz man die unger ligen sach
mit her gewalticlich
in dem lande zoesterrîch
gegen dem herzogen ze pîle,
in der selben wîle
het enhalp dem mer
mit kreftigem her
der soldan vermezzen
akers besezzen
und gewan uns dâ ab
die selben guoten hab,
manic guot stat und daz lant.
swem daz ist unbekant,
wie daz ergie,
der vindet ez hie:
als ich sîn wart verrihtete,
alsô hân ich ez getihtet
ccccvi. owê der leiden maere
und der herzenswaere,
die ich nû muoz sagen,
diu dâ geschach bî den tagen!
alliu getriwe herzen
sullen klagen diesen smerzen
und nemen in ir brust
die klagebaere flust,
diu der kristenheit geschach,
dô akers zebrach
der soldan von baldac.
wie er des besezzes phlac
und wie ez allez ergie,
daz wil ich iu sagen hie,
als ich ez hân vernomen.
ez was alsô komen,
daz diz kristenheit
ein herten strît streit
mit dem admirat der heiden,
der was zwischen in beiden
gelobt vor wol ein jâr,
der heidenschaft ze vâr
und zêren dem heiligen grab.
des lîbes und der hab
williclich si sich bewâgen,
die der stat ze akers phlâgen.
den mêrte die geselleschaft
mit grôzer ritterschaft
die kunige alle gelîche
von yspanje und von francrîche
unde der von engellande,
ir ietweder über sande
funf hundert ritter oder mêre
durch des heiligen grabes êre;
und von akers die vermezzen,
die dâ wâren gesezzen,
den heiden pruoften grôze grûse:
der meister von dem tiutschen hûse
mit sîner brüederschaft gemeine,
ouch was diu schar niht kleine,
die dar brâhte der maere,
der meister der spitalaere,
und der meister von dem tempel,
der truoc solch exempel
sîner brüederschaft vor,
swelher trat in sîn spor,
der muost von gote haben danc.
ouch was daz her niht ze kranc,
daz der kunic von cipper hete dâ,
und der kunic von armeniâ
lie sich manheit niht bevillen,
gegen got guoten willen.
der kunic ietweder hât
datz akers in der stat
ein burc, diu was veste,
dâ wâren ouch vil geste,
pilgrîn von fremden landen,
die sich ouch liezen anden
durch die gotes hulde
die smaehe, die man dulde
von den leiden sarrazînen.
ouch liezen dâ schînen
venediaer ir frumkeit;
wand ez was sô breit
und sô lanc der stat niemen innen.
mit meisterlichen sinnen
ein strâz, diu was niht enge,
durch die stat nâch der lenge
geziugt und wol bereit,
daran lac rîcheit:
deheinen zadel man dâ vant,
beidiu dach und want
in einer hôhe was;
turne und palas
was diu gazze wol berâten.
die jenûwaer ouch hâten
der selben strâzen ein,
daran grôz kost schein,
und von waehem gezier;
diu strâze was ir
nâch der lenge durch die stat.
datze akers niemen hât
groezeren gewalt,
denn in beiden was bezalt
von jenû und venediaeren.
manigen kiel swaeren
sanden si an der zît
mit liuten zuo dem strît,
die man werlich vant.
dô diu zît hin verswant,
ûf die der strît solt geschehen,
dô lie sich ûf dem velde sehen
der soldan von babilon.
unde waer der gotes lôn
niht sô gar freudenbaere,
sô waer ez ein dinc swaere,
daz ein kristenman
zehen solt bestân
der vermaleditten heiden.
ez was zwischen in beiden
ungelîch gewegen.
got sol der kristen phlegen
durch sîn gotlich êre!
zwir zehenstunt was ir mêre
der gotes widerwinden.
si liezen sich vinden,
als si gelobt heten,
daz selp die kristen teten:
in was zuo einander ger,
die kristen hin, der heiden her.
dô si kômen zesamde
unde sich der strît klamde
in einander mit hurte,
gotes helfe man dô spurte
an der getouften diet.
mit helfe nie geschiet
got von den sînen,
daz lie er dô schînen.
der strît endet sich alsô,
daz sîn beliben unfrô
der soldan und diu heidenschaft:
der beliben tôthaft
wol zweinzic tûsent ûf dem wal;
sô was der kristen zal
zwei tûsent und niht mêre,
die teten gegen himel kêre,
âne zwîvel daz wâr was.
daz der soldan selp genas,
daz kom allermeist dâvon,
daz er im selbe tet gedon
mit der fluht, wand im was gâch,
unz er begreif sînen gemach.
dô der strît het ein ende
nâch der heiden missewende
und den kristen nâch freuden,
dô gelac der heiden geuden.
der soldan vil wol weste,
daz die fremden geste
unde swaz dâ was des hers,
daz sich hie dishalp mers
heten gesamment im ze schaden,
daz die enhalp des meres staden
niht lange möhten belîben,
si begund her über trîben
der luft ungesunt.
swenn im daz wurde kunt,
daz si sich heten gescheiden,
sô wold er sich mit den heiden
besamnen an der wet.
des sich der soldan vermezzen het
den kristen ze vâr,
des wurden si gewar,
die datz akers bî den jâren
mit hûse gesezzen wâren;
die hiezen über al sagen,
ez sold in kurzen tagen
kunic ruodolf keiser werden
und ab rômischer erden
schiffen über mer
mit einem kreftigen her.
daz wart dem soldan
schiere kunt getân.
daz tetens durch den list
die kristen, daz si frist
und frides bekaemen dester baz
vor des soldanes haz.
ccccvii. von jerusalem der patriarch
muote sich darunder starch
beidiu tac unde naht,
unz er ez darzuo brâht,
daz ez zwischen in beiden
den kristen und den heiden
gesetzet wart in einen frid.
nû heten si einen sit,
swen si fride wolden haben,
als manic jâr, als si den gâben,
als vil wart darzuo gesprochen
môneit, tage unde wochen.
alsô geschach ouch dô.
si vereinten sich alsô,
als man noch ze tuon phligt:
alsô wart bestaetigt
der fride ze zehen jâren
und swaz dâ môneit wâren
und ouch wochen zuo gezalt.
von akers die helde balt
und die geistlichen herren
die dorfte nieman lêren,
wie si frid solden machen:
mit sô getânen sachen
hetens gewandelt sô vil,
daz siz unz an das zil
ir ietweder wol weste,
welich hantveste
si darüber solden dô nemen.
sich lie des gezemen
von babilon der soldan,
daz er sîn insigel hie dran,
darzuo der besten kunige siben,
die nâch im beliben
an dem hôhsten namen,
die selben ouch alsamen
ir insigel daran gâben.
diu hantvest, die die heiden haben
wolden von den kristen,
diu wart sunder listen
gegeben den heiden
von den kunigen beiden
von cipper und armeniâ.
ir insigel si hiengen sâ
an ein hantvest niht kleine
und von akers diu gemeine,
zdem vierden man zalt
des meisters, der dâ gewalt
über die templaer het über al,
und des meisters vom spital;
der insigel zal muoste mêren
der meister der tiutschen herren
und der herzog der venediaere
und diu gemein der jenûwaere.
swie sêr si phlâgen der île,
sô ergienc doch lange wîle,
ê man diu insigel ie gewan,
diu man dâ muoste hân
ze disen hantvesten.
swaz si sache westen,
die zuo dem fride nutze waeren,
ich waen daz si der iht verbaeren,
si wurden gar ûz genomen.
dô ez allez was komen
an ein ende zwischen in,
dô fuoren die geste hin
hinwider über mer,
ich mein daz selbe her,
daz dar heten gesant
die kunic, die ich vor nant.
die aber bî den jâren
enhalp mit hûsen wâren,
diu geistlich brüederschaft,
die behielten des frides kraft
sô gar genzlichen,
daz die heiden gewerlichen
fuoren umbe mittenaht,
swelhen end in was gedâht
zden kristen mit ir koufschaz.
ouch was der heiden ûfsaz
gemachet sô gar staete,
swer eim kristen iht haete
getân, swelhen end er füere,
oder ob er iht verlüre
phenniges wert sîner hab,
man slüeg im daz houbet ab,
swer daran schuldic waere.
ez wurden sô fridebaere
zwischen in beiden die strâzen,
und hiet ein man golt lâzen
ûf dem velt dâ ligen,
er waer des unverzigen,
er hiet ez wider funden.
dô der gewarheit enphunden,
die sich koufliute nanden
in welhischen landen,
dô wart diu übervart grôz:
er wart armüete blôz,
swer ein vart über tet
und darzuo gelucke het.
daz werte alsô für sich dar
volliclichen wol funf jâr,
dô kerte darzuo sînen list,
der uns dâ gevaeric ist,
ich mein den argen tiuvel râz:
vil sêre muote in daz,
daz sô manic sêle fuor ze himel
und daz der mensch der sêle schimel
mit sînem bluot wuosch ab
durch daz heilige grap,
als dâ niulich was geschehen.
der tiuvel begunde spehen,
wie er ez erhüebe,
daz er den wec ab grüebe,
der dâ der kristenheit
hinz himel was sô breit,
daz der wurde smal,
daz sîn geselschaft ze tal
dester breiter wurde,
swie doch sîner wîze burde
ist dester ringer niht,
daz er brinnen siht
der sêle mit im vil.
des selben ich iuch will
ein teil berihten baz,
warumb er uns ist gehaz,
sît wir daran niht haben schulde,
daz er verlôs gotes hulde.
daz weiz er selber vil wol,
er ist darumbe nîdes vol,
daz wir haben mit kraft
besezzen sîn erbschaft,
darzuo er getermet was,
ê lucifer und sathanas
ir triwe brâchen an got;
dô si gevielen in den spot,
daz si sich in den himelrîchen
got selben wolden gelîchen,
darumbe wurden si verstôzen
von den freuden grôzen,
der wir nû alle erben sîn.
der hellewîze pîn
sô grôzen smerzen in niht gît,
sam aleine der nît,
den die selben helleraben
darumbe gegen uns haben,
daz si sint widerzaeme
und sô gar ungenaeme,
die doch ê wârn sô klâr,
alsô wir werden gevar,
swen wir disem leben
ein guot ende gegeben
und gebüezen unser sunde,
nâch der selben stunde
werd wir ze himelrîche
den engeln vil gelîche.
ouch müet si, daz wir sullen
datze himel erfullen
ir zal und ir stat,
darûz si muosten drât
herab ze helle vallen.
sus geschiht noch in allen,
die dâ tragent nît.
der nît niemen gît
deheiner slahte leit
wan dem, der in dâ treit,
der ist dâmit überladen
und hât ouch eine den schaden,
daz im damit ist wê.
dâ ich die red liez ê,
dâhin ich wider kêre.
ccccviii. der der kristenheit mit lêre
zuo den selben zîten phlac,
dâ baebstlich êre dô an lac
in aller der werlde kreizen,
der was niclâ geheizen
und was von rôme burtic.
er wart darûf getrehtic
und sêre gedanchaft,
wie er die geselleschaft
möht gestôren und gescheiden
zwischen den kristen und den heiden,
diu dûhte in ze grôz.
ob im zuo flôz
in guotem fürsaz der muot,
oder ob der tiuvel unguot
sîn frum alsô wolt heben an,
daran ich niht enhân
die wârheit noch erfunden.
der bâbst in kurzen stunden
einen cardinal sant
über mer in daz lant,
dâ noch was der kristentum,
daz er dâ schüefe sînen frum.
dem cardinal was gâch,
vil kurzlichen darnâch
kom er hinz akers gevarn.
den hôhisten, die dâ wârn,
kundet er den gewalt,
der im von rôme was bezalt.
des was mêre denne genuoc.
der cardinal was sô kluoc,
daz er wold enpern
des gewaltes und der êrn,
daz er in kundete den ban,
den, die mit dem soldan
fürbaz heten dhein frid;
den bâbst êrt er dâmit,
daz er im den geniez
und die êre selbe liez,
daz im der fluoch wurd aleine.
einen brief, grôz und niht kleine,
den zeigt der cardinal
den herren über al,
die datz akers wâren an der stunt,
den tete der bâbest kunt
und gebôt ez vesticlichen,
armen und rîchen,
die kristens gelouben waeren,
daz si frides enpaeren
mit den heiden unde waern in gram
und daz si gehôrsam
enhalp des meres über al
waeren dem cardinal:
dem het er den gewalt gegeben,
swer des wolde widerstreben,
daz von im wurde ûf geleit,
dem solde von im widerseit
und widerteilet werden
ze himel und ûf erden
alle gotes genâden.
owê, wie ein grôz schaden
der kristenheit dâvon geschach!
manic hôher man ûz brach
daz hâr ûz der swarte
an houbet und an barte
umb die leidigen geschiht,
daz fürbaz dhein zuoversiht
zuo ir triwen solde wesen.
si begunden an sich lesen
trûren und grôze klag,
der cardinal wart trâg
von in gefurdert und geêrt,
daz volc sich von im kêrt,
iren willen und ir gunst;
alliu sîn kunst
vergienc in niht daran,
er muoste selbe hân,
swaz er dâ verzeren wolt:
darumbe was er in niht holt.
der cardinal in sînen phlegen
hete von des bâbstes wegen
wol hundert soldenier,
sarjant und baschelier;
den gebôt er heimlichen,
daz si listiclichen
spehten und vernaemen,
ob iht koufliut dar kaemen,
die den heiden zuo gehôrten,
daz si an den stôrten
den fride und die sicherheit,
diu zwischen der kristenheit
was gemacht sô veste.
eins tages kômen geste
von ethyopîa dar.
der cardinal hiez nehmen war,
ob si waeren iht rîch.
daz erfouren snelliclich,
den er daz enphalch,
daz manic swaeriu malch
was von in dar brâht.
der cardinal in sîner aht
vil ebene daz maz,
swen sich gefüegte daz,
daz si von dannen wolden kêren,
lîbes, guotes und êren
solt man si danne behern.
und swer daz wolde wern,
dem wold er dan zuo komen,
als ir ê habt vernomen.
ccccix. dô die von môrenlande
umb guldîn bisande
ir guot heten verkouft,
dô wurden si bestrouft
aller irer hab.
die brâchen in ab
die liut des cardinales
und viengen des mâles,
swaz si koufliute funden
datz akers an den stunden,
die des soldanes wâren.
jaemerlich sach man gebâren,
die datz akers wâren dô,
sie wurden als unfrô.
des gie in nôt und was in leit.
ir herze in wol seit
die jaemerlichen swaere,
diu in kunftic waere
von dieser grôzen geschiht.
si liezen des niht,
swaz dâ wâren burgaere
von jenû und venediaere
und von akers der stat,
si wurden des ze rât,
daz si baeten den cardinal,
daz naeme zuo dem mâl
irs guots zênstunt als vil,
als er zuo dem zil
den heiden genomen het.
dô si geteten die selben bet
gegen dem cardinal,
dô verbien ers über al,
die dâ wâren schuldic dran,
daz diu bete wart getân.
daz kom im nâhen zunguote.
in wart des wol ze muote,
daz si in wolden legen
in den ban mit knutelslegen;
wan daz ez mit ir kraft
diu geistliche brüederschaft
underfuor mit grôzer nôt,
der cardinal müeste den tôt
von dem povel hân erliten:
die wolden ez mit solhen siten
ze guotem ende haben brâht.
in den zîten ein bote gâht
zuo dem soldan.
dem wart kunt getân
daz laster, daz er het enphangen,
und swaz datz akers was ergangen,
daz wart im allez geseit.
der soldan durch bescheidenheit
sîne boten dô sande,
die von akers er mande,
daz si triwe wielten
und ir gelubd behielten,
als ir hantveste seit;
ob den sînen dhein leit
waer geschehen oder smaehe,
über die selben gaehe
wold er sich lâzen gezemen
unde bezzerunge nemen.
von babilon der soldan
tete als ein biderman,
der heiden zornigen muot
senfte er unde brâht ze guot
als verre als im tohte.
swie sô er mohte,
sô ahtet er daz gern,
daz im gen sînen êrn
niemen moht gesprechen iht.
die heiden grôze zuoversiht
gewunnen zuo dem genieze,
daz si der soldan lieze,
swaz si koufliute der kristen
in der heidenschaft wisten,
beschatzen und berouben.
daz wold er niemen erlouben:
< ist übel an uns getân>,
sprach aber der soldan,
< taet wir denn übel hinwider,
dâvon wurde nider
unser hôher nam:
vor dem laster und der scham
wil ich immer fliehen
und den itwîz von mir ziehen,
daz ich iht werd besprochen,
ich hab mîn triu zebrochen
und mîn hantveste.>
swaz der soldan weste,
dâmit er möhte gestillen
der heiden unwillen,
mit flîze er daz tet.
die boten, die er het
umb die sache heizen kêren
hinze akers zuo den herren,
die wâren nû komen,
und dô ir botschaft wart vernomen,
diu stuont sô bescheidenlich,
daz beide arme unde rîch
dem soldan sagten danc,
ân der triwe kranc,
der verwâzen cardinal:
der begie zdem andern mâl
sô grôzen unfuoc,
ez waer gewesen boese genuc
ich wil gedagen einem phaffen
unde hiet ez geschaffen
ein kolz und ein walach
daz unbild, dâ geschach.
die boten, die dar gesant
wâren ûz der heiden lant
von dem edlen soldan,
den schein daz wol an
an ir wât und an ir gebaere,
daz si wâren êrbaere,
si genuzzen sîn aber niht.
owê der leiden geschiht,
diu an in wart begangen!
daz si doch waern gevangen,
daz waer doch etwaz gewesen:
dô lie man si niht genesen.
die liut des cardinales
erzugen si des mâles
bî dem hâre für daz tor
unde sluogens in dem hor
mit stecken, daz ir sturben siben;
und die dâ lebendic beliben,
den waer für daz genesen
der tôt lieber gewesen,
sô übel man sie handelt.
die man dâ tôte wandelt,
die wurden in kurzen stunden
ûf ir kemlîn gebunden
und gefüeret heim ze lande.
daz teten ir sarjande,
die in gedienet heten her.
ich waen den soldan muote mêr
daz laster, dô er si ersach,
denn der schade, der im geschach.
die heiden trûren ruorte,
dô man die tôten zuo fuorte
wer wolde in merken daz?
die heiden wurden gehaz
irem herren dem soldan
umb daz, daz in was getân,
daz er daz niht rach
an den kristen, die man sach
koufes phlegen in ir lande.
zuo den selben er dô sande,
daz si balde heim füeren:
swaz si fürbaz verlüeren,
daran wold er unschuldic wesen.
vor sagen unde lesen
hiez er in die smâcheit,
die er was an geleit
datz akers in der kristen stat.
dô huoben si sich drât,
die dâ wolden genesen
sô wolden etliche wesen
in der heidenschaft unz an ir ende:
umb die grôzen missewende,
daz aleine von den phaffen
solich unbild was geschaffen,
und daz diu heidenschaft
irer triwen kraft
sô genzlich gar behielt,
darumbe sich spielt
ir herze von dem gelouben.
sus kunde got berouben
maniger sêl der cardinal,
die er mit des tôdes quâl
het erarnt und mit sîm bluot
von der hellewîze gluot.
dô die sigelaere
hinz akers brâhten diu maere,
daz si der soldan
het heizen varn von dan,
er wolde si niht schermen mê,
alrêrst dô tet den kristen wê,
daz die werden sarrazîn
an den triwen solden sîn
staeter denne siu
umb ander leit und umbe diu
wurden si dem cardinal
gehaz über al
und teten im kunt,
daz in kurzer stunt
maniger abetrunn was worden
an kristlichem orden,
und daz ir noch wurden vil,
< ob ir in kurzem zil
niht lât sehen in iwern gnâden,
des lasters und des schaden,
den si von uns habent genomen,
daz wir des gegen in ab komen,
ob si sich lânt gezemen
bezzerung ze nemen,
daz wir in die tuon,
daz wir in fridebaerem suon
mit in belîben zuo den tagen,
als unser hantveste sagen.
swâ ouch des niht geschiht,
sô wirt uns enwiht
diu gewonheit, der wir hân gephlegen,
swenn ez uns übel ist gelegen
gegen der heidenschaft,
daz ir hêrschaft
von uns was ungetrazt,
sô wart ez gesazt
in frid unz ûf die zît,
daz wir in mohten strît
gehaben und ouch her:
wand swenn uns über mer
niht helfe wirt gesant
her in ditze lant,
sô enmugen wir des veldes plân
gegen in niht gehân
und muoz uns dunken daz beste,
ob wir behüeten die veste
vor der heiden haz.
darüber verdenkt iuch baz,
waz guot sî zuo den sachen,>
zdem cardinal si sprâchen,
< iwern muot sult ir lenken.>
< des wil ich mich verdenken,
swaz ich daran tuonde bin>,
sus antwurt er in.
ccccx. diu rede, diu dâ geschach,
diu wart kurzlich darnâch
alliu kunt getân
von babilon dem soldan.
dâbî er erkande,
daz sîn beswaern tet ande
datz akers der geselleschaft
der geistlichen brüederschaft.
dâvon er sîn gemüete
zôch von ungüete.
er warte, ob im gelunge,
daz im etlich bezzerunge
geschaehe hernâch:
die wîle er sich des versach,
dô gebârt er zorniclich
unde drôte freislich,
wie er wolt schaffen sînen frum
und wie er den kristentum
enhalp meres wolde stôren:
daz tet er niur ze hôren
sînen hôhen heiden,
die wolden sich ê niur scheiden
von sînem dienste umbe daz,
daz si dûht, er taet wol baz
zuo dem lasterbaeren schaden,
des si waeren überladen.
den zorn und den unwillen
wolt der soldan gestillen,
daz er den kristen drôt alsô.
des wâren si alle frô
und lâgen im an mit reizen,
ob si in möhten erheizen
ûf die kristen mit râch.
nû hôret, waz dô geschach.
ccccxi. bî der tugende grôz,
diu von dem soldan flôz,
und doch gerlich,
die der tugentrîch
ze diser stunt begie
erkenne ich wol hie,
ez sî allez wâr geseit,
swaz tugend unde wirdikeit
von den heiden sprach
her wolfram von eschenbach.
wand ich fürwâr wol weiz,
het terramer oder thesereiz,
arofel oder akarîn,
der in hôher tugende schîn
ob allen kunigen swebte,
die wîle und er lebte,
ob der selbe man
niht mêr tugende het getân,
wan die der baruc tet
an dem werden gahmuret,
ir waer genuc zwâr gewesen
gen diser tugent, die wir lesen
von dem soldane zier;
und heten die kunig alle vier
ein solhe tugent begangen,
si waer in wol vervangen.
ccccxii. nû merket und sît lusenaere,
waz die tugent waere,
die der soldan tet den kristen
mit witzen und mit listen,
daz sîn die heiden niht enwisten:
zwelf fursten der besten,
die sînes hoves phlâgen,
an den grôz êre lâgen,
die hiez er heimelichen
gegen akers strîchen
zuo den meistern allen drîn,
die der orden phlegunde sîn,
ich meine der tempelaere
und von sant johans der spitalaere
und der tiutschen herren,
die dâ phlegent der êren,
daz si dem kristentum
ze huote und ze frum
sullen zallen zîten
mit den heiden strîten
und mit werlicher hant
daz heilige lant
wern vor der heidenschaft
zuo der geselleschaft
die heidenischen fursten kâmen.
dô der botschaft wart vernomen,
diu was, als ich iu wil sagen.
si sprâchen:< iu heizet klagen
unser herre, der soldan,
der schade, der im ist getân,
und daz laster grôz
darumb in sîn genôz
die heiden strâfent sêre,
daz er niht tuot kêre
ûf iwern schaden mit her,
sît ir von über mer
iezuo helfe habt dehein
von dem phaffen unrein,
der da heizet cardinal,
des wil mîn herre haben twâl,
unz daz er besiht,
ob ir iuch noch verdenket iht.
ir mugt erkennen hie bî,
daz mînem herren leider sî
denn disiu verlust
der gelubde brust,
die ir habet übergangen.
wie sol nû werden an gevangen
dehein bestaetigunge,
sît den heiden ist misselunge
an den êrbaeren hantvesten,
an den der aller besten
insigel sint?
der soldan wîp und kint
lieze ê ersterben
und sîniu lant verderben,
ê daz er hiet zebrochen
den fride, der gesprochen
zwischen iu und geschehen ist.
welher hande list
sol nû werden niwe,
dâmit man die triwe
bestaetigen mac?
daz ist mînes herren klag
und saehe noch vil gern,
daz ir belibet bî den êrn.
darumb wold er sich noch neigen
unde iu erzeigen
eine tugent alsô grôz,
und westen ez sîne genôz,
daz im ist sô leit
daz laster der kristenheit,
si taeten im den tôt
oder sô getâne nôt,
die er nimmer überwunde,
daz er iu herren gunde
sô vil êrn und guotes.
nû ist mîn her des muotes,
daz er iu wil erzeigen daz,
daz ein heide nie sô lutzel haz
der kristenheit getruoc.
einen funt kluoc
mîn herre hât erfunden,
den wir ze disen stunden
wellen für legen;
mac iuch der niht erwegen
noch iwern cardinal,
daz ir ze disem mâl
bezzert, daz hie ist getân
den heiden und dem soldan,
swaz denne fürbaz geschiht,
sô hât mîn her dann dhein schuld niht.
er hât iu alsô heizen sagen,
im sîn hie erslagen
in dem fride zehen,
die er selp hât gesehen
füeren tôte für sich:
daz was genuoc unbillich;
und doch, swie grôz diu sache ist,
sô wil mîn herr an diser frist
sich lâzen gezemen
und bezzerunge nemen,
die ir lîhte tuot:
daz varunde guot,
daz hie ist verlorn,
daz sî allez verkorn,
und für die dâ sint verdorben hie,
bezzert uns, ich sag iu wie.>
der heiden einer sprach zuo in:
< sendet mînem herren hin
der iwern zehen man
und heizet in die hân
ze wandel für sîn sarjant.
ez stê in sîner hant
ir leben und ir genist,
und enruochet, wer er ist
den ir sendet dar:
ist er guotes bar,
daz ist uns als maere,
als ob er der rîchste waere,
der hie zakers ist gesezzen;
oder habt ir iems vergezzen
in iwer presûn,
oder nemt garzûn
und heizt die kleiden schôn:
die koste und daz lôn,
dâmit man vertigt siu,
daz selbe wel wir iu
bereitez hie zellen.
nû hôrt, waz wir mêr wellen>,
sprâchen die heiden zuo den herren,
< daz in an guote und an êren
niht gewerr noch an dem leben,
dâfür welle wir uns geben
in iwer gewalt,
daz ir uns behalt
in vancnusse phrange
ze gîsel alsô lange,
unz daz die iwern komen wider
frôlich und gesunder lider.
und wizzet daz fürwâr,
ob ir sandet dar
der aller tiuristen
von akers hundert kristen,
wir waern wol für si phant,
sô vil liut und lant
sint uns undertân.>
dâ was manic man
von den drîn orden,
er dâ gevangen was worden
in die heidenschaft,
die ir heten kuntschaft,
die gehullen in der maere,
daz ir ietweder waere
herre eines landes
und daz hôhes phandes
an in waer mêr denn genuoc.
dô dise herren kluoc
von dem soldan
ir botschaft heten getân,
über al die red, diu dô geschah,
gerten einer sprâch
dem kunige von cipper zêren
die spitalaer und die tiutschen herren
und dem kunic von armeni:
die zwêne besprâchen si
und die hôhsten von der stat,
die gehullen alle an den rât,
swer ditz dinc irren wolde,
den selben man solde
für einen ketzer brennen,
wand man möht an im erkennen,
daz er kunftigez leit
wolt prüeven der kristenheit.
maniger hande drô
teten si dô
dem, der dâwider iht jaehe,
daz diu sach geschaehe,
die man dâ für geben hâte.
mit dem selben râte
giengen si zdem mâl
zuo dem cardinal,
der zuo der wîle dâ lac
und des bâbstes gewalt phlac.
der allerbeste reden kunde,
der bat, daz er im gunde
ze reden einer stille:
daz was der andern wille,
swaz dâ wart geret.
mit einer grôzen bet
der sache man began;
dâ was nindert ein man,
der sich des habte wider,
er viele für sîn füeze nider.
dô si der bet begunnen,
die zeher in runnen
von den ougen ze tal.
dô frâgt der cardinal,
waz diu sache waere.
der meister der templaere
sagte im von orte
mit worte ze worte,
wie tugentlich der soldan
gegen in het getân
über den schaden lasterbaere,
der im datz akers geschehen waere
in fridebaerem suon,
und waz er noch wolt tuon
zêren dem kristentum.
von ort unz an daz drum
sagt er im die botschaft,
die verholen vor der heidenschaft
der soldan werben hiez
mêr durch der kristen geniez
denn durch dehein sîn êre.
< phlegestû mit lêre
eines ordens brüederschaft?
darzuo bistû ze tôrhaft;
daz hôr ich an dir wol.
ich enweiz, wie ich verstên sol
die geselleschaft breit,
die hie zakers diu kristenheit
mit den heiden hât.
ez waer ein lasterbaere tât,
braeht uns der soldan mit listen
darzuo, daz wir im kristen
sanden in die marter,
dâmit si dester harter
wurden ûf uns gesterket.>
< lieber vater, nû merket>,
sprach der meister der templaere,
< lât iu niht wesen swaere,
daz ich iezunt reden wil.
ich bin unz an ditze zil
in dem orden worden alt,
daz ich niemêr wart gezalt
für tôren noch für affen.
sul wir von iu phaffen
solhez strâfen dulden staete,
daz der bâbst selp ungerne taete?
des dult wir niht die lenge.
ir waert niht halp sô strenge,
waer iu staet hie muot ze wesen.
swaz wir iu zellen oder lesen,
daz vervaeht uns allez kleine:
ir welt mêre wizzen eine
denn alle, die hie sîn,
die manigen herten pîn
in strîten hânt enphangen,
die gen den heiden sint ergangen,
und noch müezen enphâhen.
ir lât iu daz versmâhen,
daz der bâbst verguot naeme,
swenn ez alsô kaeme.>
ccccxiii. der kunic von cipper sprach:
< herr, ir habt niht ungemach
von den heiden erliten:
waert ir als dicke überriten
als ich von in bin,
ez stüend aller iur sin,
darnâch uns stêt unser gir.
durch iur gebot sô sî wir
von den triwen gescheiden:
daz erbarmte den heiden
harter denne iü
waerlich umbe diu
wil ich nimmer mêre
getrahten sô sêre
gegen der heidenschefte.
ich getrû mit mîner krefte
mîn selbes lant wol gefristen:
gêt ez über ander kristen,
daz lâz ich gegen gote ligen
ûf den rehte schuldigen.
geistlicher vater daz sît ir!
herre, doch geloubet mir,
solt ir staet hie belîben
unde urliuc trîben
als wir mit den heiden,
sô liezt ir iuch scheiden
nâch wîser liute râte.>
des antwurt im drâte
von rôm des bâbstes bot.
er sprach:< uns ist von got
gegeben und bezalt
diu êr und der gewalt,
daz die leien schullen
unser gebot erfullen
und daz wir phaffen sullen ahten
unde sinniclich betrahten,
waz ze tuon sî daz best.
herre kunic, ob ir west,
wie gar schadebaere
dem kristentum waere,
ob man den heiden sant
kristen in ir lant
ze bezzerunge und ze râch
got an dem evangeli sprach:
« swaz ir dem minnisten tuot
ze übel oder ze guot,
der mich gehôret an,
daz habt ir mir getân »
seht, ob sich denne gefüege daz,
daz man verdiene gotes haz,
sô daz man arme liute sende
ze toeten in daz ellende!>
ccccxiv. ûf stuont ein tiutscher herre,
er sprach:< solhe lêre
sult ir uns niht vor tragen.
triegen und missesagen
des ist grôziu sunde:
des habe wir urkunde
an der schrift von got,
wand ez sîn gebot
ist der zehener einez,
grôzez unde reinez,
daz man wârhaft sulle wesen.
ich hân wol hôren lesen:
der munt, der dâ liuget
und mit red betriuget,
daz der die sêle krenket
und in den tôt senket.
wir wizzen daz wol,
daz man den heiden sol
solher triwe leisten niht,
dâvon dhein schedelich geschiht
den kristen widervar.
swen man wil nemen war,
welch ein êre uns daz ist,
ze swie getâner frist
gegen uns ist gesprochen,
wir haben unser triu zebrochen
und sîn meineide worden
uns lêrt unser orden,
swer sich an unser triwe laet,
dem sol belîben staet,
swaz im gelobet wirt.
wand niht sô sêr unziert
den gelouben der kristenheit,
als swaz ze sunden wirt geseit
daz ist doch gemeiniclich
lasterbaer und schemelich
nâch dem gewonlichen sit,
der der werlde wonet mit.
heiliger vater, nû seht,
wie sêr ir hazt und vêht
uns geistliche liute!
sulle wir für hiute
werden von den heiden
gezelt ze meineiden
und ze untriwe?
wand diu sach ist sô niwe
und ist geschehen sô untougen,
ob wr sîn gerne wolden lougen,
si bewaerent ez ze leste
mit unser selbes hantveste,
die heiden und ir baruch
gegen uns der triwen bruch.
und geschiht daz lîhte vor dem keiser,
sol dâ denne werden heiser
unser reht und unser stimme?
dhein nôt ist sô grimme
noch entuot ouch sô wê,
wir soldens lîden ê
und an dem lîb ersterben
ê an den êrn verderben.>
ccccxv. der unguote cardinal
hienc daz houbt hin ze tal,
daz er lange niht ûf sach.
über lanc er dô sprach:
< ich hôre wol, ir herren,
ir welt an den êren
beheren und berouben
den kristen gelouben.
man prüeft aldâ geriht,
daz ir geloubet niht,
daz dem bâbst ist der gewalt
von gote bezalt,
swaz er ûf erden hie vergît,
daz daz âne widerstrît
vor gote ist vergeben.
dem gewalte welt ir widerstreben
und welt under mînen danc
der kristen êre machen kranc
und die heiden fristen,
sô daz ir arme kristen
gevangen woldet senden.
daz wil ich erwenden
mit dem gewalte, den ich hân.>
ûf stuont ein wîser man,
der meister von sant johans spital,
der sprach zuo dem cardinal:
< herr, ich tuon iu kunt,
daz ich maniger stunt
bî guoten phaffen bin gewesen:
die hân ich hôren lesen
unde predigen ouch alsus:
ez sprach sant augustinus,
ez sî wider got
und kristenlich gebot,
ez sul nieman für bringen
sundic getât ûf den gedingen,
daz dâvon kom guot hernâch.
unser herr ouch selber sprach
an dem evangeliô,
dâ stêt geschriben alsô,
got vergeb der sunden niht,
die wîle und er siht,
daz man niht wider gît und gilt.
sît uns diu schrift alsô gehilt,
sô sî wir zallen stunden
schuldic und gebunden
ze leisten triu und wârheit
und behalten unsern eit.
geistlicher vater, ich hôrt
niulich von dir ein wort
reden ûz der schrift,
daz mich vil sêre trift:
swer dem minnisten iht tuo,
der got gehôret zuo,
daz sî im selben getân:
nû sî der soldan
ledic sîner gîsel
ich bin meister und wîsel
mînes ordens brüederschaft:
daz die und mîn geselleschaft
belîben bî ir êrn,
darumbe wil ich gern
der zehener einer sîn
und lîden allen den pîn,
den mir got hât beschaffen.
uns mugen die phaffen
vergeben unser missetât,
swer riu darumbe hât;
daz aber si darzuo tugen,
daz si sund erlouben mugen
in selben oder ander ieman,
dâ kum ich nimmer an,
daz ich daz gelouben welle
ez füer dehein phaffe ze helle,
möht er sich selbe ûz dem ban
oder von sunden ledic lân.>
ccccxvi. dem cardinal was ungemach,
zorniclichen er dô sprach:
< alrêrst weiz ich nû wol,
wie ich verstên sol
iwer meinunge.
ich wânt, mir waer gelunge,
dô mich der bâbest sant
her in ditze lant
an des gelouben drum
ze schaffen sînen frum;
ich trôst mich iwer brüederschaft,
daz mir solch geselleschaft
dâvon solde widervarn,
daz ich wol möhte bewarn
des gelouben und des bâbstes êre:
nû enziuht nieman sô sêre
der phafheit irn gewalt,
denn die dâ sint gezalt
got ze sunderen knehten,
sô daz si teglich sullen vehten
gegen gotes widerwinden.
die solden sich lâzen vinden
staetelich in dem muot,
daz si dheiner slahte guot
darumbe naemen ze miet,
daz sich ir wille dâvon schiet
und ir gir ze dheiner wîle,
si waeren staetlich ze pîle
mit werlicher hant
umb daz heilige lant
gegen den sarrazînen.
daz kriuz, daz si lânt schînen
vor genaet ûf ir wât,
dem solden si geben stat
mitten in irem herzen,
sô daz si den tôt und den smerzen,
den got daran hât erliten,
beklagten mit solhen siten,
daz si mit aller irer kraft
dructen die heidenschaft.
alsô ir orden sint gestift.
nû schiuhent si als ein vergift
des soldanes zorn,
si waenent sîn verlorn,
ob ez ein wîl ân fride stê.>
ccccxvii.< diser rede sprecht niht mê>,
sprach der meister der spitalaere,
< ez waere uns ze swaere,
welt ir iuch sêre überdenken
unde unsern orden krenken,
des sî wir unz her über worden.
die dâ unserer orden
stiftaere sint gewesen,
die hôrten alsô lesen
an dem evangeliô,
dâ hât got gesprochen alsô:
« swer mir nâch wil volgen,
der sol im selbe sîn erbolgen,
er heb sîn kriuz und volg mir nâch. »
für irdisch freude und gemach
unser brüederschaft hât
daz kriuz genomen ûf ir wât:
daz ist darumbe geschehen,
swen wir daz kriuze an sehen,
daz ez uns stun und man,
waz unser schephaer dran
hab erliten marter,
sô daz sich dester harter
unser herz erheize
in gotes lieb und reize
unser bluot ze vergiezen.
ir und ander phaffen liezen
die heiden hinze rôme rîten,
ê man iuch saehe mit in strîten;
swaz ir und ander phaffen
mit der zungen mugt geklaffen,
des lât ir iuch durch got gezemen,
aber daz kriuz der marter nemen,
daz widerstêt iu sêre:
ir gert vil mêre
in daz himelrîch ze varn
zuo der bîhtigaere scharn
denn in die schar der marteraere.
ez waere ouch uns niht ze swaere,
wold uns sîn got als wol lônen,
wir aezen ouch visch für bônen.>
zuo dem cardinal
sprach an dem selben mâl
der meister der tiutschen herren:
< ir sult uns niht lêren,
wie wir sullen varn
mit dem swerte und gebârn,
wand darzuo sît ir unnutz.
wir haben manigen bluotes guz,
den wir wol heten vermiten,
von den heiden erliten,
und ân laster verlân,
het wirz niht getân
durchnehticlich durch got.
unsers ordens gebot
wîset uns und lêrt,
swâ wir mit dem swert
und mit vehtunder hant
den heiden daz lant
niht mugen ab ertwingen.
sô sul wirz zuo bringen
mit witzen und mit listen.
hundert tûsent kristen
sint der heiden worden
von unsern drîn orden,
die der sêle frums
und des kristentums
waeren erlân,
wolden si gebiten hân,
unz ir von rôm waert komen
und si hiet genomen
von der heidenschaft mit iwer lêre.
uns hât unz her niht sô sêre
gefrumet gegen in
sam der eine sin,
swaz wir in gelobet haben,
daz wir daz nie übergâben,
wir haben in geleist.
wand die heiden aller meist
prîsent an der kristenheit
triwe unde wârheit,
die si lobent bî ir got.
nû ist iwer gebot,
daz wir des werden abetrunne:
ê ich des immer begunne,
ê wil ich fliesen daz leben
und wil mich gevangen geben
ze wandel dem soldan
für daz laster, daz im ist getân
in dem fride, den wir,
her kunic von cipper, und ir
haben bestaetigt:
iur insigel daz ligt
an den hantvesten
und aller der besten,
die dishalp meres sint gesezzen.
swer sich nû wil vergezzen
an der triu und an den eiden,
die von uns den heiden
sint gelobet und gesworn,
daz belîbet verborn
von mir und mîner geselleschaft
und aller der brüederschaft,
die daz kriuze tragen.
niht mêre wil ich sagen.>
ccccxviii. dâmit er von dannen gie
unde mit im alle die,
die geistlich brüeder hiezen.
den cardinal si liezen,
dâ si in heten funden.
an den selben stunden
von akers der potestat
und die hôhsten von der stat
sprâchen zuo dem cardinal:
< beidiu jâmer unde quâl
von disen sachen noch geschiht;
lât ir iuch nemen niht
von disen sachen dester drâter,
geistlicher vater,
sô wirt der irresal sô grôz,
daz diu stat wirt blôz
êren unde guotes.
wir sîn ouch des muotes,
sît den soldan wil gezemen,
daz er wil bezzerunge nemen,
den heiden ze sehen,
umb daz im ist geschehen,
die welle wir im gerne tuon,
daz diu fridebaere suon
zwischen uns belîbe staete.
wande swâ man des niht taete,
sô ergienc der schade und diu schande,
die in disem lande
diu kristenheit niht überwunde>.
si sprâchen, sît er in niht gunde,
daz si dem soldan
als manig armman
hin wider sanden ze stet,
für die er verloren het,
und doch ûf guote sicherheit,
daz in dheiner slahte leit
geschaech an iren lîben,
von kinden und von wîben
wolden sich drîzic scheiden
und wolden sich den heiden
ûf ir genâde neigen;
dâmit wolden si erzeigen,
swaz in dem fride geschehen waere,
daz daz âne ir gevaere
ist geschehen und ergangen.
übel wart in vervangen,
swaz si zuo dem mâl
von rôm dem cardinal
geleget heten für
mit williger kür.
der selbe phaffe sprach:
< ê wold ich solhen ungemach
von iu hern erwerben,
dâvon ich müeste sterben,
ê ich dhein urlaebe
oder mînen willen darzuo gaebe,
daz man der heiden zorn alsô wende,
daz man in kristen sende,
daz iren muot alsô erkuole;
daz waer von rôme dem stuole
ein missewende grôz:
die cardinal mîn genôz
wurden mir gehaz,
swenn ich erloubte daz,
des ir dâ habet muot.>
< ez dunk iuch übel oder guot,>
sprâchen die akersaere,
< ez ist uns reht unmaere.
und wizzet ouch daz,
daz wir iu fürbaz
nimmer mêre niht gevolgen
unde daz iu erbolgen
hiut und für dise frist
ditze lantvolc ist.>
ân urloup schieden si von dannen.
grînen unde zannen
mit im selben began
des bâbstes kappelan.
ccccxix. dô der stat rât von im kam
und der povel vernam
des cardinals ungüete,
tobsuht und ungemüete
in daz herz in schôz.
mit einer storî grôz
kômen si des mâles
an des cardinales
herberge gedrungen.
si wolden in hân betwungen,
daz er in volgte nâch.
dem kunic von cipper wart gâch
und dem kunic von armeni;
und waeren niht komen si,
er waer gehandelt alsô,
daz er riwic und unfrô
diu maere hiet hinz rôme brâht.
die zwêne kunic mit ir maht
geschuofen vil kûm
von dem povel solhen rûm,
daz si durch si mit kerge
kômen zuo der herberge,
dâ der cardinal was inne.
die herren all ir sinne
und iren flîz kêrten daran,
daz si daz volc von dan
brâhten an irn gemach.
vil kûm aber daz geschach.
der cardinal si bat,
daz si zim kaemen drât
durch des bâbstes êre.
nû sûmten sich niht mêre
die zwêne kunic junge.
dem cardinal was gelunge,
dô si kômen hin in.
die zwêne herren bâten in,
des er ê was gebeten
durch ir nôt si daz teten,
wand in den selben stunden worhte
diu angest und diu vorhte,
diu beide wîp und man
von dem soldan
und von den heiden gewarte.
ez lac nieman sô harte,
sam den selben zwein herren:
swaz si guotes und êren
ûf der werlde phlegen,
daz ist den heiden gelegen.
dem cardinal si daz sagten.
ob si sêre verzagten,
wer wold in merken daz?
vor des soldanes haz
mohten si unlange wern,
swen si solden enpern
der helfe der spitalaere,
der tiutschen hern und der templaere.
allen den gebresten,
den si in kunftic westen,
den teten si im kunt.
der cardinal an der stunt
die zwêne herren bat,
daz si im gaeben rât,
ob im ir helfe darzuo töhte,
daz er gevâhen möhte
die boten des soldanes.
< solhes arcwânes
sult ir uns überheben,
daz wir iu darzuo iht geben
rât oder wîsunge>,
sprâchen dise kunic junge;
< het der bâbest al sîn maht
her ze akers brâht,
ez waer im ze tuon swaere.
und westen ez die akersaere,
daz ir sîn habet muot,
si naemen dâfür dhein guot,
si tôten iuch mit ir hant.>
der cardinal si dô mant
und bat die herren flîziclich,
daz si ir furstelich
genâd an im bedaehten
unde niht für braehten,
daz er si an gesuochet het.
daz gelobten si im an der stet.
der von cipper und armeniâ
zuo dem legat si sprâchen sâ:
< herre, seht, waz ir tuot!
der fürsaz und der muot
der drîer orden der kriuzaere
und von akers der burgaere,
der ist iu nû wol kunt:
si wellent an der stunt
senden funfzic man
ze bezrung dem soldan,
und wellent ouch dâhin
die tiursten under in
und die der hôhsten êren phlegen,
die habent sich bewegen,
daz si dem soldan ir leben
wellent ûf genâde geben
und wellent ê sterben
ê an den êrn verderben
und von triwen werden gezalt>.
< wurd ich drîer tage alt>,
sprach der phaffe nîdes vol,
< ich understên daz wol!>
die hern dô urloubs gerten,
ze herberge si kêrten.
in was lanc diu naht,
wand der schal und der braht
was grôz in der stat.
nû gebôt und bat
von rôm der cardinal
den herren über al,
die dâ meister dô wâren
der orden bî den jâren,
daz iegelicher kaeme
und der besten ehte mit im naeme,
die sîn orden dâ het.
daz gebot und die bet
tet er bî dem banne
und daz man ouch von danne
die wîle niht enlieze scheiden
die boten der heiden.
ccccxx. dô ieglicher meister vernam
daz gebot, daz im kam
von des bâbsts verwesaere,
als si vernâmen diu maere,
ieglich meister vil schiere
nam sîner brüeder viere
und kômen alle an ein stat
unde giengen dâ ze rât,
waz man antwurten dô solde,
ob der cardinal wolde
gegen in iht arges beginnen,
mit wie getânen sinnen
si sich des erwerten.
dô si die naht verzerten
und der tac herwider kam,
ie der meister zuo im nam
sîner brüeder ehte,
die er weste in der mehte
zuht und wîstums,
daz des ordens frums
mit in waer versûmet niht.
si kômen geriht,
dâ der cardinal was.
der predigt unde las
wîser rede maniger slaht,
dâmit er si wolt haben brâht
ûf den wec und ûf daz phat,
die herren, die dar hât
der soldan gesant,
daz si im die zehant
in sîn gewalt heten geben.
des begunden si im widerstreben
und sprâchen algeriht:
< des gewaltes hab wir niht,
wand hie zakers die besten
waerlich sint den gesten
mit solher helfe bî,
daz si vor uns waern frî,
ob ich möht gehân
zehen stunt als manigen man
als unser aller ist,
wir möhten in an diser frist
tuon deheinen ungemach>.
der cardinal aber sprach:
< mir ist fürwâr kunt getân,
ir wellet dem soldan
und der heiden admirat,
für die er hie verloren hât,
als manigen kristen senden.
daz müeste immer schenden
iwer brüederschaft nam
und waer ein êwigiu scham,
ob er iuch des betwunge,
daz im solch bezzerunge
von iu solde wider varn.>
die hôhsten brüeder, die dâ wârn,
sprâchen alle gelîch:
< wir haben offenlich,
geistlicher vater, dir geseit,
daz uns von herzen ist leit
daz laster und diu smaehe,
diu von diser gaehe
disem lande widervert,
und daz wir sîn behert
unser êren unde triwen.
daz mac uns nimmer volriwen,
und mit swelhen dingen
wir mugen inne bringen
die heiden und den soldan,
daz wir unschuldic sîn daran,
daz tuon wir vil gern.>
< sît ir sîn niht welt enpern>,
sprach der cardinal dô,
< sô wil ich alsô
volfüeren des bâbstes êre,
daz ez nimmer mêre
iur orden mac überwinden,
ob ir iuch lât vinden
mînem gebot ungehôrsam.>
sîn stap er in die hant nam
und ein infel ûf sîn houbt;
er sprach:< als mir ist erloubt,
gegeben und bezalt
baebstlicher gewalt
dishalp meres hie
über alle die,
die dâ sint getouft:
swer sich fürbaz strouft
den heiden ze hulden
ûz der tât und ûz den schulden,
diu hie den heiden ist getân,
den kund ich in sant peters ban,
in des bâbstes und der cardinal
und der bischolf über al,
die in al der werlde sint,
ez sî man, wîp oder kint,
unz an daz dritte geslehte
kunde ich in gotes aehte.
ouch sî in hiute widerseit,
swaz in al der kristenheit
guoter dinge geschiht,
daz si des nimmer niht
teilhaftic werden
ze himel noch ûf erden.
gotes creatiwer,
erden, luft, wazzer, fiwer
verbanne ich in hiute,
und diu gemeine aller liute
sî in benomen fürbaz.
ich kund in in den gotes haz
und der heiligen zwelfpoten,
ouch sî in verboten
alliu sacrament,
diu mit munde oder mit ir hent
die priester reichent unde gebent,
den die kristenlichen lebent>.
ccccxxi. dô disiu rede geschach,
dem cardinal was gâch
in eine kemenâten hin.
daz tet er ûf den sin,
daz im die hern ze haz
niht dingten fürbaz,
wand des heten si gedâht.
dô îlt er unde gâht
von in alsô drât,
daz si sîn niht gewunnen stat.
sich huop ein ludem alsô grôz,
daz daz hûs erdôz,
und dô die akersaere
gefrieschen diu maere,
dô woldens aber hân
baz verdient den ban
an dem selben phaffen.
nû het er geschaffen,
der selbe wüeterich,
daz im heimelich
ein schef was bereit.
vil kûme er enpeit,
daz ez naht wart.
doch moht er der vart
âne grôzen pîn
niht wol bekomen sîn,
waeren niht komen sâ
von cipper und armeniâ
die kunic hôchgeborn
sazten den zorn
in einen fride über tac.
deheiner ruowe er phlac
die naht der legat:
der huop sich vil drât
mit sînem gesinde
und gâht ûfz mer swinde.
gegen rôme hin
stuont aller sîn sin.
ccccxxii. nû lâze wir in varn.
wie die hern gebârn,
daz merket unde hôrt.
ir senfter muot wart zestôrt,
dô si sîn vermisten.
daz er mit solhen listen
von dannen was entwichen,
daz. muote si sterclichen.
der kunic von armeni,
der von cipper und alle di,
die bî den selben jâren,
in der stat ze akers wâren,
die bâten sich lêren
die geistlichen herren,
die daz kriuze tragen,
alsô hôrt ich sagen,
si hiezen in rât geben,
wie si nû solden leben
mit dem heidnischen gedigen,
wie man solde vertigen
die herren, die dar hât
gesant der admirat,
sô daz si über wurden
solher sorgen burden
unde des arcwâns
der heiden und des soldans,
daz er si unschuldic seit
an dem schaden und an der smâcheit,
die er zakers het genomen.
die hôhsten, die dar wâren komen,
der potestat und diu gemeine
von akers, grôz unde kleine,
gegen den geistlichen herren
grôz gebet begunden kêren,
daz si sich naemen an
die sache gegen dem soldan
und si volfüerten, als si westen;
mit gîseln und mit hantvesten
woldens in daz machen guot
als man gewislichen tuot
daz sis mit triwen niht vermiten
und allez daz mit in liten,
daz in ze lîden geschaehe,
ob vor dem bâbst iht jaehe
der cardinal in ze haz,
mit triwen wolden si daz
mit in dulden unde lîden
unde si niht vermîden
mit helfe noch mit rât.
der hôchmeister bat,
daz si guoten muot hieten
unde daz si sich berieten
und darüber vereinten.
die frist si bescheinten
ze drin ganzen tagen,
sô wolden si in sagen,
waz si wolden tuon darzuo
des naehsten morgens fruo
dô samten si sich hie
die brüeder alle die,
die dâ vehtent mit den swerten.
an die hôhisten si gerten,
die si heten under in,
daz si ir witze und ir sin
bî in selben hieten
und sich alsô berieten,
daz si daran iht verlürn
und die geheime niht verkürn,
die si mit dem bâbest heten.
des wart flîziclich gebeten.
ccccxxiii. dô si des râts begunden,
sô si beste kunden
diu sache wart betraht.
etlich heten in ir aht
und wâgenz zuo dem besten,
daz si mit den gesten,
die dar sant der admirat,
von akers ûz der stat
sanden als manigen man,
als der soldan
datz akers het verlorn,
daz der heiden zorn
wurd gestilt dâmit,
unz daz der alte frid
belib in sîner staetikeit,
sît im mit triun bereit
ze staeter helfe waere
diu gemein der akersaere.
dô geviel etlichen daz,
daz si erfüeren baz
mit ir boten drât,
ob der legat
dem bâbst iht het geseit,
daz im niht beheit,
und ob daz waer geschehen,
sô solde man besehen,
daz man mit witzen und mit sinnen
den bâbest braehte innen,
wie die sache laegen;
daz si die wîle phlaegen
warnung gegen der heidenschaft,
unz daz diu selbe botschaft
von rôm her wider kaeme;
swaz man dan vernaeme,
daz man sich darnâch rihte
und sich die wîle niht verphlihte
gegen den heiden durch ir drô.
dô rieten etlich alsô,
sît si waeren begeben
und daz ir orden und ir leben
dem bâbest zallen stunden
gehôrsam waer gebunden,
ez waer ungewerlich,
swaz sô krefticlich
des bâbstes bote het verboten
bî sînem bann und der zwelfpoten
und bî dem almehtigen krist,
des verwesaer er ist
und sant peters hie ûf erden,
< solde daz von uns werden
frevellich übergangen,
in twancsal und in phrangen
möhten unser orden dâvon komen:
wir haben alle wol vernomen,
wie starc der legat
den ban gemachet hât.>
sus gienc ez entwer,
dise hin, jene her
missehullen an dem rât.
diu gemeine von der stat
treip sêre darzuo
beidiu spât und fruo,
daz dem soldan
diu bezrung wurd getân,
die ich hie vor seite.
der rât niht beheite
der gemein der tiutschen herren.
die vorhten sich verkêren
den bâbest an dem gewalt,
der in von rôme ist bezalt,
wand ez ist wizzenlich,
daz sô heimelich
der bâbest nimmer ist,
ez sîn zaller frist
sîner türhüetaere
und inrister kamraere
brüeder von ir orden:
des waern si lîhte worden
von dem bâbest ab getân,
het er dheinen arcwân
gegen in gewunnen.
dâvon die helt versunnen
des râtes gehullen,
daz si wolden erfullen
daz gebot, daz in het getân
der cardinal bî dem ban.
daz misseviel den andern.
wîslich si wandern
mit den sachen begunden.
ze jungist si erfunden,
ob si den sachen
ein ende wolden machen,
daz müest geschehen mt dem sin,
daz si welten viere under in
der witzigisten und der besten,
die si inder westen,
und daz die selben viere
die brüeder alle schiere
hôrten heimelich
ieglichen sunderlich,
michel unde wênic,
und swâ diu meiste menig
hin gehaele mit dem râte,
darnâch solden si sich drâte
mit dem geschefte rihten.
dô si sich sus verslihten,
vier brüeder der besten,
die si under in westen,
die wurden ûz gelesen:
si muosten hôraer wesen
heimlich unde stille,
war ieglichen sîn wille,
an disen sachen trüege,
oder waz in diuht gefüege,
wie man dâmit solde varn.
dô si al gehôret wârn,
dô gehal des der meiste teil,
ez wurde ein itwîzes meil
iren orden allen drin,
sît si heten under in
sô manigen man sinnerîch
und dem niht taeten gelîch,
daz si sich witze flizzen,
wand ez ist gewizzen
beidiu junc und ouch alt,
daz ez alsô ist gestalt
umb den ban der phafheit,
swâ der hin wirt geleit,
den ban sol man fliehen
und sol daz niht schiehen
durch kristenlich gehôrsam:
< ob vor got sî lam
diu sache und unsleht,
krump und ungereht,
die phaffen darumb wizzen sullen;
sô sullen wir erfullen
durch die vorhte gotes
die gehôrsam irs gebotes>.
klegelich si für gâben,
wie si sich solden gehaben,
ob der kriec wurde lanc,
die von siechtum wurden kranc
und in lîht geschaech ze sterben,
die müesten verderben
ân unsers herren lîchnam;
ez waer ein dinc widerzâm
und ein grôzez unbilde,
swen kristenlicher bivilde
ein geistlich man enperen solde;
ob man daran niht schiuhen wolde
gotes vorht und zorn,
sô wurd ein liunt verlorn,
den ir orden nimmer überwunde,
ze swie getâner stunde
in wurde verwizzen daz,
daz si mit willen den haz
mit frevellichen siten
heten erliten
des bâbstes und der phafheit;
darumb si tôt wurden geleit
ûf daz velt als die hunde,
ob si der bâbest funde
frevel und ungehôrsam
des gebots, daz in sîm nam
het getân der legat,
den er her gesant hât.
< ouch sint die phaffen sô vereint,
swenne den wirt bescheint,
daz von hinnen ist gestrichen
der cardinal fluhticlichen
durch die vorht unser gaehe,
für ein grôze smaehe
zellent daz die phaffen;
well wirz denn alsô schaffen>,
sprâchen under in die wîsen dô,
< daz diu wârheit laeg alsô,
daz wir schuldic wurden,
sîner ungenâden burden
wurd wir sô sêre überladen,
daz sîn gewunnen schaden
unser orden immer mêre.>
manic wîser rât und guote lêre
wurden dô von in gegeben.
die alten alle streben
begunden darnâch,
daz in ir guot gemach
iht wurde dâ zestôrt.
von den jungen man hôrt,
die des willen heten noch,
daz si der sorgen joch
gegen den heiden wolden tragen,
die begunden klagen
diu kunftigen leit,
diu diu kristenheit
darumbe noch enphienc.
nû hôrt, wie ez ergienc.
ccccxxiv. grôz wart der schal,
dô diu mêrer zal
het geholen daran,
swaz in bî dem ban
die phaffen verboten heten,
daz daz iht wurd übertreten.
daz was etlichen sô leit,
daz si dâvon in arbeit
von ir meisterschaft kômen,
etlichen wart genomen
daz kriuze ab ze buoze,
etlich wurden unsuoze
geleget in karkaere.
nû kômen ouch die akersaere
unde wolden haben ervarn,
wie si nû wolden gebârn
und wes die drî orden
enein waeren worden.
dô wart in kunt getân,
si müesten unde wolden stân
in dem gebot der phafheit.
daz wart ûz der mâzen let
von akers der gemein.
si wurden ouch enein,
waz si nû tuon solden.
etlich gerne wolden
haben widertân,
swaz dem soldan
datz akers was geschehen.
darzuo hôrt man jehen
die boten der heiden,
si wolden von dann scheiden
mit gewissen dingen:
möhten siz darzuo bringen,
daz si gehaelen gelîch,
sô wolden si williclich
ir herren kêrn und trîben
in friuntschaft mit in blîben;
waere aber des niht,
sô heten si dhein zuoversiht
frides noch suon,
daz denne müesten tuon
die kristen als in tohte.
do die brüeder niemen mohte
gescheiden dâvon,
si widersaezen den ban
daran si wurden ie strenger
dô wolden niht lenger
der heiden boten dâ beiten.
si bâten sich beleiten
an ir gewarheit.
daz wart in unverseit.
grôz wart der schal
datz akers und diu quâl,
dô man die boten der heiden
von dannen sach scheiden
mit unverrihtem ende.
si wunden die hende
die kristen alle gemeine
beide grôz und kleine:
ez gie wol zuo ir herzen
sorge unde smerzen
und kunftiger ungemach,
der in kurzlichen geschach.
ccccxxv. nû lâze wir si varn
got müeze die bewarn,
die dâ belîbent hie.
hôrt, wie ez dort ergie.
die boten sach man strîchen.
si kômen kurzlichen
zirem herren, dem soldan.
dô si den selben man
verrihten der maere,
wie ez hie ergangen waere,
wie si ez heten geschaffen
und wie sêr die phaffen
trahten ûf sîn êre,
die boten reten mêre:
si sagten im besunder
alliu diu wunder
hinz ende von orte,
wie mit werken und mit worte
der kristen irdischer got
mit kristenlichem gebot
und mit allem dem gewalt,
der im von gote waer bezalt,
darzuo mit sînen listen
hie dishalp mers die kristen
mit dem banne het betwungen,
daz si dheine bezzerunge
taeten der heidenschaft,
und wie er die brüederschaft,
diu daz kriuze treit
het genomen und entseit
ir rehte und der gotesê,
ob man si immer mê
saehe die geturste tuon,
daz si fride oder suon
oder dhein geheime heten
mit den, die machmeten
êrten und tervagant.
dô der soldan ervant,
daz im niht bezrung widerfuor,
bî sînen gotern er swuor
ûf der kristen schaden.
er wart sô sêre überladen
mit übel und mit tobesuht
und mit zornes ungenuht,
daz er dâvon wart kranc.
unde darnâch unlanc,
als die meister jâhen,
die in sider sâhen,
in ein siechtum er geviel,
daz im daz hirne staete wiel
unde selten stille lac.
er bôsert sich von tac ze tac,
sô daz im der lîp swant.
dô der soldan enphant,
daz sich sîn dinc bezzert niht,
dô hiez er algeriht
brieve schrîben unde senden
in diu lant allen enden,
dâ diu heidenschaft werte.
an alle die kunig er gerte,
die heidenisches glouben sint,
daz si âne underwint
unde balde zuo im kaemen
und vor sînem tôde naemen
wîsunge und ouch lêre,
dâvon der heidenschaft êre
wurd gebezzert alsô,
daz si sîn beliben frô
hinfür êwiclich.
daz gebot sô vesticlich
den kunigen allen wart getân
von dem baruc unde dem soldan,
daz si ez ungern vermiten,
si kômen alle geriten
darnâch vil schiere.
ganzer môneit viere
etlich kunic reit,
sô lanc und sô breit
sint diu lant der heiden.
mir ist alsô bescheiden,
dô si kômen über al,
dô was der kunige zal
mêr denn driu hundert.
ist iemen, den des wundert,
der frâg der einen, die ez sâhen,
dô diu wunder geschâhen,
der diu heidenschaft phlac,
die wîle man vor akers lac,
sô geloubt erz dester baz.
diu klage het niht mâz,
der die kunige begunden,
dô si dâ kranc funden
den soldan iren herren,
wand er mit grôzen êren
des gewaltes het gephlegen,
der an im was gelegen,
darumbe wâren si im holt.
dô der tac wesen solt,
daz er si wolde sehen,
dô moht man wunder spehen
von jaemerlicher klag,
der ieglicher dô phlac,
dô man an im sach
sô getânen ungemach,
den er niht moht überwinden.
von alten und von kinden
wart dô grôzez klagen.
dô si des verphlâgen,
dô sprach der soldan:
< ich wil iuch wizzen lân,
warumbe ich iuch hân besant:
machmeten unde tervagant
unde unsern got apollen,
der gebot ich immer wil ervollen,
die nim ich des geziuge,
daz ich iu niht liuge,
und bit si mir genaedic wesen,
mac ich des lîbes niht genesen,
daz si der sêle walten,
wand ich hân behalten
ir gebot und unser ê
unz an des tôdes rê.
des sol ich geniezen.
nû wil ich iu entsliezen
den zorn und daz leit,
daz mich in dise krankeit
mînes lîbs hât brâht.
ir habt des wol gedâht,
dô wir naehest striten
mit den vermaleditten
und den verwâzen kristen,
ze wie getânen fristen
zwischen uns und in
suon und frides gewin
wart bestaetigt;
wie diu sache ligt,
daz wizzen wol die besten,
daz wir mit hantvesten
wurden wol verriht.
daz habent si niht
gegen uns behalten,
mit grôzen und mit manicvalten
freveln unde smaehe,
die si hânt mit ir gaehe
gegen uns getân>,
sprach der soldan;
< daz hân ich verholn
und iu allez vor verstoln:
niht wan durch guot
hân ich gehabt den muot,
daz ich gerne het gesehen,
swaz uns lasters ist geschehen,
heten si uns daz benomen,
ez waer in nimmer für komen>.
er huop ûf unde seit
alle die gelegenheit,
wie er die sache het gewandelt,
dô datz akers missehandelt
wurden sîn sarjande,
die man im tôt sande
ûf sînen hof hinz baldac,
und welher bezzerunge phlac
gegen im zuo dem mâl
ein phaffe, hiez cardinal:
< der lac datz akers zuo der stunt.
dô ich dem tete kunt
des frides bestaetikeit,
der zwischen uns was geleit
zehen jâr unde mêre,
des lasters und der unêre
wart uns mêr bekant.
die boten, die ich dar sant,
die liez er sâ blenden
und alsô blint her senden.
ditz laster ungehiwer
hal ich dennoch vor iwer
allez ûf den gedingen,
daz ich si innen wolt bringen,
daz wir uns heiden
ungerne lâzen scheiden
von êren noch von triwen.
ob si sich liezen riwen
ires frides bruch,
ich und der baruch
versuochten daz selbe baz
und sanden âne underlâz
unser fursten zwelfe dar.
ich enwil iu niht gar
bescheiden unde machen blôz
die bescheidenheit grôz,
die ich gegen in hiez suochen,
ob si noch wolden geruochen
bezzerung mir tuon,
sô waer ich gern in suon
mit in beliben ûf die zît,
alsô der fride lît.
daz heten si lîht getân.
dô kom der eine man,
der was verwesaer und bot
von irem irdischen got,
der dâ bâbst ist genant,
der hât daz erwant,
daz uns von in niht
dhein bezzerung geschiht.
ccccxxvi. ich bin darzuo ze kranc
und sint die sache al ze lanc,
daz wir si alle niht enmegen
sunderlichen iu für legen,
als ez in kurzer frist
datz akers ergangen ist,
daz uns ist schadebaere,
und wie die kriuzaere
sich des hânt besprochen,
daz der frid an uns zebrochen
ist und ouch widerseit.
manic herzenleit
ist uns von in geschehen ê:
si habent zuo des tôdes rê
brâht manigen heiden wert;
daz ouch ich in die erd
geleget wird in kurzer frist,
von ir schulden daz ist.
wand dô ich gehôrt,
daz daz unbillich mort
ungebezzert solt belîben,
dô begunde mich trîben
der zorn in dise nôt,
davon ich muoz ligen tôt.
daz lât iu geklaget sîn,
ir lieben friunde mîn.
ich bitt iuch alle unde man,
ob ich ie verdienet hân
umbe iuch dehein guot,
daz ir dem gelîche tuot
und gewert mich, des ich ger,
daz unser goter êr
wir beherten und behalten,
ich mein machmeten den alten,
tervaganden und apollen,
sît die kristen ervollen
müezen, swaz mit in schaffen
ein volc, heizet phaffen.
die selben trugenaere
unsern gotern sint unmaere,
wand si habent mit ir listen
erblendet die kristen
und brâht in solhen irresal,
daz si geloubent über al,
swaz in diu selbe phafheit
gebiut unde vor seit
bî ires bâbstes ban,
des wellents gelouben hân,
ez sî als wâr und als staete,
als ob ez jesus selbe taete.
ist ouch dem alsus,
daz von nazareth jesus
sîn êr und sîn gewalt
einem lât bezalt,
der ist datz rôme wol erkant,
honorius ist er genant,
dem die kristen volgen müezen,
an henden und an füezen
ist er krump unde lam,
des mac sich immer scham
jesus, der kristen herre,
daz er hât sîn êre
und sîn selbes gewalt
eim solhen schemelaer bezalt,
der lam ist unde krump.
daz die selben kristen sîn tump,
daz mac man kiesen daran,
daz si den betent an,
der sô lutzel witze hât
und mit in umbe gât
anders denn im wol an stêt.
het jesus von nazareth
niht mêr übels getân
denn daz er eim solhen man
sîn gescheft enpholhen hât,
ez waer ein grôze missetât:
er solde darzuo haben erwelt
einen berâten helt,
der maniger ist bekant
in der kristen lant.
jesus mit sînen listen
betriuget die kristen,
als er die juden tete wîlen,
die er balde hiez îlen
von der alten ê zder niwen.
daz muost in sît geriwen:
sîner muoter geslehte
die teten im vil rehte,
daz si in tôten enzît,
und heten si gehabet bît,
unz er elter waer worden,
judischen orden
hiet er gar zestôrt.
ich hân alsô gehôrt,
er hab mit sînen zouberlisten
gemachet die kristen
sô tôrhaft und sô toup,
daz ir ê und ir geloub
stêt alsô in allen landen,
er sî wider erstanden
nâch sînem tôd an dem dritten tac
ûz dem grabe, dâ er lac.
dâ kômen sîne junger zuo
eines morgens vil fruo
und stâlen in her ûz.
in heimlicher lûz
behielten si den lîchnam,
als iren listen wol gezam,
und jâhen dô offenbaere,
daz er erstanden waere
und hiet manic grôze schar
gewalticlich und offenbâr
ûz den wîzen genomen.
des hât er si überkomen,
daz si des alle nû nâch jehen.
doch weiz ich wol, ist ez geschehen,
daz er erstanden ist,
daz muoz von zouberlist
sîn gemachet und getân.
als vil ich der buoche kan,
sô weiz ich wol, daz von natûre
dehein creatûre
zuo dem leben erstêt,
für daz der tôt an im ergêt.
daz in der witze ist zerunnen
und wir der buoche als vil kunnen
unde manige hôhe kunst,
die uns machmet von sîner gunst
gît volliclich unde gern,
daz si der gnâden enpern,
daz ist allez der nît,
der zwischen jesum lît
und unsern gotern werden.
wir haben sô breit der erden,
wolde sich diu kristenheit
ziehen von der trugenheit
und unser goter an beten,
swaz si landes heten,
ob si diu alliu verlürn
und durch machmeten verkürn,
ich wold in ander lant geben,
solde ich lenger leben.
darzuo sint aber si ze staete:
swie vil wîser raete
dem keiser friderich
tâten getriulich
mîn vordern und die heiden,
doch wold er sich niht scheiden
von dem ungelouben sîn,
swaz anders mohte sîn
geheime und ouch friuntschaft
die het er mit der heidenschaft
und si mit im hin wider.
waer ich gesunder lider
und hiet ich trôst zuo dem leben,
den rât, den ich iu wil geben,
den wold ich selbe volfüeren.>
er bat si alle, daz si swüeren
bî apollen und machmet,
daz si leisten sîne bet.
des er ze leisten wolde bitten,
mit friuntlichen siten
lobten si ze leisten daz.
nû hôret doch, waz
ccccxxvii. diu selbe bete waere,
die der klagebaere
tete, der soldan.
si muosten für in gân
und sunderlich al swern
die kristen sâ behern
lîbes unde guotes;
swaz si darumb irs bluotes
möhten vergiezen,
daz siz darumb niht liezen,
si trahten immer drûf,
daz akers kaem ze hûf
und ûz dem grunde wurd zebrochen,
daz daz laster wurd gerochen,
daz in dâ waer erboten.
des swuorn si bî ir goten.
noch erbuten si mêre
dem soldan wird und êre,
die kunig und kuniges genôz.
einer bet vil grôz
gerten si an in:
sît er doch müest dâhin
und niht möht genesen,
daz daz sîn will müest wesen,
daz sîn sun ze admirat
gekrônet wurd an sîner stat.
der selben bete wart er frô.
< nû tuot dâmit>, sprach er dô,
< swaz iu gevalle und behag>.
an dem naehsten tag
des morgens vil fruo
griffen si darzuo
der soldan ziere
het starker süne viere:
den si under in westen
an dem alter den besten,
den krônten si zehant
und enphiengen von sîner hant
die kunige alle gelîch
ie der man besunderlich
sîn lant und sîne krône
und swuoren im schône
ze furdern sîn êre
hin für immer mêre.
als bald dô daz geschach,
der junge soldan sprach:
< bin ich nû worden soldan?>
< jâ, herre, dir ist undertân
alliu heidenische diet,
diu stêt in dîner gebiet>,
sprâchen die fursten alle,
< swaz dir nû wol gevalle,
daz soll allez geschehen>.
er sprach:< sô wil ich iu verjehen,
waz mich dunket guot:
der hervart, der wir haben muot
ûf die kristenheit,
daz diu werd ûf geleit,
dô mîn vater enkegen ist.
ze solher zît unde frist,
er danne sterben sol,
sô enphâhent in harte wol
unser goter, die herren,
und dankent im der êren,
die wir nû tuon an disen dingen,
daz wir ze leide wellen bringen,
die ze gote hânt erkorn
jesum, der dâ wart geborn
in der stat ze bethlehem.
den gotern wirt genaem
mîn vater immer mêre,
daz diu wîsung und diu lêre
von sînem munde ist gesprochen,
dâvon si werdent gerochen>.
nû hôret, waz si teten.
den si gekrônet heten,
der zogte schône hin
gekrônet vor in
im volgte dô nâch,
manigen kunic man dô sach
dâ der alt soldan saz.
vor freuden der vergaz,
swaz im von siechtum gewar.
nû was ouch komen dar
ir meister, der baruc.
daz ein schedlicher druc
und ein kreftigiu smaehe
der kristenheit geschaehe,
swer des flîzic waere,
von aller sîner sunden swaere
der baruc den enpant.
des êrsten wart gemant
der kunic von marroc dâ.
der swuor die hervart sâ
dem baruc und dem soldan
ze füeren funfzic tûsent man.
grôzen danc si des gâben.
er sprach:< ich möht wol mêr gehaben,
sô ist daz wizzenlich,
daz ich aller tegelich
muoz in warunge sîn
gegen den, die enhalp mîn
sitzent an dem gemerke;
der ist solher sterke,
daz ich in muoz widersitzen.
mit manheit und mit witzen
muoz ich trahten wider si.
der kunic von yspani,
des gewalt hât wîten rûm.
ouch scheidet nur ein phlûm
sîn hêrschaft und die mîn,
dâ müezen allerteglich sîn
vierzic tûsent man von mînen wegen,
die der habe und der huote phlegen>.
der kunic von babilonîe,
sînes muots der frîe,
gap sich der verte zuo gesellen,
darzuo manheit und ellen
begunde sîn herze rüeren:
achzic tûsent man lobt er ze füeren
den kristen ze ungemach.
den von koukasas man besprach,
der lobte zuo der stunde
dem baruc für sîn sunde
und zêrn dem niwen admirat
hinze akers für die stat
ze füeren werder helt
hundert tûsent ûzerwelt
durch vergiezen der kristen bluot
unde daz wol behuot
sîn lant waer dennoch.
den kunic von kanach
frâgt man, waz er füeren wolt.
der sprach:< ich bin sô holt
machmet unde tervaganden,
daz ich wil gerne anden
an den kristen iren haz:
hundert tûsent man oder baz,
die zagheit sint bar,
wil ich füeren dar.>
der soldan frâgte sâ
den kunic von alexandriâ,
wes er gewarten solt von im.
der sprach:< herre, von mir nim
vierzic tûsent man für vol,
sît ich varen sol
sô verr ûz mînem lande:
mir tuont iezunt ande
mit urliuc die venediaere;
ob des niht enwaere,
sô wolde ich dir gern
mîn schar ze dienste mêrn>.
der kunic von griffan
liez sich den soldan
niht lange bitten:
drîzic tûsent wol geriten
lobt er im ze füeren schiere
für akers ûf die riviere
den kristen zungemach.
guotlich der soldan sprach
zdem kunic von kolon:
< gedenke, daz dîn krôn
bî den hôhisten hât stat
unde tuo uns helf und rât;
durch dîn êr und mîn willen
lâ dich niht bevillen
ûf die kristen der reise>.
er sprach:< deheiner freise
dunket mich ze vil,
wand ich sol und wil
ungerochen lâzen niht
die schedlichen geschiht,
diu uns ist geschehen
von den kristen, als ich hôre jehen
unsern herren, dînen vater.
sîn werdez leben hât er
verloren von ir schulden,
si müezen von mir dulden
ach unde wê.
dîm vater fuort ich ê
gegen dem keiser friderich
zweinzic tûsent helde lobelich;
daz wil ich zwispiln nû:
der baruc unde dû
von mir suln gewis hân
vierzic tûsent man,
die wil ich bringen dâhin>.
den kunic von cordubin
hiez man gên hin für
mit williges herzen kür
lobte er an sîner schar
dem soldan ze bringen dar
zweinzic tûsent helt vermezzen,
daz akers wurde besezzen.
den kunic von valfunde
bâten mit gelîchem munde
der soldan und der baruch,
daz er des frides bruch,
der geschehen was an den heiden
von den kristen unbescheiden,
hulf anden unde rechen.
< darumb ich mich besprechen
wil gar lange niht.
ûz mînem lande man mich siht
bringen ein solhez her,
ob her über mer
der kunic von engellande kaeme
unde daz er mit im naeme
den kunic von yspani,
mit strîte wold ich si
bestên ûf dem wal.
funfzic tûsent mit der zal
und als maniger ze fuoz
für akers mir volgen muoz.>
den kunic von tampasten
sach man hin für gên,
zuo dem soldan er sprach:
< ûf der kristen ungemach
wil ich gerne varn
mit sô getânen scharn,
daz ir mir sîn müezt sagen danc.
sîn ist aber lanc,
daz mich mîn saeliger vater bat,
ob sich gefüegt immer diu stat,
daz die kristen und diu heidenschaft
in urliuges vîntschaft
zuo einander kaemen,
daz ich denn war naeme
eins fursten von tiutschem lande,
herzog liupolt er in nande,
alsô waer er geheizen,
ûz eines landes kreizen,
daz heizet oesterrîch.
dem selben fursten lobelich
vor tamiat alsô gelanc,
daz er vienc und betwanc
mînen vater saeligen.
man het in tôten sehen ligen,
doch kom er sô ze suon,
daz er sicherheit muost tuon,
daz er noch sîn erben
nimmer niht solden werben,
daz schade waer der kristenheit,
im wurd ê widerseit.
daz wil ich ouch behalten>.
darzuo hôrt man den alten
soldan jehen:
< daz daz ist geschehen,
daz ist ein langiu frist.
ich sag dir sunder list,
ez ist unlange zît,
daz der naehste strît
zwischen uns ergie,
vier brüeder ich dô vie
der bartahten herren,
die wâren von verren
landen her komen
und heten an sich genomen
unser vînde orden,
die des sint enein worden,
ez sî in an der sêle guot,
swâ si unser bluot
mugen vergiezen,
des waenent si geniezen
und wellent dâmit jesum êrn;
die selben het ich gern
brâht ze unserem gelouben:
den selben hiez ich erlouben,
daz si vor mir âzen,
und swen wir gesâzen
und kurzewîle phlâgen,
sô hiez ich mir sagen
von den fursten sunderlich,
die dâ sô kostelich
lâgen vor tamiat.
sunderlich ich si bat
verrihten mich der maere,
ob in iht kunt waere
umb den selben herzogen;
dô sagten si mir unbetrogen,
er waere tôt vor manigem jâr;
si sagten ouch mir fürwâr,
sîn erbe, die er hete lâzen,
die sîn hêrschaft besâzen,
die waeren ouch alle tôt;
grôzer kriec unde nôt
waer sît gewesen umb diu lant,
doch waeren si ze fremder hant
nû genzlichen komen.>
er sprach:< herr, ich hân vernomen,
iurs vater swester waer mîn an:
an die sippe ich iuch man,
ob daz sî diu wârheit,
daz ir mir hie habt geseit>.
ccccxxviii. der alte soldan sprach dô:
< sô wold ich nimmer wesen frô,
solde ich dich nû triegen
und in alten zîten liegen!
darzuo mir ze liep was
dîn ane, mîn rehtiu bas.
wizze für die wârheit,
daz du ledic bist der sicherheit
von im und sîm geslehte.
dîn vater hât dich rehte
von im verriht der maere:
dhein furst was sô ahtpaere
über al den kristentum;
waere im beschert der frum,
daz er ein heide waer gewesen,
sô waer er an der sêl genesen.
ich weiz daz fürwâr,
hiet er sô manic jâr
gedienet machmet
als jesum von nazareth,
der hiet in hôch ergezt
und hiet in gesezt
in den himel an sîn sîten.
nâhen unde wîten
gefriesch ich nie sô werden man,
waer er der touf gewesen ân.>
dô sprach der kunic von tampasten:
< sô mac daz niemen understên,
sît der eine man ist tôt,
daz die von akers lîden nôt,
daz wil ich mir enplanden:
ich bring ûz mînen landen
vierzic tûsent werder degen,
die vor akers mit mir phlegen
ellenthafter tât.>
des danct im der admirat.
den kunic von toderne
den sach man dâ gerne,
wand hôch êr an im lac:
man zalte in ze mâc
dem soldan sô nâhen,
daz die heiden jâhen,
er waer sô mehtic und sô rîch,
daz siben kunige dienstlich
die ir zepter und ir krône
wirdiclich und schône
von im ze lêhen enphiengen.
dô si gegen im begiengen
bet, daz er in helfen solt:
< waer ich iu niht sô holt,
als ich iu von schulden bin,
sô wolde ich doch dâhin>,
sprach der von toderne;
< mîn gotern sol ich gerne
danken der genâden,
die si gevazzet und geladen
habent ûf mich.
gen akers den strich
bring ich mit mir dan
sibenzic tûsent man,
die habet für guot von mir,
unser goter und ouch ir>.
des sagten si im grôzen danc.
ein kunic dô hin für spranc,
der was ein kreftiger herre,
sîn gewalt gie sô verre
unz an des ertrîches drum.
ze schaden dem kristentum
bat in der soldan umb stiwer.
dô sprach der ungehiwer:
< durch unsern got jupiter
verrihtet mich der maer,
wie ez umbe akers lît.
ist si als lanc und sô wît
und als vest als babilon,
dâ sô grôziu dinc von
tet der kunic nabuchodonosor?
dennoch mac si mir niht vor
die lenge gesîn.
ich getrû den kreften mîn,
ich gewin wol als manigen man,
als der kunic cirus gewan,
der babilon besaz
dem kunic balthazar ze haz,
ich hân ouch sô vil goldes,
daz sich mînes soldes
trôstent alle tâteraere,
darzuo sint liute niht sô laere
diu êrbaeren lant,
diu mir zerbe sint benant,
arabiâ und arabes:
ich getrûwe in wol des,
si tuon mir solhen rât,
daz ich hinz akers für die stat
hundert tûsent man bringe
ûf den trôst und den gedinge,
daz sîn gnâd an mir ervolle
machmet und apolle>.
ccccxxix. dar gie der meden kunic,
der was biderb unde frumic,
daz erzeigt er dâ:
dem soldan lobt er sâ
willige helfe.
in übermüetiger gelfe,
< den gotern zêrn und dir>,
sprach er,< sô nim von mir
zweinzic tûsent helde wert.
für akers ûf der kristen erd
muoz man mich mit in sehen,
dâ man die kristen sol vêhen>.
der kunic von assyriâ,
mit grôzen êren was er dâ,
dô man den umb helfe bat,
dô gehiez er an der stat
daz er in dienestlichen siten
ze fuoze unde geriten
funfzic tûsent man dar braehte:
< in mîn und aller hôhen aehte
sullen die von akers sîn
umbe des siechtumes pîn,
den wir an dînem vater sehen,
der wan von in ist geschehen
und von dem bruche irer triwen:
er mac uns nimmer volriwen,
sul wir in verliesen,
darumb müezen si kiesen
smerzen unde nôt
und den grimmigen tôt>.
den kunic von egyptenlande
der soldan dô mande,
wie er im helfen wolde;
der sprach:< zwâr uns solde
versmâhen billich,
daz sô gemeiniclich
alliu diu heidenschaft
mit sô grôzer kraft
sich sol ûz erwegen
und für eine stat legen:
hâstu des, her, gedâht,
daz dû mit diser maht
hin über mer varen wil
zehant nâch dem zil,
swen dû gewinst die stat,
sô wil ich helf und rât
gerne darzuo tuon;
wil aber dû frides und suon
mit der kristenheit phlegen,
die enhalp meres sint gelege,
sô müe dich selben niht,
ich wil mit zweier kunige phliht
akers wol gewinnen
und toeten dar innen,
alle die dâ sint,
man wîp unde kint,
daz uns daz laster iht geschech,
daz man sô manigen kunic sech
vor einer solhen stat>
des antwurt im der admirat,
er sprach:< lâ dich niht bevillen
durch mich und der goter willen,
dû schaf ez nâch den êren.
wîsen unde lêren
dich und ander mîn genôz,
wirt unser her sô grôz,
wil ich mich gerne lâzen
ûf die weg und ûf die strâzen,
diu hinze rôme gêt,
daran der kristen houbet stêt.
möht ich denne gewinne
den, der dâ wont darinne,
der kristen irdischer got,
durch des geschefte und gebot
die ungetriwen akersaere
mînem vater zuo gevaere
ir triwe hânt zebrochen
daz muoz werden gerochen
an dem cardinale tump
und an dem alten ketzer krump,
den jesus an sîner stat
hinze rôm gesetzet hât,
daz er der kristen sulle phlegen.>
< sît dû dich wil bewegen
hinze rôm der reise
durch der kristen freise>,
sprach der von egyptenlant,
< sô gewart von mîner hant,
die mit mir varen müezen,
ze rosse und ze füezen
hundert tûsent man>.
der baruc und der soldan
genâde im des sagten.
ein kunic unverzagten,
des lant heizt palastin,
den sach man gên hin,
dâ der soldan saz.
der sprach:< ungern liez ich daz,
swie verre ich gesezzen bin,
ich kum selbe dâhin,
dâ man akers sol zebrechen
unde sich an den rechen,
die iren got dâmit êrent,
daz si ir selbes bluot verrêrent
und williclich wellen sterben
durch niht wan daz si werben
ungemach den heiden.
manic vîntschaft ist gescheiden,
diu sachhaft ist gewesen.
ich hôrte gerne lesen,
waz jesus von nazareth
hinz apollen und machmet
hât ze vordern und ze sprechen!
wolden die kristen rechen
den tôt und die arbeit,
die er ze jerusalem leit,
daz soldens an den juden tuon,
mit den si habent ganze suon.
und die mit wîbe und mit kint
ellichen bî in sint.
er was burtic von bethlehem:
daz er die selben stat naem
swie si doch in bestüende niht
und taete mit willen fürziht
ûf daz ander lant,
daz uns zerbe ist benant!>
der soldan sprach dô:
< ich hân gehôrt alsô,
sîn ene, hiez joachim,
von dem sulle gevallen im
und zerbe sîn bezalt,
swaz in sîner gewalt
hete der kunic davit.>
< daz ist ein wunderlicher nît
und ein muotwilliger haz,
daz sich jesus daz
gegen uns an zuct und ziuht
unde daz unreht niht schiuht>,
sprach der von palastin;
< man sold underwîsen in,
ob sîn die kristen niht enwizzen:
dô davit het verslizzen
den lîp und daz leben,
dô het im got gegeben
zwêne süne lobelich.
nâch im besaz daz kunicrîch,
der dâ hiez salomon;
dô hiez der ander absolon,
der sînen haz erwarp
und in den ungenâden starp.
gebrist im anders niht
hinz uns wan daz er giht
erbschaft ûf daz lant,
sô ist übel bewant,
daz die kristen jehent alle gelîche,
er sî gewaltic datz himelrîche.
sît si denne ir bluot
umb niht wan durch irn übermuot
gegen uns vergiezent sô gern,
des sulle wir si gewern>,
sprach der ungehiwer;
< sô wil ich dir ze stiwer
füeren drîzic tûsent man;
darzuo soltû gewis hân
zehen tûsent schutzen,
die sich wol lâzent nutzen,
swâ man bî vînden sol rîten;
in sturme und in strîten
geschiht von in grôzer schade.>
des sagten si im grôze gnâde.
der kunic von tandarnas
bî grôzen witzen was
und was gesezzen verre;
der selbe altherre
sprach zuo dem soldan:
< her, sît dû hâst wân,
daz dû mit dîner maht
über mer hâst gedâht
ûf die kristenheit,
ruoch, waz man dir seit:
ich bin bî mîner zît
in manigem herten strît
gegen den kristen gewesen.
daz ich des lîbes bin genesen
und über worden grôzes schaden,
der goter genâden
hân ich daran genozzen:
liut sô unverdrozzen
gesach ich nie an dheiner stat,
als von galileâ hât
jesus, den si heizent krist.
mit sînem zouberlist
hât er im gemacht diensthaft
die allerbesten ritterschaft,
die ie beschein diu sunne;
si sint ouch sô versunne,
daz ich dir daz râten wil,
dû lâz dich dunken niht ze vil,
swie vil dû liute maht gewinnen.
mich dunket in mînen sinnen,
man tuo im daran unreht,
daz im sîn selbes gesleht
mit ir gelouben widerstreben,
daz er zuo dem leben
sî mit sigenuft
erstanden ûz des tôdes gruft:
ez mac wol wâr sîn.
daz laet er werden schîn
an maniger geschiht:
wand waer er selbe niht
lebendic worden
wider der natûre orden,
mit wie getânen sachen
möht er denne gemachen
die sînen lebendic an der stunt?
mir ist daz wol kunt,
daz jesus mit sînen witzen
achazen unde maurizen
und georjum de herzogen
von dem tôde hât gezogen
und hât in gegeben
anderstunt daz leben
den selben ellenthaften man
hiez der keiser dacian
durch der kristen got toeten
und in sînem bluote roeten
von den ist uns sît geschehen
grôzer schade, hôrt ich jehen
mînen enen den saeligen:
dô man vor baldac sach ligen
herzog gotfriden von lutringen,
den mohte nie ze leide bringen
der heiden her grôz;
swen si vil nâhen blôz
wâren an irer kraft,
mit grôzer geselleschaft
sach man den zuo staphen
daz liezen si an kaphen
alle die, die heiden wârn,
daz si mit drin grôzen scharn
zuo den kristen riten an;
der drîer schar houbtman
wâren die zieren degen,
die eines sint nû tôt gelegen
und gemartert durch jesum
maurizen und achazium
und den herzogen geori:
manlichen sach man di
der kristen schar mêren
und die heiden rêren
zuo der erden nider.
vor unde sider
ist ez ouch geschehen,
daz habent wol gesehen
die heiden und die kristen niht.
er hiet uns dicke brâht enwiht
jesus mit der kristen hant,
waer apoll und tervagant
niht gewesen und junô.
swâ dû ez niht scheffest sô,
daz dû hâst überkraft
gegen jesus ritterschaft,
sô bistû versûmet gar.
ich bring durch dînen willen dar
von tandarnas mînem lande
drîzic tûsent wîgande
für akers ûf daz velt breit>.
grôz genâd man im des seit.
der kunic von gricolan
dem niwen soldan
ze dienste unde zêren
sîn her lobte ze mêren
mit zweinzic tûsent mannen.
mit den wold er spannen
für akers ûf daz velt
manic hêrlich gezelt.
er wold ouch sô bereit sîn,
swenne der kristen pîn
datze akers ende naeme,
daz er mit den sînen kaeme
mit schiffunge ûf daz mer
mit sô kreftiger zer,
daz er nihtes vermist,
ob er jâres frist
vêhen solt die kristenheit.
der gesellikeit
und der grôzen triwe
danct im der soldan niwe.
der kunic von berbester
manhaft unde vester
was er an ellenthafter tât.
dô in der soldan bat,
daz er sich darzuo bereit,
daz er die smaehe und diu leit,
diu datz akers waern getân,
sînem vater, dem soldan,
hulf anden unde rechen,
darzuo hôrt man in sprechen:
< ez ist nû ergangen lanc,
daz aller mîn sin und gedanc
darnâch ist gestanden,
wolden si inz enplanden
ander kunic mîn genôz,
daz wir eine vart grôz
mit kreftigem her
taeten über mer
den kristen ze gevaere.
die sint mir unmaere
unde bin in gehaz
allermeiste umbe daz,
swelch kristen begangen hât
untriu unde meintât,
oder hât er sô geworben,
daz von sîn schulden ist verdorben
sîn vater oder muoter,
oder ist er sô unguoter
indert gesehen,
daz von im ist geschehen
mortlichiu manslaht,
oder hât er ze leide brâht
bruoder oder swester>,
sprach der von berbester,
< oder hât erz sô geschaffen,
daz er deheinen phaffen
ertôt oder gevangen hât,
ez sî bischolf oder prelat
oder hab geistlichen orden,
ist er von im worden
des lebens betoubt,
gevangen oder beroubt,
oder swie er hât gedienet daz,
daz man in durch gerihtes haz
solde scheiden von dem leben
daz wirt im allez vergeben
und wirt von sunden gescheiden,
daz er ûf uns heiden
her über var in kurzer zît.
sît in solhe buoze gît,
dem hie ûf erden ist bezalt
ires gotes gewalt
und dem si sint gehôrsam,
zwâre dem bin ouch ich gram.
er heizet bâbst, hân ich gehôrt.
daz dem selben wurd zestôrt
sîn guot gemach, des waer ich frô.
welt ir ez ahten alsô,
daz daz selbe werd getân>,
sprach zuo dem soldan
von berbester der zier,
< daz die kunig alle und ouch ir
unser goter dâmit êren,
daz wir mit her hin über kêren,
swen wir akers gewinnen,
daz wir die rômaer bringen innen,
den bâbest und den cardinal,
swâ wir der kristen quâl
fürbaz mugen gemêren,
dâ welle wir mit êren
unser goter die süezen
und well ouch dâmit büezen
unser sunde missetât.>
dô sprach der admirat:
< dû redest als die wîsen.
man sol dich immer prîsen,
daz dich dîn wille treit
ze sô getâner frumikeit,
als dû hâst hie für gegeben.
ich wil ouch immer darnâch streben,
daz wir volfüeren daz.>
< sô wil ich dester baz
daz dinc grîfen an,
funfzic tûsent man
wil ich bringen mit mir
für akers ûf die rivier
durch der kristen val.>
des dancten si im über al.
ein lant heizt salaterre,
dâvon ein grôzer herre
truoc zepter unde krône,
ouch enphiengen schône
drî kunic von sîner hant
ir krône und ir lant
und wârn im dienstes undertân.
der sprach zuo dem soldan:
< ich bin als mehtic und als rîch
als der kunic von francrîch,
der wan durch sîn übermuot
sô manige reise tuot
kostlich her über mer
mit kreftigem her
unsern schaden ze mêren.
dâmit waent er êren
sînen got jesum.
der waent alsô sîn frum
hie ze baldac schaffen,
als er mit sînen phaffen
enhalp meres hât getân
datz rôme und datz lateran.
weiz got, daz mac sich niht gefüegen.
jesum solde wol genüegen,
daz er datz rôme in der stat
machmeten verdrungen hât,
darinne er gewaltic was.
manic schoene tempel und palas
mit grôzer koste ungeswachet
was im zêren dâ gemachet,
darinne was in liehtem schîn
manic siule guldîn,
lanc unde grôz,
dâ machmet und sîn genôz,
diu andern goter, ûf sâzen.
die rômaer des niht vergâzen,
dâmit si möhten ervollen
tervagandes lop und apollen,
jovis und mercurii,
die êrten grôzlichen si,
unz daz diu zît kam,
daz jesus den tôt nam
von den juden datz jerusalem.
ê aber diu selbe zît kaem,
dô het jesus der versunnen
zwelf junger gewunnen.
under den selben het er
einen alten, hiez peter,
der was kundic unde karc.
der selbe sich verbarc,
dô in die juden viengen
und unprîs an im begiengen:
dô jach der selbe trugenaere,
er weste niht, wer jesus waere,
dô in die juden habten an,
er waer im gewesen undertân;
umb die selben schulde
gewan er jesus hulde.
dâmit er hinze rôme kam.
die junger er sich an nam.
die jâhen alle nâch,
swes er vor jach.
mit witzen und mit listen
machet er si kristen.
er begunde si berouben
unseres gelouben
und lêrte si die niwen ê.
darumbe tet im wê
der keiser nerô.
den wold er ouch alsô
von den gotern brâht hân;
dô het er einen wîsen man,
der was geheizen symon,
der nam in dâvon,
daz si in zuo den stunden
niht übereffen kunden
noch von den gotern bringen.
darumbe si ringen
begunden immer mêr darnâch,
daz si sîn kaemen ze râch,
der selbe phaffe peter
und ein gesellen het er,
der was paulus genant.
der hât ouch kriechenlant
brâht in grôzen irresal.
an in beiden zeinem mâl
rach der kunic nerô
sînen dienaer symon sô,
daz si daz leben verlurn.
dô si den tôt kurn,
swaz er dô junger het,
die wolden an der stet
ze meister einen andern phaffen
daz het ouch peter geschaffen,
ê er verlôs daz leben
der begund ouch darnâch streben,
wie er diu goter entêrte
und unsern glouben verkêrte.
daz wart ouch an im gerochen.
erslagen und erstochen
wart ir vil âne mâzen,
daz si dâvon nie wolden lâzen.
die behielten peters lêre
sô vesticlich und sô sêre,
unz daz si sich sîn doch erwerten
und den gelouben beherten,
den si gelêret het jesus.
mir ist geseit alsus,
daz in drin hundert jâren
zwên und drîzic baebste wâren,
die sich almeist liezen toeten
unde maniger marter noeten
durch irs gelouben willen.
si liezen sich niht bevillen,
si wâgten lîp unde guot
unde liten grôz armuot
beidiu spâte unde fruo,
ê si daz gar braehten zuo
und unser goter gar vertriben
und daz ir got und si beliben
datze rôm an dem gewalt,
der in noch hiute ist bezalt.
die genâde in erwarp,
dô maxencius der keiser starp,
ein alter trugenaer,
der was geheizen silvester.
der schuof ez alsô
mit dem keiser constantinô,
daz aller sîn will ergie.
swaz er ane vie,
daz volfuort er allez samt:
allerêrst wurden verdamt
unser goter lobesam;
gehezzic unde gram
wart in wîp und man.
datz rôm und datz latran
die schoenen tempel grôz
wurden gemachet blôz
aller der gezierde,
diu zêren und ze wirde
wârn gemachet unsern goten;
diu hât sînen zwelfpoten
jesus wîchen heizen,
ûz rômischen kreizen
hât er diu goter her vertriben.
swie gerne diu nû hic beliben,
nû wil er si durch sînen haz
aber trîben fürbaz.
lîp unde guot
und aller heiden bluot
sul wir ê vergiezen,
ê wir die phafheit liezen
komen hie an den gewalt,
den in ir got hât bezalt
in der kristenheit.
her soldan, ich bin bereit
ze schirmen unseren gelouben,
dâ man die akersaer sol berouben
lîbes unde guotes
und sich satten irs bluotes>,
sprach der manhaft;
< ich wil mêren die geselleschaft
mit funfzic tûsent degen,
die vor akers sullen phlegen,
swaz den kristen schedlich ist.>
des sagt im an der frist
der soldan lop und danc,
und sîn vater der kranc
bat im diu goter wesen holt,
daz er si alsô rechen wolt.
ccccxxx. der mich der maere verriht,
der west ir aller nam niht,
swaz aber er ir kande,
die selben er mir nande.
als verr ich sîn bewîset bin,
der kunic, die dâ kômen hin,
der was mit der zal
ein michel teil über al,
als ich vor gesprochen hân.
die lobten dem soldan
ieglicher sunderlich
ze helfen williclich
als verre als in tohte,
und swaz der man dar bringen mohte,
diu zal wart alliu an geschriben.
dô si ze baldac vertriben
der zît wol vierzehen tag,
dô huop sich jâmer unde klag,
herzenleit unde nôt:
der alte soldan lac tôt,
daz was in innerlichen leit.
durch ir selbes werdikeit
beliben si dâ bî einander,
einer unde der ander,
unz si den tôten werden
bestatten zuo der erden
nâch der gewonheit und dem sit,
der den heiden wonet mit.
ccccxxxi. dô daz allez geschach,
der junge soldan sprach
zuo den fursten allen:
< nû lât iu missevallen
mîn schaden und mîn laster
und müet iuch dester vaster,
daz mîn vater werd gerochen
an den, die dâ zebrochen
an uns habent ir triwe.
ich bin ein man niwe
in disen hôhen êren:
ir sult mich wîsen und lêren,
wie ich begê iwern willen.
des lâz ich mich niht bevillen
als verr als ich ez vermac,
daz ir gedenket der klag,
die iu der werde man,
mîn vater, hât getân,
der von den kristen ist gesturzet
in solch leit, dâvon gekurzet
sîn werdez leben ist,
daz wir des in kurzer frist
komen ze râch>.
der kunige menige sich besprach,
in welher frist daz möht geschehen,
daz man si solde sehen
datz akers vor der stat.
si wurden des ze rât
unde wart alsô gemezzen:
etlich sô verre wârn gesezzen,
daz si kûme über ein jâr
mit grôzem her kaemen dar,
dâvon diu hervart wart gesprochen
über ein jâr und vier wochen.
des wart an der stunt gesworn
dem soldan hôchgeborn,
so diu selbe zît naem ein ende,
daz si mit werlicher hende
für akers waeren bereit
< und rechen iwer leit
und iwer, goter, smaehe>,
daz nimmer mêr geschaehe
den heiden dhein ungemach
von den, die man datz akers sach.
ccccxxxii. dô daz bestaetigt wart,
nû wârn ouch zuo der vart
die kunig alle bereit.
friuntschaft und gesellikeit
erbôt in der soldan.
mit urloup schieden si sich dan
die edelen kunige wert,
ir ieglicher kêrt,
von dannen er was komen.
ich hân alsô vernomen,
ob daz waer ergangen,
daz ieglichem gevangen
waer vater, kint und wîp,
oder ob er den lîp
dâmit solt lôsen oder sîn êre,
si enmöhten niht sô sêre
umbe liut geworben haben.
golt und silber si gâben,
als ez waeren steine.
diu gnâde was niht kleine,
die man den heiden vor zalt,
den, die dâ wâren balt,
dô man akers wolt zestôren:
die wolden in ir kôren
diu goter hôhe setzen
und ouch des lebens ergetzen,
ob si den tôt kürn.
waz si darunder verlürn,
des sagt man in wênic vor.
sich huop und erwegt enpor
in aller der heiden lant,
swaz man bî solhen kreften vant,
daz ez waer sô behende,
daz ez möhte in der hende
stap oder stange getragen.
die endorfte niemen dar jagen,
wand si sîn selbe flîzic wârn.
nû lâze wir daz varn
ccccxxxiii. und sagen, wie die akersaere
gebârten, dô in diu maere
kômen und diu widerbot.
vil tiwer klagten si got,
daz der cardinal ie wart geborn,
dâvon solher zorn
und solher schade sold ergên,
den niemen möhte understên.
si wurden des ze râte,
daz si sanden drâte
hinze rôm ir botschaft.
der drîer orden meisterschaft
ieglicher zwêne brüeder sant
zuo dem bâbst, daz er gemant
wurde von in.
ouch sanden dâhin
ein boten die venediaere
und von jenû die burgaere,
die dem bâbst solden sagen
die wârheit unde klagen
die drô und die nôt,
die man in enpôt
ûz der heiden lande.
der bâbest dennoch wânde,
die klag, die si dâ teten,
daz si daz mêre heten
zungelimph dem cardinal,
dâvon diu kunftige quâl
von êrste dar kam.
wand die phaffen wâren gram
den akersaeren umbe daz,
daz si dem cardinal wârn gehaz,
der datz akers was gewesen.
zellen unde vor lesen
dem bâbest si begunden
daz beste, daz si kunden,
unz si verkêrten den man.
der hete des guoten wân,
er wolde boten senden
den kunigen allen enden
und swen er ûz möht erwegen,
unde wold ouch selp zuo legen
den kristen enhalp mers,
swaz er den werlichs hers
möhte über bringen
mit antlâz und mit phenningen
unde mit anderm guot,
des was im wol ze muot.
daz wart im widerrâten.
die cardinal daz tâten.
die sprâchen:< vater, dir ist niht leit,
swaz man tuot der phafheit.
nû ist dir wol gewizzen,
wand der zît ist verslizzen
sît niht envollen ein jâr,
den dû selbe sandest dar
und im gaebe und bezalt
dîn selbes gewalt,
daz er den dâ volfüeren solt,
dem wurden si nie holt
darumbe, daz er ruorte
daz rehte und volfuorte.
daz was in ze swaere.
ez dûht die akersaere
und die geistlichen brüeder über al,
dîn bote der cardinal
runge alze sêr darnâch,
daz in ir guot gemach
wurde zestôrt:
darumbe si ermort
dînen boten wolden hân.
bî der naht er in entran
vil kûme ûf daz wazzer.
waer er ihtes lazzer
mit der fluht gewesen,
er waer nimmer genesen.
sullen si des niht enkelten,
sô gewinnestû selten
deheinen boten darzuo,
der ez williclichen tuo,
daz er von dir werd gesant
sô verre in fremde lant.>
dô sprach der bâbest honori:
< swaz halt nû si
habent begangen,
man sol si niht phrangen
mit helf an diser zît,
sît diu sach alsô lît,
ob man in niht ze helfe kaeme,
daz man solhen schaden naeme,
den die kristen niht überwunden>.
darzuo die phaffen begunden
spotlichen tuon:
< fride unde suon
gewinnent si wol von den heiden:
ez ist zwischen in beiden
ein solhe cumpanî,
daz si sint sicher und frî
solher nôtdurft, sô si sagent.
daz die brüeder von akers klagent,
daz ergêt durch den list,
swaz datz akers geschehen ist
smaehe dem cardinal,
daz wir daz über al
verkiesen gegen in.>
si legten sô gar dâhin
die geistlichen herren,
si hietens von irn êren
vor dem bâbst gescheiden,
waeren der heiden
widerbot niht gewesen,
diu dâ wurden gelesen:
daran kôs man die wârheit.
der boten einer seit:
< geistlicher vater und herre,
dû solt uns sô verre
vor dir niht lâzen hin legen:
der orden, der wir phlegen,
die sint von dînen vorvarn
bestaetiget vor manigen jârn
und sint dir als undertân
als hie ze rôme dhein man
under der phafheit.
swer der orden einen treit,
des leben ist staet ûf der wâg:
an swelher zît, an swelhem tag
die heiden werdent geladen
ûf der kristen schaden
von irer meisterschaft,
mit werlicher kraft
müez wir den widerstreben
und in des tôdes vorhte geben
beide spâte unde fruo
sol man dâ unser spoten zuo
vor dîn ze unser angesiht,
zwâre daz enfüegt sich niht.
doch swie ez darumbe kumt,
uns enschadet noch enfrumt
der cardinale spot
vor dem almehtigen got,
der dâ gewizzen hât,
wie ez umb alliu dinc stât.>
die boten kûm erwurben daz,
daz der bâbst ân underlâz
bî in sîne brieve sande
dem kunige von engellande,
dem von yspani und von francrîch:
den hiez er sagen kuntlich,
wie an getragen waere
ein hervart grôz und swaere
von den heiden ûf die kristenheit,
daz si mit helfe bereit
waern dem heiligen lande.
der bâbest si des mande
und gap inz für ir sunde,
ouch sand er an der stunde
sînen boten kunic ruodolfen,
daz er waere geholfen
ze schermen und ze fristen
vor den heiden die kristen.
die kunige jâhen alle gelîch,
si taeten ez williclich,
man müest aber lâzen in der wîle:
dhein grôzez her mit balder île
möht nieman sô verre bringen.
nû begunde sêre ringen
der meister der spitalaere,
der tiutschen hern und der templaere,
wie si ir maht gemêrten.
allenthalben si kêrten
hie dishalp meres in den landen,
swaz si hiuser erkanden,
diu in undertaenic wârn,
darin si begunden varn,
und swaz si zuo den stunden
darinne brüeder funden,
die ze dheiner wer töhten
und der si ot enperen möhten,
die wurden alzehant
über mer gesant,
und swer den orden wold enphâhen,
die liezen si in niht versmâhen,
die des wâren wert,
daz si schilt oder swert
mohten getragen.
dô ez nâhente den tagen,
daz sich ir sorg solt mêren,
dô sach man über mer kêren
tûsent brüeder werlicher man,
die datz venedien schiften an.
die wâren all bereit worden
in der tiutschen herren orden.
ir meister ouch von priuzen
gewan der kecken und der hiuzen
wol siben hundert oder mêre,
die gegen akers teten kêre.
der meister der spitalaere,
ob der iht müezic waere?
nein zewâre, er enwas:
hie dishalp mers zesamne las
wol zwei tûsent bruoder
von den wart manic fuoder
der heiden gerêrt
mit den er über mer kêrt.
der meister ouch niht müezic lac,
der der tempelaere phlac.
daz ist almeiste gelegen,
swaz die hie dishalp guotes phlegen,
in welhischen landen.
daz liez er im enplanden,
von hûse ze hûs er reit,
und die ir herze darzuo jeit,
daz si sich liezen gezemen
den orden an sich nemen
got ze dienst umb sînen lôn,
die enphienc er alle schôn.
mit den und die dâ wâren ê,
zwei tûsent brüeder oder mê
sach man füeren in
gegen akers hin.
und die venediaere
manigen kiel swaere
über mer sanden
datz akers, unde in den landen,
swaz si heten dâ,
daz wolden si sâ
vor den heiden frîen;
und manige galîen,
dâ bereite liut ûf wârn,
die liezen si varn
mit kostlicher zer
gen akers über mer.
sam tâten ouch nû
die herren von jenû:
die hiezen über gâhen,
swaz si moht vervâhen,
daz sanden si hin
den akersaern ze gewin,
werlicher liute genuoc,
die ûf dem wazzer truoc
manic galî und kock.
manic grôzer schoc
kom ouch durch got hin gevarn.
dô si alle komen wârn,
der die von akers warten,
durch schouwen si sich scharten,
waz si heten werlicher liute.
dô ervant man bediute
mit rehter zal ûf dem plân,
daz hundert tûsent man
dâ wârn werlich bereit
in îsenîner kleit.
dâvon die helde wol versunnen
manheit vil gewunnen,
si gâben in selben guoten trôst,
si wurden wol erlôst
der sorgen und der vorhte,
daz in niht arges worhte
der soldan an der stat.
drî mûr si hât
vor ir und als manigen graben.
man sach si baz gehaben
denne in ze muote was.
dô der soldan gelas
ccccxxxiv. zeinander sîn maht,
für akers, als er het gedâht,
dar zogt er gewalticlich.
ez was als ungelîch,
daz sag ich âne triegen,
als dâ vier tûben fliegen
gegen zehen scharn,
darin sich samnent die starn:
swer prüeven kan grôziu her,
daz volc, dâ her terramer
oranse mit besaz,
an der zal mâz
was ez als ungewegen
dem her, dâmit umbelegen
wart akers von dem soldan,
als ich vor gesprochen hân.
ei süezer got, herre,
swie tief und swie verre
wir uns darnâch gedenken,
sô enwil sich niht enlenken
ze verstên unsern sinnen
dîn wunderlich beginnen,
daz dû sô dicke tuost,
sît dû betwungens nihtes muost
tuon mit dîner hantgetât,
wan alsô dîn wille stât:
sô nimt mich besunder
vor allen dingen wunder,
warumb dû ûf der erden
sô vil hâst lâzen werden
des ungeloubigen sâmen,
die der drivaltikeit namen
niht für ein wâre gotheit jehent,
wand si hazzent unde vêhent
alle, die daz bescheinent,
daz si dich mit triwen meinent
und kristenliches gelouben sîn.
daz wart vor akers wol schîn.
ccccxxxv. dô si begunden zogen zuo,
daz was eines morgens fruo,
dô diu sunne wol erschein.
datze akers grôz und klein,
man, kint unde frouwen
giengen durch schouwen
ûf die turne hôch.
ir herze freude flôch
und gesâhen in vil leide,
dô daz velt und diu heide
wart bedact mit den sarrazîn.
swaz von allen vogelîn
wuochers kumt und fruht,
daz waer ein michel ungenuht,
ob diu von heiden ûz zugen,
unde daz diu selben flugen
von nest gewâpent drât
volwahsen an ir stat
sô waer ir dennoch ze vil.
ein dinc ich iu sagen wil
für eine wârheit,
wand alsô wart ez mir geseit
von wârhaften liuten:
der die zal möht bediuten
der, die dar kômen durch geliger,
der ist ninder lebentiger;
wand nâch der schrifte mez,
sô ist dhein besez
sô hertez nie begangen,
sît diu werlt ist an gevangen,
als dô der kunic darius
unde sîn sun zirus
heten besezzen
kunic walthasarn den vermezzen
ze babilon in der stat:
swaz man dâvon geschriben hât
gesprochen und getiht,
daz ist allez ein niht
wider ditz besez herte.
der heiden zuogeverte
was sô kreftic und sô grôz,
daz sîn die kristen verdrôz,
die ez datze akers sâhen.
si begunden zuo gâhen
mit scharen emziclich
aller tegelich
als ein fliezunder wâc
wol vierzehen tac
für akers ûf den plân,
ê der soldan
selbe dar kam.
wîten rûm er nam
des gevildes für sich.
daz sach man dô hêrlich
bedecken und beschutten
mit gezelten und mit hutten,
die dâ wurden ûf gespannen
im unde sînen mannen.
die dâ lâgen nû darnider,
wider die dâ kômen sider
mit heres kraft hernâch sâ,
wâren niht halbe dâ:
si zogten zuo aber sêre
wol funf wochen oder mêre,
ê die kunic kômen gar,
die all gelobet heten dar.
die mich verrihten der maere,
daz wâren brüeder êrbaere
von der tempelaere orden
si wâren des niht über worden,
si heten ouch erliten wê,
dô des tôdes rê
datze akers ergie,
dô diu kristenheit enphie
der heiden gerich.
ich sprach:< durch got verrihtet mich
eins dinges, des ich bin betrogen:
sît der heiden zuo zogen
für akers wert sô lange frist,
teten siz durch dheinen list
oder was ez von ir menige grôz?>
daz machten si mir blôz
und jâhen alle gelîch:
< man waent, si haben müezelich
zogende geriten;
daz wart dâ vermiten:
hiet ez gekostet all ir êre,
si möhten niht sô sêre
îlens haben gephlegen.
ez wart alsô gewegen,
sô si zogten zuo
daz wert von morgen fruo,
unz daz diu sunne under ge
weder dort noch hie
wart nie gesehen groezer volc.
als ein strîch unde wolk,
diu für sich gêt emziclich,
alsô breit was ir strich.>
al die zît, die ich vor nant,
allenthalben wart daz lant
verdecket und der plân
von der stat hin dan
wol ein tageweide.
si gesâhen in vil leide
datz akers die vermezzen:
sô harte nie besezzen
wart der kunic priamus,
dô in von kriechen menelaus
datz troyen besaz
umb den tôtlichen haz,
daz im sîn sun paris nam
sîn schoenez wîp elenam.
den kristen hie wirs geschach
von maniger hande ungemach.
dô die heidenischen schar
geherberget heten gar,
alrêrst die maleditten
zuo der stat riten
den getouften ze vâr.
si nâmen vil eben war,
wâ in diu stat töhte,
dâ man geschaden möhte
akers der stat.
maniger valscher rât
wart dô gegeben
ûf der kristen leben.
herre got, nû sich an,
wâ sint nû dîne man
und dîne soldeniere,
ich mein die ritter ziere,
den dû ze solde und ze lône
gîst die himelischen krône,
darumb daz si des niht bevilt,
si tragen dîner marter schilt,
ich mein daz kriuze ûf ir wât,
und die ir orden darzuo hât
gephlihtet und gebunden,
daz si zallen stunden
mit werlicher kraft
gegen der heidenschaft
sich solden lâzen sehen.
daz ist ouch ê geschehen:
ez was vor unvernomen,
daz die heiden waeren komen
ungestriten ie sô nâhen,
wande swenne si si sâhen,
sô îlten die brüeder dâhin
wolbereit gegen in
und striten mit in ûf dem plân
lîht funf mîle her dan
durch got und durch ir êre.
owê, die sûmten sich sêre
wes wellent si beginnen?
daz si in lâzent zerinnen
manheit, diu in nie zeran!
mir ist kunt getân,
daz die besten von den burgaeren
kômen zuo den spitalaeren
und bâten si sich bereiten
nâch den alten gewonheiten.
daz versagten si in gar;
si sprâchen:< heizet nemen war,
warzuo die tiutschen herren tugen,
oder waz si volenden mugen!
der rât iu sô wol behagte,
dô man widersagte
bezzerunge dem soldan
umb daz, daz im was getân
durch die drô der phaffen.
nû heizet si schaffen,
swie si dunket guot!
wir sîn sô gemuot,
ê wir uns liezen swachen
und unser êre minner machen,
ê liez wir uns roeten
in dem bluot und toeten.
wir verrihten uns wol.
tuo der man, daz er sol>.
dô daz hôrten die vermezzen,
die datz akers wârn gesezzen,
daz in die spitalaere
helfe unbereit waeren,
si erschrâken von den maeren
und sanden zuo den tempelaeren,
ob si ze velde wolden rîten
unde mit den heiden strîten.
die erzeigten ouch ir nît,
der von in leider sît
offenbâr ist worden,
daz si den heiligen orden
mit gevaere hânt getragen,
als ir wol gehôret sagen,
sô wir nû komen an diu jâr,
daz dem bâbst wart offenbâr
und dem kunic von francrîche
und der phafheit algelîche,
wie si die werlt betrugen.
nû hôret, waz si hie für zugen,
ccccxxxvi. dô man si zuo dem strîte bat:
ez waer datz akers in der stat
der spitalaer gewalt
sô grôz und sô manicvalt.,
daz si si ninder kêren
liezen ze dheinen êren.
< daz schein an manigen sachen>,
zuo den boten si sprâchen:
< unser wîsung phâht
den akersaern versmâht
gegen dem cardinal>,
sprâchen si zdem mâl,
< dô er dem soldan
in einem frid sîn man
liez toeten unde solgen.
dô wold uns niemen volgen.
die des dinges dô wielten
und den rât inne hielten,
die lâz ouch wir sîn walten noch.
alrêrst wolden si daz joch
uns ûf den hals legen;
si sullen vor vehtens phlegen
die an dem râte giengen für.
daz des bâbestes tür
phlegent die tiutschen herren,
der geheime und der êren,
daz si ze rôm sint kameraere,
daz müezen die akersaere
weinen unde klagen.
ez waere nie vertragen
daz laster und der ungemach,
daz dem soldan geschach
von dem cardinale hie,
wand ez in einem frid ergie:
dô daz geschach alsô,
des wârn etliche frô,
und daz nan niht bezzerunge tet
dem soldan nâch sîner bet,
daz was der tiutschen herren schulde,
die wolden der phaffen hulde
durch nihtiu verkiesen:
darumb muoz man verliesen
datz akers êr und guot
und vergiezen ir bluot,
die dâ niht fürbaz mugen.
lât sehen, welch nû tugen
mit ir helf und mit ir rât,
daz si behalten die stat!
uns ist daz wol kunt,
daz in kurzer stunt
der bâbest und die cardinal
den brüedern von dem spital
und den von dem tiutschen hûse
sendent âne pûse
ze helfe über mer
ein kreftigez her,
dâ si den heiden mit strîten.
wellen aber wir des bîten,
die wîl sol uns behüeten got.>
ditze retten si in spot
und ander rede genuoc:
niemen was sô kluoc,
der an ir antwurte
durnehticlichen spurte,
wes in ze muote waere.
die hôhsten akersaere
suochten dô drât
der tiutschen herren rât
und ir helf alsam.
swaz man dort vernam,
daz wart in ouch kunt.
die selben brüeder sâ zestunt
sprâchen, ich sag iu wie:
< ist iemen sô getâner hie,
der sich furhte sô harte,
der hab ander dinc ze warte.
swaz wir mugen volenden
mit herzen und mit henden,
des gêt an uns niht ab.
des lîbes und der hab
dô bewâge wir uns gar
âne aller hande vâr,
dô wir in disen orden fuoren
unde die gehôrsam swuoren.
des selben ordens regel seit,
wir sullen die phafheit
mit gehôrsam êren.
wil uns daz ieman verkêren,
darumbe lâze wir sîn niht,
swaz halt uns dâvon geschiht:
wir werden nimmer gram
dem bâbst noch ungehôrsam.
swem daz niht behag,
der selbe sînen orden trag,
swie sô in gelust.
gewin unde flust
well wir mit iu lîden
und wellen niht vermîden
mit den heiden einen strît.
swenn iuch des dunket zît,
sô sî wir bereit.
dehein zageheit
wirt an uns ersehen.
ez ist ê geschehen,
daz wir mit kleiner kraft
grôziu her der heidenschaft
haben oft gevellet,
sô sich got hât gesellet
ze uns mit sîner helfe.
swie gar in freidiger gelfe
die heiden dâvor wüeten,
si kunnen sich des niht behüeten,
wir gewinnen in an ein spil,
daz wir ir slahen vil,
wil uns got bî gestân,
als er dicke hât getân.>
si retten dem gelîch,
dô si sô menlich
si sâhen gebâren,
die dar komen wâren
durch got her über mer,
und der venediaer her
unde daz der jenûaere.
si manten die akersaere,
daz si waeren bereit
des morgens, sô ez teit,
mit den heiden ze vehten.
nû begunden sich gerehten
des volkes ein michel teil,
und der leben nû was veil
umbe daz êwige leben,
die begunden darnâch streben,
daz man ze velde rit
und mit den heiden strit.
des morgens, dô ez tagte,
als ich ê sagte,
der meister der tiutschen hern
mit den sînen hete gern
geriten in den tôt.
den man des âbendes gebôt,
daz si sich liezen schouwen,
wes man möht getrouwen,
dâ man ûf zellen solde,
der selben ein michel teil wolde
für die stat ninder rîten
durch dehein strîten,
ez wurd ê ein einunge
zwischen der samenunge
der geistlichen brüederschaft.
si vorhten, wurd diu heidenschaft
der missehellung inne,
die si heten dort inne,
daz kaeme in ze unstaten.
etlich, die sich bereit hâten,
die kêrten dô wider.
doch sagte man uns sider,
heten die spitalaere
und ouch die tempelaere
der heiden ernest gewest,
als si ez westen zem lest,
si heten helfe niht vermiten.
daz von in wart gebiten,
durch ein hôch vart daz ergie:
si wolden warten, wie
man ir helfe klagte.
dô daz volc sô verzagte,
dô gerou ez si sêre,
wand man moht niht mêre
daz volc mit dheinen dingen
ab dem gelouben bringen,
ir helfe waer mit gunterveit.
sô grôz eise man in seit
von der grôzen überkraft
der verwâzen heidenschaft.
diu zageheit dô worhte
an den liuten solhe vorhte,
daz si fürbaz heten niht
dhein ander zuoversiht,
wie si sich ernerten,
wan ob si erwerten
den heiden vor die stat:
diu grôze güete, die si hât,
diu verlôs in êr und guot;
si enheten des dheinen muot,
daz die heiden iht des erfunden,
dâmit si überwunden.
sus wândens werden erlôst.
seht, dô vaelte in der trôst.
ccccxxxvii. nû hôret, wie man des began.
die heiden dem soldan
den rât alle gâben,
daz er den êrsten graben
fulte zuo; sô daz geschaehe,
daz man danne besaehe,
wie man die mûre nider stieze
und in den andern graben lieze.
dô hiez der soldan vil fruo
gemeiniclichen grîfen zuo:
esel, miul und olbendin,
swaz man der mohte gewinn,
dromedarî, kemmel und merrinder,
starke liute und niht kinder
darzuo geschaffen wurden,
die mit grôzen burden
luoden vil schier
daz vihe und diu tier,
diu ich hân genant.
swaz man holzes vant,
strô, wasen unde gras,
daz ze füeren guot was,
saher, rôr unde loup,
darûz manic grôzer schoup
dô gebunden wart sâ
und an der selben stat dâ
wart in den graben gelegt.
grôzer schal sich erwegt,
dô liut und vihe ûf
kômen ze hûf.
der tier was an der zal
wol drîzic tûsent über al,
diu dâ truogen emziclich
tac unde naht gelîch
zuo dem graben den last,
und swelhem gebrast
der kraft von dem gedrange,
daz erzent man unlange,
daz halt wol waer genesen,
daz muost des tôdes wesen,
wand man ez in den graben stiez.
si dûht ein grôzer geniez,
ob dâmit wart der grabe vol.
sô man die wârheit reden sol,
sô nimt mich besunder
under andern dingen wunder,
wie man in sô kurzer frist,
als mir dâvon gesaget ist,
ein werc als ungehiwer
von dheiner kunste stiwer
möht volenden ie,
als ez dâ ergie:
in vierzehen tagen,
hôrte ich dô sagen,
wart der grabe sleht:
manic heidenischer kneht
verlôs darunder daz leben,
ê der grabe wart eben
sô gemachet mit der erden.
ez mohte niht leider werden
den kristen in der stat,
dô der grabe sô drât
wart gefullet von den heiden.
allerêrst begunde leiden
alten unde jungen
der brüeder mishellungen
und ir hôchvertiger sit,
der in het gewonet mit.
der was in noch alles bî,
wand der mûre wâren drî
und der graben zwêne noch.
manic swaerez bloch
hiengens an die zinnen:
si wâren in den sinnen,
man wolt sturmen hin an.
swaz man solde hân,
daz dâfür guot waere,
daz bereiten die akersaere.
darzuo was diu heidenschaft
ze wîse und ze schalchaft,
daz siz iht alsô übergâben.
si fuoren enhalp des graben
under die erden:
si wolden wizzenhaft werden,
warûf stüende der grunt.
daz wart in kurzlichen kunt,
wand si vil schiere wârn
unz an den grunt gevarn
under der kristen danc:
wol funfzic klâfter lanc
si underworhten daz gemiwer
unde zunten dâ mit fiwer
daz geruste an.
dô daz verbran,
dô tet diu mûr val
in den graben ze tal,
der her an ze naehste lac.
klegelicher bâc
huop sich dâ unde grôzer schal
in der stat über al.
in was ungemach,
dô man die wârheit sach,
daz in sô kurzer frist
die heiden mit ir list
heten sô gar unerwert
der stat mûr verschert.
in der stat gelac der schimph
unde der ungelimph,
ich mein daz hôchvertige leben,
des dâ phlâgen die begeben,
die daz kriuze tragen.
alrêrst begundens klagen
und sâhen, ob in indert töhte,
daz diu stat die heiden möhte
mit strît gegrîfen an.
nû hete der soldan
daz dinc alsô betraht,
daz beidiu tac und naht
an ieglichem burctor
wol bereit hie vor
hielten ûf dem plân
funfzic tûsent man,
die niht anders phlâgen,
wan daz si dâ lagen
ze huot vor iegelicher tür,
ob iemen kaeme her für
ûz der stat durch strît,
daz si den als lange zît
mit strîte widerlegten,
unz sich ûf gewegten
ieglich kunic mit sîn er schar.
dô des wurden gewar
datz akers die herren,
si begunden darzuo kêren
ir witz und iren sin,
waz in zuo gewin
daz aller beste waere.
nu vereinten sich die akersaere,
ez füege in allerbeste,
daz si beliben in der veste,
unz die heiden dâ verdruzze;
daz waere in nutze,
daz man mit in niht strit,
wand man si überrit
und wurden ouch überwunden,
sô enmöhten noch enkunden
daz volc sich ernern
noch die vest erwern.
ez waere ouch niht guot getân,
daz wider hundert ein man
sich strîtes underwunde;
sît man niht enkunde
vinden die gelegenheit,
daz den heiden dhein leit
ân ir verderben möht geschehen,
sô solde man nur besehen,
wie man der stat wielte
und si sô lang behielte,
unz die heiden verdruzze
unde daz daz maer erduzze
hin über mer in diu lant,
ob den bâbst sîn triu ermant,
daz er in helfe taete
und die hôhen kunige baete,
daz si dar füeren mit her
durch got über mer
ze helf den kristen und dem lande.
vil boten man sande
her über mer über al,
die der kristen quâl
solden kunden unde klagen,
und ob man in kurzen tagen
in niht ze helfe kaeme,
waz denne schaden naeme
diu kristenheit enhalp mers;
und swer in braehte als vil hers
ûz aller der kristenheit wît,
daz man den heiden strît
vor einer porten möht gegeben,
sô fristen si wol daz leben.
geschaech aber des niht schiere,
sô wurd akers diu ziere
verlorn und swaz darin waere.
disiu leiden maere
wurden schier gesagt
den kunigen unverzagt,
die dishalp meres sint gesezzen.
nû was leider der vermezzen
kunic ruodolf erstorben,
der mit triwen het geworben
des rîches und der kristenheit
êre und grôz wirdikeit,
sô er beste kunde.
dô dem got niht engunde
ze leben fürbaz,
schaden âne mâz
daz rîche dâvon enphie.
swaz ander kunige wâren hie,
die phlâgen niht grôzer île,
und der dô zuo der wîle
der kristenheit mit lêre phlac,
sô daz an im lac
baebstlich gewalt und êre,
der sûmt sich alze sêre,
wand ez lac alsô umb in,
daz hôch witze unde sin
im leider gebrast.
hertes lebens last
het er bî sînen tagen
durch got an im getragen
und kund ze solhen sachen niht.
des stuont ez leider unverriht
ze rôme über al.
etlich cardinal
heten des geniez.
celestinus er hiez:
sîn end und sîn anvanc
waer ze sagen ze lanc;
dâvon ich ez wil
sparn unz an daz zil,
daz wir von den baebsten sagen,
waz ieglicher bî sînen tagen
hât geschaffen und getriben:
dâ wirt von im geschriben,
waz bî sîner zît geschach.
der akersaere ungemach,
was von im unerwendet,
wand er wart versendet,
daz er nimmer mêr her wider kam.
benedictus daz amt in nam
zuo dem selben mâl.
der was cardinal,
dô die akersaer volendet
ir botschaft sô gar unbewendet
und umbe helfe heten
über al gebeten,
diu in leider was sein.
dô wurden si enein,
daz si sich gegen der heiden her
wolden setzen ze wer
als verr si werte daz leben
und wolden in des widerstreben,
die zwô mûr und die graben,
die si noch mohten gehaben,
daz man in die iht an gewunne.
die heiden karc und versunnen
liezenz in enplanden:
dâ diu mûr was gestanden,
daz was ein ûf geworfen rein,
dâ giengen grôz unde klein
mit ir geziuge hin
und zugen den buhel in,
daz er ebenslehte wart,
alsô daz in diu vart
hin zuo behende was.
diu tier, diu ich ê las,
diu giengen aber dar
geladen harte swâr,
unde swâ diu mûr erwant,
daz von den stein und von dem sant
der grabe was niht vol,
in diu selben hol
schutt man aber vast
allen den last,
den die heiden dar fuorten.
die kristen sich ruorten
verre baz denn ê,
si teten harte wê
den heiden mit schiezen.
ir fliesen und ir geniezen
wâgen nâhen gelîch.
ob des wundert ettelich,
wie daz möht ergên,
den gib ichz ze verstên.
swie vil die heiden liten nôt,
die von den kristen lâgen tôt,
als vil was ir dester min,
sô was daz ir ungewin:
ze swie getâner stunt
ein heiden wart wunt,
sîn waer lutzel oder vil,
den warf man an dem zil
in den graben nider
maniger gerne waer her wider
ûz dem graben gekrochen:
sô was daz dinc alsô gesprochen
von dem baruc, der dâ hât
die êre, daz an im stât
nâch ir ê baebstlich gewalt,
sô daz im junc und alt
müezen sîn gehôrsam,
die heidenischen priesternam
tragent under in.
si habent den sin,
swer nâch sîm gebote leb,
daz er dem wol vergeb
alle die sund und missetât,
die er ie begangen hât,
daz er darumbe fürbaz
apollen und machmeten haz
nimmer mêr gedulde
umb die selben schulde.
der baruc bet geboten
bî allen iren goten
und bî des bannen burde,
swelch heiden sô kranc wurde
von deheinem siechtum,
daz er des soldans frum
fürbaz moht geschaffen niht,
der solde haben phliht
mit machmeten in dem himelrîch,
daz er sich guotlich
des lebens bewaege
und in dem graben stille laege.
durch daz selbe gebot
lac etlich heiden tôt,
der wol genesen waere.
dâvon was den kristen swaere
halten oder lâzen.
do die heiden niht entsâzen
des lebens verderben,
dô wart ir val und ir sterben
sô kreftic und sô grôz,
daz daz bluot über flôz
allez, daz in dem graben was.
wunder was, daz iemen genas
in der stat noch hie vor;
dô daz bluot enpor
begund wallen und jesen,
waz solde dô genesen
von sô giftigem tamphe?
der in einem stamphe
basiliscum het zebert,
der gesmac waer niht sô hert
als der ûz dem graben gie,
swer des gesmackes iht enphie,
der gewan sîn genuoc.
die heiden wâren sô kluoc,
an den ihtes êren lac,
daz si sich huoten bî dem tac
vor der hitz und vor dem gestanc:
sô muosten under iren danc
die kristen haben hin an,
wand sô zehen tûsent man
die heiden dâ verlurn,
den schaden si verkurn
in einer kurzen wîle,
wand si mit balder île
als manigen schuofen hin wider.
man sluoc ir sô vil nider,
hiet diu mûr niht getân,
diu in den graben was gelân,
man möhte über die fluot,
diu dâ was von dem bluot
nimmer gegangen sîn.
swie vil man warf darin
holz, erde unde gras,
dennoch des graben fulle was
wâze, murc unde naz.
nû erfunden die heiden daz,
daz si fuorten dâhin
holz und stûdach darin,
darûf tuft und stein,
unden grôz, oben klein,
hiezen si zuo fullen
und daz mit erden hullen.
ez geschach niht in sô kurzer frist,
als man ez hie list,
langer wîl bedorft ez wol,
daz der grabe wart vol.
ccccxxxviii. nû seht ûf, akersaere,
leit unde herzenswaere
nâhent iu und ungemach!
ich waen daz ez niemêr geschach,
daz dâ ergie von den leiden
unde den verwâzen heiden,
daz in funf wochen
verfult wart und zebrochen
ein mûr und zwêne graben.
die kristen noch zwô mûre haben
und einen graben dâ enmitten.
die heiden giengen unde riten
unz an die mûre algeriht,
sô daz si irret niht,
alsô heten si daz lant
gemachet sleht als ein hant.
dô si volendet heten daz,
si ructen aber fürbaz
in die erden unde gruoben,
die kristen ouch an huoben
ze graben her enkegen.
mit stichen und mit slegen
wânden die behenden
die heiden widerwenden,
daz si iht grüeben hin durch.
die heiden gruoben ein furch
in die erden niht enge,
vierzic klâfter nâch der lenge
diu selbe gruft het.
des soldanes bet
diu was anders niht,
wan daz si füeren algeriht
zuo der gruntveste.
do die heidenischen geste
unz an die mûr kômen gar
und daz ir wurden gewar
die kristen in der stat,
si widerfuorn in drât,
dô si si hôrten hemern.
daz tengeln und daz temern
moht niht groezer werden,
als si heten in der erden
die kristen und die heiden.
si wâren ungescheiden.
grôz wart der schal
und der heiden val:
waere iemen dâ gewesen,
der die von dannen het gelesen
unde her dan getragen,
die dâ wurden erslagen
in der erden gruft,
daz die kristen den luft
möhten hân gewunnen,
sô waere niht zerunnen
den kristen ir kraft.
doch tôten si der heidenschaft
sô vil, daz der hûf
der tôten gie ûf,
daz daz selbe hol
über al wart vol.
ob si gern mêre heten gevohten,
dô enkunden noch enmohten
si zuo einander niht enkomen.
dô von den kristen wart genomen
diu sorge und diu vorhte,
daz man fürbaz iht worhte
in der erden an die mûr,
der gedinge wart in sûr:
den betrôc der soldan;
wande si heten des wân
und vil starken sin,
daz niemen zin
in der erden sunk,
unz daz man ûz dem tunc
die tôten veigen roumt.
des wart vil eben gegoumt
tac und naht von den kristen.
nû überkom si mit listen
von babilon der admirat:
der hiez an der stat
dishalp dem gehac,
daz da von den tôten lac,
wurken tac unde naht
durch die erden einen schaht
langen unde tiefen.
die kristen daz versliefen,
wand sie heten dhein getrehte,
daz man in sust geschaden möhte.
dô die heiden heten,
als si der soldan het gebeten,
wol und listiclich
undervarn daz ertrîch
unz an der mûr grunt,
ê ez den kristen wart kunt,
die ez hernâch muosten klagen,
dô heten si hin in getragen
bî der naht daz niemen sach
holzes sô vil: dô daz geschach,
die heiden karc und munder
rusten hin under,
dâ diu mûr ûf stuont,
als noch die rustaer tuont,
durch enthaltnus manic joch,
und von holze manic bloch
grôz unde swaere
wurfens in den tuofaere
und fulten in alsô gar,
daz die kristen wurden des niht gewar,
des werkes, daz dâ geschach
in ze schaden und zungemach.
nû hôret, wâvon daz ergie:
dô si die heiden hie
vertriben ûz der lucken,
dô hiez der soldan rucken
verre hin dan baz,
dâ selb er aber nider saz
in die erden unde worhte.
nieman daz marhte,
warumb er daz tet,
wand an der selben stet,
dô er dar begunde graben,
si begunden hin gegen haben
die kristen als ê
und wolden den heiden wê
als vor haben getân:
dô tet ez der soldan
niur umb die vâr,
daz si niht wurden gewar
des fiwers, daz dort geschach.
der akersaere ungemach
was harte nâhen.
stechen unde slahen
lie si der soldan genuoc:
mit willen er vertruoc
den schaden, den er kôs.
die er in der erden flôs
wand der het er sich bewegen
er lie die kristen phlegen
mit in nâch ir muot,
unz daz in dûhte guot.
dô hiez er zunden an
daz gerust, und dô daz bran
eines morgens fruo,
dô lief meniclich zuo
mit wazzer in den graben
und wolden ez erleschet haben:
si wânden, ez waer daz loch,
darin die tôten laegen noch.
dô was ez dort unden
sô verre, daz si niht enkunden
mit dheiner helfe stiwer
erleschen daz fiwer.
freud muost in zerinnen,
dô man daz fiur sach brinnen.
daz benam in allen trôst,
wand dô daz ertrîch von dem rôst
sich zekloup und zespielt,
daz diu mûr ûf hielt,
zehant diu mûr vallens phlac
in den graben, der dâ lac.
in geschach nie leider.
dô der mûre beider
die akersaere heten verlorn,
si heten wol gesworn,
daz die heiden den dritten graben
niht gefullet möhten haben
mit schiezen und mit swertes kamph
nû was der rouch und der tamph,
der dâ gie von dem âs,
daz in der erden verbrunnen was,
sô gar unmaezic und sô grôz,
daz die kristen verdrôz
an den zinnen ze wesen.
die kristen durch genesen
muosten den luft suochen
und umb den graben enruochen,
darin diu mûr was gevallen.
nu gebôt der soldan in allen
den heidenischen knehten,
daz si sich darzuo gerehten
mit helfanden und mit kemmelîn
und swaz der tiere möht gesîn,
diu dâ tragent swaeren last,
diu muosten aber vast
beide spâte unde fruo
den dritten graben fullen zuo
ouch schuof der soldan
besunder liut hin an,
die stein und erd über al
in den graben ze tal
zugen mit den handen,
dâ diu mûr was gestanden.
dem soldan was zorn,
daz er sô vil het verlorn
der olbenden sîn
und der kemmelîn,
der vor drîzic tûsent was:
dô man die zal nû las,
dô was ir kûm daz vierde teil.
zuo einem unheil
zalte im der soldan daz,
der grabe, den man nû hin saz,
daz der solher wîte phlac
und solher tiefe, die man wac
für die andern graben zwên,
die man dâvor sach stên,
die wâren niht sô michel beide.
den heiden was leide:
si vorhten in der zît zerinnen,
wande man niht möht gewinnen
der dinge dheiner slaht,
diu man für hiet brâht
und in den graben gelegt.
den baruc man an flêgt,
daz er in diu lant
sîn heidenisch priester sant
und daz er lieze predigen,
swer sich wold erledigen
von der hellewîze pîn,
der solde bereit sîn
zehant ân underwint,
man, wîp unde kint,
daz si füern für akers hin
und daz si braehten mit in,
swaz ie der man gehaben möhte,
daz zuo des graben fulle töhte,
swie daz genant waere,
daz ot niemen kaeme laere.
ez waern jen oder dis,
si solden sîn gewis,
swer dâ daz leben flür
und den tôt mit willen kür,
der kaem des selben tages schôn
in machmets und apollen trôn
gekrônet und gesezt
und sorgen gar ergezt,
die er hie erliten het
durch apollen und machmet
und durch den werden tervagant.
dô daz in diu lant
von dem baruc geboten wart,
dô wart für akers diu vart
von den heiden sô grôz,
daz sîn den soldan verdrôz:
er vorht, diu lant wurdn blôz und bar,
sô vil kômen liute dar.
ie der mensch nâch sîner aht
etwaz in den graben brâht:
in was alsô geboten,
swaz si iren goten
ophern wolden,
daz selbe si solden
mit in dar bringen,
sô moht in gelingen
an der goter hulden:
von den selben schulden
flizzen si sich sêre,
daz si braehten dester mêre.
die ez heten an staten,
die selben geladen hâten
ûf olbendin envollen
grôz last von boumwollen;
die aber wârn darnâch,
mûl und rinder man sach
laden mit flahs;
hanf, ol und wahs
brâhtens ir gotern werden;
stûdech, stein und erden
in korben si dar truogen.
man moht dâ wunder luogen,
daz diu heidenschaft begie.
dô sich daz volc zuo lie,
erd und luft sich erwegten:
dô si ir opher legten
in den graben zetal,
dô wart sô grôz der schal,
den daz volc enpôrte,
daz man kûm gehôrte
in dem her von dan.
dô hiez der soldan
hin zuo machen wîten roum:
swelher hande soum
ein ieslich heiden brâht hin zuo,
ez waere spâte oder fruo,
swaz den soum getragen het,
daz tôt er an der stet
und stiez in den graben nider,
daz ez iht mêre kaem her wider
gegangen ûz dem graben.
swaz ie der man moht gehaben,
daz er mit im het dar brâht,
in den graben er des gedâht.
etliche durch grôze gir,
daz si ot kaemen schier
des selben tages zuo machmeten,
als si gedingen heten,
ûf sich wurfen die burden,
daz si dester balder wurden
in dem graben erdruct,
daz si machmet zuct
in den himel ze sich.
die kristen dhein gerich
teten an den heiden:
si dorfte niemen scheiden,
wande sîn was dô unnôt,
dô die heiden in den tôt
sô williclichen giengen hin,
wand si heten des sin,
als schiere si den tôt genaemen
unde an den himel kaemen,
machmet entsluzze in daz tor,
sus het man in gepredigt vor,
darumb begunden si sîn gâhen.
die kristen nur zuo sâhen,
waz daz dinc bediute,
daz als ein vihe die liute
in den graben giengen
und den tôt enphiengen.
ccccxxxix. die hôhsten in der stat
giengen ze rât,
waz in ze tuon waere.
sich vereinten die akersaere,
ez wurd in bitter oder sûr,
die wîl si heten noch die mûr,
sô solde niemen fliehen
noch von dannen ziehen
ûf dheiner schiffunge:
waz ob in noch gelunge,
daz sich got geruocht erbarmen
über die kristen armen,
die den tôt warten ûf sich?
ei, herre got, getorste ich,
mîn zorn wurd gen dir strenge!
wes wilt dû verhenge,
daz dû dîn rehtez erbelant,
darin dû, wârer heilant,
bist gezogen und geborn,
wilt lâzen werden verlorn
und ze fremden handen komen?
wirt den kristen akers benomen,
sô werdent uns die wege
verdurnet und die stege,
dâ wir dich suochen solden,
swen wir kristen wolden
uns versüenen mit dir,
sô nâch sunden unser gir
stüende nâch rehter buoz.
waz man durch dich lîden muoz,
der über mer varen sol,
daz weistû, herre got, wol.
süezer got, durch daz lenke
dîn gemüete und bedenke,
wie diu geselleschaft
der unreinen heidenschaft
begunde vor freuden
schallen unde geuden,
ob si sich an uns geraechen
unde akers zebraechen,
den schaden müest dû mit uns dulden:
ob ich in dînen hulden
reden sol und getar,
herre got, sô nim war,
ob dû gegen der kristenheit
verhengest solich herzenleit,
daz dû akers verwandelst,
wie dû dich selben handelst!
wirt uns diu porte und diu hab
datz akers geleget ab,
wâ sul wir danne zuo kêren,
sô wir durch dich wolden êren
mit süezer andâht und gebet
die heiligen stat ze nazareth,
darinne mariâ enphienc
die süezen botschaft, diu dâ gienc
von gabriêles munde,
dâvon si an der stunde,
reiner got, dîn swanger wart,
und dâ mariâ, diu vil zart,
von ir kintlichen tagen
daz reine leben hât getragen,
dâvon si got wart sô genaem.
wie kom wir nû ze bethlehem,
zuo der heiligen stat,
dâvon der prophête hât
gewîssaget alsô:
bethlehem bis frô!
dû bist diu minniste niht
under allen steten, die man siht
in judâ, dem rîch:
ûz dir gewalticlich
ein furste noch gêt,
an dem der gewalt stêt
und dem diu êre ist bereit,
daz er wîset unde leit
daz volc israhel.
der selben stat wird ist hel,
wande dû si hetest erkorn,
daz dû dâ wurdest geborn
menschlicher art ze guot.
du verguzz ouch dâ dîn bluot
und lit dâ durch uns quâle
zuo dem êrsten mâle,
dô man dich besneit
nâch der judischeit.
dû enphie ouch dâ die êr,
daz die drî kunige hêr
mit ir opher dich erkand en,
dô si von verren landen
ein stern wîst unz dâhin,
dâ dû von in drin
funden wurde, dâ dû lac,
und mariâ, diu dîn phlac,
und joseph, dîn phlegaer getriü
si sâhen niemen wan enc driu,
swie doch dâ was manic engel,
dâ der reine liljenstengel,
dîn muoter, an dîner stat
daz opher enphangen hât,
golt, wîrouch unde mirren.
sol uns des gevertes irren,
daz wir dich niht êren dâ
an der stat und anderswâ,
der unsaeligen heiden haz?
herre got, bedenc dich baz
unde hilf den akersaeren!
wâ sullen wir den martiraeren
mit andâht gedanken des,
daz der wüetrich herodes
mit mortgîtiger hant
galileam daz lant
heiligte mit ir bluote?
daz tet der ungemuote
niwan ûf den sin,
ob er dich under in
mohte haben dâ erwischet,
daz dîn reinez bluot gemischet
zuo dem anderen waere.
die zal der selben marteraere
reiniu herz begrûsent:
ir was hundert tûsent
und vier und vierzic tûsent mêre;
den wir durch dîn êre
sagen lop und prîs,
in drîer jâre kinde wîs
durch dich ir bluot verguzzen.
vil gern wir des genuzzen,
waer ez an dînen gnâden,
daz dû uns zuo den staden
als vor liezest kêren,
daz wir dâ mohten gêren
galileam, daz heilige lant,
dâ si hinz himel sint gesant
von herodes hende.
und da dû nâch der urstende
marîen magdalen erschein
und den jungeren zwein,
dâ si dich sâhen in liehtem schîn
sol uns daz lant niht liep sîn?
jâ ez entriwen,
ez sol uns immer riwen,
sulle wir den wec verkiesen.
jâ, herre got, wie wiltû fliesen
daz lop und die êre,
daz die kristen niht mêre
zuo der arbeit tugen,
daz si gevaren mugen
zuo dem jordan,
dâ johannes der reine man
dich toufte, herre got,
nâch dînem gebot,
dâvon wir, süezer trehtîn,
dîn genannen worden sîn,
wand dû bist krist, sô sî wir kristen.
suln uns mit ir argen listen
von den genâden scheiden
die ungetriwen heiden,
daz wir die selben stat iht sehen?
got herre, daz lâz niht geschehen!
durch dîn barmunge grôz
und durch daz bluot, daz dâ flôz
ûz dînen wunden manic runs,
überheb dich unde uns
des spotlichen geuden,
daz die heiden vor freuden
gegen uns begiengen,
ob si die êr enphiengen,
daz si uns gesigten an:
sô spraechen si sân
in hôchvart und in spot:
< wâ ist nû der kristen got>
sîn helfe ist gelegen,
durch den si sich bewegen
habent guotes unde lîp,
darzuo ir kinde und ir wîp,
der deheinez sich kan sparn,
swen si durch in wellent varn
ûf uns heiden dâher,
dâ si manic herzensêr
lîdent unde manic wê
ûf dem wüetunden sê,
dâ si über müezen:
dâ waenent si mit büezen
unde dienen irem herren.
si solden an machmeten kêren
mit irem gelouben,
der kunde si berouben
leides und ungemüete,
wolden si machmetes güete
und sîner barmung getrûwen.
wie wellent si nû gebûwen
irs herren erbelant?
sô si von unsrer hant
akers verliesen,
sô müezen si verkiesen,
swenn in diu habe wirt benomen,
daz si iht fürbaz komen
ze nazareth und bethelehem
noch hinz jerusalem
ze salomones tempel,
dâ guot bild und exempel
jesus den juden vor truoc
unde dâ er in genuoc
mit sîner wîsheit grôz
predigt und entslôz
der prophêten schrift:
die selben heiligen stift
müezen si vermîden nû.
der selbe man jesû
was des niht verzigen,
für einen heiligen
etliche in zalten
umb diu manicvalten
zeichen, diu er hât
begangen an der selben stat:
die blinden hiez er gesehen,
die krumben machet er gerechen,
die stummen er reden liez,
die behaften er hiez
ledic wesen von den geisten:
die muosten daz leisten,
swie ungerne si ez teten;
die sundersiechtum an in heten,
die macht er rein und gesunt;
ouch hiez er ze maniger stunt
die tôten ûf stên
und die betrisen gên,
die vor manigen jâren
siech gelegen wâren
swelher hand gebresten
die liute an in westen,
des tet er in helfe schîn
und die zwelif junger sîn,
den er darzuo sîne gunst
gap und sîner gnâden kunst,
wand er mit kunst und mit listen
sîne dienaer die kristen
ze jerusalem vil dicke
uns heiden ze blicke
von noeten hât erlôst:
weiz got solhen trôst
müezen si vermîden nû.
und dâ marthâ jesû
manic êr erbôt,
swenn im des was nôt,
daz er zuo ir kam
und hûsêr dâ nam,
diu im guotlich wart erboten
unde sînen zwelfpoten,
die selben stat ouch gern
jesû kriste zêrn
suochten die kristen,
durch daz er mt sînen listen
sînen frum schuof aldâ:
si müezen nû anderswâ
mit ir trugelichen vienen
irem herren jesû dienen.
si müezen ouch der vart erwinden,
dâ sich jesus liez vinden,
dâ er bî dem phariseô saz
mit sînen jungern unde az,
und die wîl er saz aldâ,
dô kom einiu, hiez mariâ,
diu was ein hôhiu sundaerinne,
diu wânde dâmit gewinne
antlâz irer schulde
und verdient sîn hulde,
daz si mit herzengeluste
sîne füeze kuste
und mit ir zehern betwuoc.
von ir er ouch vertruoc,
daz si mit edler salben
sîn füeze allenthalben
ernezte und erfiuhte.
die selben er erliuhte
an den selben stunden
von allen iren sunden
si erledigt wart:
dâ müezen ouch fürvart
die kristen haben fürbaz.
si müezen ouch vermîden daz,
wil sîn machmet geruochen,
daz si die stat iht suochen,
dâ jesus von nazareth
daz êrste zeichen tet
vor wîben und vor mannen
durch sînen neven johannen:
an der hôchzît sîn
macht er wazzer ze wîn,
als si noch von im lesen.
si müezen ouch der stat entwesen,
dâ jesus ir herre
begie solich êre,
dâ man in noch umbe prîst,
daz er mit funf brôten spîst
und mt kleinen vischen zwein
âne wîp und kint klein
funf tûsent man:
si waenent gedinc hân,
swes man an der stat,
dâ er diu zeichen begangen hât,
an iren got dâ gert,
man werde sîn gewert;
ez gêt in aber niht zuo
wir sullen spât und fruo
trahten darnâch,
daz wir gewinnen gemach
vor den getouften,
die uns dick bestrouften
guotes und êren
durch jesum iren herren,
an dem wir unsern haz
nimmer volenden baz,
wan daz wir akers zebrechen
unde uns danne rechen
an den rittern zieren,
sînen soldenieren,
die durch in in unser lant
mit ellenthafter hant
dicke hânt geriten
und mit uns gestriten,
dâvon wir liten grôzen pîn.
von in wir ouch vil dicke sîn
enschumphieret hart.
daz kriuze und den bart
tragent si durch in.
daz si gewunnen ie den sin,
daz si dem soldan
verderbten sîn koufman
und an uns brâchen den frid,
unser aller lid
müezen werden zebrochen,
ê daz ez belîbe ungerochen.
got herre, durch dîn güete
nû friste und behüete
datz akers die vil armen!
lâ dich si, herr, erbarmen,
wande dû si hâst erlôst
von des êwigen tôdes rôst
mit dînes bluots vergiezen.
des lâz uns noch geniezen.
got her, nû weist dû wol,
sît ich dich manen sol,
daz dû ze babilon
daz volc naem dâvon
und erwante daz,
daz si iht bûten fürbaz
ûf sennafar den turn:
dînen zorn si kurn
an sô getânen sachen,
daz dû mit zwein und sibenzic sprâchen
si teilte unde schiet.
der sprâch aller geriet
niwan der sehste teil an dich,
die andern sechzic habent sich
von dir gefremdet verren,
sô daz si dîn ze herren
niht jehent noch ze got;
ze dînem gebot
der sprâch nur zwelif stênt
alsô, daz si begênt
dîn willen und sint kristen:
die soltû herre fristen,
sît ir sô lutzel ist.
versmaehst dû ir genist,
wer sol dir danne mêre
sagen lop und êre?
ûf dem berge olivet,
dâ dich judas verrâten het,
an der selben stat
dînen vater dû bat
mit sorgen angestlich,
daz er überhüebe dich
der bitteren marter;
süezer got zarter,
vor sorgen was dir sô heiz,
daz dû bluotvarben sweiz
ûz dînem reinen lîbe lie:
diu erde, diu den sweiz enphie,
und diu heilige stat,
diu die zeher hât
ûf sich genomen und enphangen,
die durch dîn ougen sint gegangen,
wie sul wir dâhin komen nû?
wir wizzen wol, daz dû
sô volliclicher güete phligest,
daz dû ungern verzigest,
swes wir dich dâ baeten:
nû sich, wie uns die heiden taeten,
ob uns diu vart wurd benomen,
daz wir niht mohten dâhin komen,
dâ man dich gevangen fuorte
und dich smaechlichen an ruorte
ûf den selben wegen
mit stoezen und mit slegen,
unz daz si dich brâhten in
in eines juden hûs hin,
der was ir bischolf und hiez anne;
von wîben und von manne
wurd dû gelastert und gesmaeht,
vernihtet und verphaeht
wurd dû, süezer jesû krist;
die wîl die alten iren list
erfunden und verkêrten,
wie si dich gunêrten
des morgens vor pilatô,
die wîl die jungen wâren frô,
daz si des stat heten,
daz si dir leit teten;
nâch ires herzen gir
irn muot erkuolten si an dir,
wand ez was ir dheiner
grôzer noch kleiner,
er taet dir leides ettewaz,
dâmit er sînen haz
an dir für brâht,
alle die naht
sach man si dich umbe trîben:
sol diu stat von uns belîben
ungesuochet fürbaz,
dâ dû hâst erliten daz
für unser sunde mein?
neinâ, süezer got, nein!
dû solt uns noch gunnen
der freuden und der wunnen,
daz wir den wec dâhin haben,
dâ wir uns sundensieche laben
mit weinen, swenne wir sehen
die stat, dâ daz ist geschehen.
wie moht wir daz erlîden,
solde wir vermîden
die hêren stat und die lieben,
dâ man dich fuorte mit zwein dieben
für pilatum, den rihtaere,
dâ die valschen lugenaere
ir unprîs an dir teten!
barrabas wart dâ erbeten,
der mordaer, und genas,
und allez, daz dâ was,
daz schrei an der stunt
mit gelîchem munt:
< kriuze jesum, hâhen!
dich kund daz niht vervâhen,
daz in ze liebe pilatus
dînen zarten lîp alsus
hiez slahen an mit ruoten,
daz man die unguoten,
die in dô an sluogen,
sach ûz dem bluote luogen,
daz ûz dînem lîbe spranc,
als si mit willen und mit danc
dâmit waern bestrichen:
sô ungenaediclichen
sol ez uns nimmer ergên,
daz daz die heiden understên,
daz uns die wege und diu vart
dâhin iht werden verspart
zuo dem selben ertrîch,
daz got sô überfluzziclich
mit sînem bluote hât genezt,
dâmit er hât gesezt
in grôze freud uns arme.
lâ dich, herr, erbarmen
dîn kleine kristenheit
und gedenk, wie grôzez leit
wir daran küren,
ob wir daz phat verlüren
dâhin, dâ dû daz hâst erliten,
und wie unsanft wir vermiten
die stat, dâ man dich hônte
und in spotte krônte
mit einer krôn durnîn.
nâch maniger hande pîn,
den dû enphangen het,
nâch der juden bet
dû verdamt wurde;
darnâch ein swaere burde
ûf dînen hals si dir legten,
die ir viere kûm erwegten,
die vazten si ûf dich ein,
daz kriuze grôz und niht klein,
daz si dich tragen hiezen.
si sluogen unde stiezen
dich süezen got zarten,
als ein vihe mit garten
wurd dû von in gement:
swelhez herze sich niht sent,
daz ez dir der marter dank,
der ist saeligs muotes kranc.
ob dich des weges iht verdrôz,
dâ dû daz kriuze grôz
ûf dînen müeden lîp naem
in der stat zjerusalem>
jâ zwâr, dû trüege swâr!
und dô dû kom dar,
daz dâ heizet golgathâ,
dô nâmen si dich sâ
und nagelten dich sêre
an daz kriuze hêre.
hiete dîn ieman vermist,
der waer der vart wol gewist,
sô vil was bluotes gegangen
ûf den wec von der schrangen,
unz dâ man dich voltôt,
dâ was der wec aller rôt.
und swaz noch bluotes an dir was,
dâmit die steine und daz gras
wurden gerôtet,
dô dich longinus tôtet
mit sîner scharfen lanzen.
sît sich die steine ganzen
sich des niht enthielten,
daz si sich vor jâmer spielten,
wer ist denne der man,
der sich des enthalten kan,
er weine unde klag
der marter, der dû phlac
darumb, daz wir genaeren
und der helle über waeren.
got herre, swen dû lenkest
dîn zorn und gedenkest,
wie unserm herzen waere,
swen wir dic stat saeldenbaere
vor noeten müesten lâzen
den heiden verwâzen
und uns ir ânen müesten,
als sanft liez wir verwüesten
rôm und lateran.
her, gedenk daran,
wie dir selben daz zimt,
ob uns der soldan benimt
datze akers die hab
und daz wir müezen lâzen ab
ze jerusalem unser geverte,
sô enmug wir dîne marter herte
an der stat niht beklagen,
dâ dû si hâst getragen.
daz tuo wir doch ungern.
suln die heiden dâ êrn
iren got apollen
und sîn gebot ervollen,
dâ dû sô manic güetc
mit willigem gemuete
uns armen hâst erzeigt?
dû hâst dâ geveigt
den tiuvel und überwunden,
der uns zallen stunden
gevangen het in eigenschaft,
het uns erlôset niht dîn kraft.
sît dû uns denne hâst erlôst
von des êwigen tôdes rôst,
sô geruoche an uns mêren
dîn genâd und lâz uns êren
mit andaehtigem gebet
daz ertrîche an der stet
und mit zehern überwallen,
dâ dîn bluot ist ûf gevallen.
hôr, herre got, geruoche hôren,
laestû akers zestôren,
sô sich und erkenne,
wie übel dû denne
tuost der armen kristenheit!
wer sol daz grôze herzenleit,
daz dû durch uns naem
datz jerusalem
beweinen und beklagen
unde lieplich tragen
sô gedanken in dem herzen?
dô dû des tôdes smerzen
hete überwunden,
dô wurde dû enpunden
von dem kriuze frône
und gewunden schône
in ein niwez tuoch wîz.
daz tet mit grôzem flîz
joseph, dîn dienaere,
dô imz pilatus, der rihtaere,
erloubte durch sîn bet;
ein niwez grap er het
in einen stein gehouwen,
ze gesihte unser frouwen
wurd dû gelegt darin:
sul wir niht mêr dâhin
komen zuo dem selben grab,
sô wirt uns geslagen ab
unser freuden ein houbt;
des wurde wir beroubt
der saelden unde der genâden,
des naem wir zwivaltigen schaden.
der êrste schad waer ungehiwer,
sold uns diu vart werden tiwer
zuo der heiligen stat,
dâ sich manic sundaer hât
versuonet mit dir,
sô er nâch sîns herzen gir
hât gehabt vollust,
swenn er weinund het gekust
die steine und daz ertrîche,
daz dîn heiligiu lîche
tôtiu ist gewandelt:
sô waer wir übel gehandelt
und an freuden an geruort,
wurde uns der trôst enphuort.
der ander schade waer sô grôz,
daz er uns machte blôz
an freuden und an muot:
lîp unde guot
müest uns von schulden leiden,
daz wir den übeln heiden
den gewalt müesten lân,
daz si solden inne hân
daz grap, dâ dû inne lac
zwô naht und anderthalben tac.
darzuo daz selbe ertrîche
an heilikeit ist sô rîche,
daz si dâ sullen für got
ir unreine abgot
an beten und êren
und den ungelouben mêren,
des soltû, herre, niht gestaten.
dû weist wol, wie si wîlen tâten
in der alten ê,
dô si den juden teten wê
und jerusalem überkâmen:
ûz dem tempel si dô nâmen
diu heiligen vaz
dir ze smaehe und ze haz,
wand man des was ungewon
bî dem kunic salomon,
daz diu vaz heilic erkant
ieman an ruort mit sîner hant,
wan umb den ez alsô lac,
daz er solher wîhe phlac,
daz er ez billich tet:
solt wir die heiligen stet
vermîden, daz waer unbehende,
dâ dû nâch dîner urstende
wandert unde gie
und zeinander samte die,
die von dir wâren entrunnen,
dô si ersâhen und erkunnen,
daz ez dir übel gienc,
dô man dich bî in vienc
und dich tôte sider,
darnâch dû si her wider
gesamte unde las,
und dâ dir thomas
greif in dîne wunden,
an den selben stunden,
dô dû in erschin:
solt wir niht mêr dâhin,
dâ dû daz begangen hâst,
des müest wir des jâmers last
tragen immer mêre.
waz hietest dû des êre,
solde diu heidenschaft
werden dâ gewonhaft
an der stat heiligen,
dâ wir niht wurden verzigen
betlicher bet?
und die stat, dâ dû tet
die ûfvart hinze himel
ûz diser werlde schimel
ze gesihte dîner junger,
die der minnehitze hunger
nâch dir sent und ande,
unz daz dû in sande
den heiligen geist wider
ûf daz ertrîch her nider,
dâ si erfullet wurden
der saeldenrîchen burden
des heiligen geist,
des si wârn volleist,
des baete wir dich gern,
woldest dû uns gewern,
daz dû uns liezest bûwen,
swen sîne sunde rûwen,
daz in die dâ wurden gebuozt
unde daz ouch wurd gegruozt
dîn volkomende maht
mit süezer andâht
umb alle die swaere,
diu uns anhangend waere,
darumb man dâhin kaeme.
daz solt dir wesen genaeme,
denne daz dâ sullen sîn
die vermaleditten sarrazîn,
die dich niht ze herren nennent
noch für wâren got erkennent.
sullen die dâ haben phliht?
neinâ, herre, des tuo niht!
durch dîn selbes êre
wend die herzensêre,
der die akersaer ûf sich wartent,
die nû leider wênic zartent
der soldan und die sîn.
vermîdet si diu helfe dîn
und dîn genâd ûzerkorn
sô wirt diu mûr verlorn;
sît si deheinen graben
vor der stat nû haben,
sô mugen si verderben.
der soldan begunde werben,
wie er die mûr gewunne,
manic heiden versunnen
riet darzuo daz beste,
daz er kunde oder weste,
wand man kundet in allen,
swer dem soldan wolde gevallen
und erwerben sîne gunst,
der solt mit helfe und mit kunst
spâte unde fruo
stiwern darzuo,
daz diu stat wurd überwunden.
die wîsen dô erfunden,
daz in ninder baz beheit
diu gelegenheit
ze varen durch der erden murc,
denne bî der burc,
diu des kunigs von cipper was.
der soldan zuo einander las
sîne meister kunsterîch:
er hiez si tougenlich
hin under varen die geriht.
ouch liez er des niht,
er hiez die behenden
wol an zehen enden
durch die erden graben in.
daz tet er ûf den sin,
daz in der stat die kristen,
der rehten vart niht enwisten,
dâ in die heiden schaden wolten.
dô si datze akers dolten
sô maniger hande ungemach,
maniger, der ez ê versprach,
der gehal mit râte dô daran,
ê sô manic werder man
sô gar âne wer verdurbe,
sô waer bezzer, daz man wurbe,
daz man ûf daz lant
mit werlicher hant
gegen den heiden rit
und dâ mit in strit
und flîziclich versuochte,
ob got noch geruochte
irer genist.
ein strît wart vergewist
von den brüedern allen.
den ez vor het missevallen,
die begunden alle darzuo râten,
die geste ouch daz selbe tâten,
die dar durch got wârn
über mer gevarn,
und die soldeniere,
die dar sant der ziere
herzog der venediaere
unde die die jenûaere
heten dar gesant
und die von pîs genant,
dic wurden al bereit.
des morgens, dô ez teit,
dô hôrtens alle messe:
swaz ie der man wesse
daz sîner sêle was guot,
daran volfuort er sînen muot.
dô si die messe vernâmen
unde zuo ir orsen kâmen,
an den selben stunden
ein banier wart ûf gebunden,
darinne man marht
ein bilde gewarht
reht als gotes marter.
ei, sûezer got zarter.
gedenk der selben marter dîn
und lâ dirs enpholhen sîn!
hie gêt ez an ein vehten
zwischen den heiden und gotes knehten
ccccxl. die porten man entslôz.
ein stimme lût erdôz:
mit andâht sungen si dô
ein liet, daz sprichet alsô:
< sant marî, muoter und meit,
unser nôt sî dir gekleit.>
dâmit staphten si hin
an die heiden und teten in
kreftigen schaden.
in bluot sach man si baden:
ê si sich gesamlierten
und ze strîte gerottierten,
ê was ir manic tûsent tôt.
des kômen ouch in nôt
die kristen von den heiden.
si wâren ungescheiden:
mit maniger poinder
herter unde swinder
die heiden an si dructen.
die kristen sich smucten
zuo einander dick.
in des tôdes ric
manic heiden wart gesezt.
ê die kristen gelezt
wurden an ir kraft,
dô het diu heidenschaft
kreftigen schaden genomen.
der mit den kristen was komen
rotmeister unde houbtman,
den dûht, ez waere wol getân,
daz man des tages ab rit
und des andern morgens strit.
si drungen durch die geste,
gen akers der veste
durchriten si die heiden.
si wâren lîht ze scheiden:
dô sîn die kristen dûhte zît,
daz si wolden von dem strît
wider in kêren,
die heiden sâhenz gern,
sus heten siz geliebet in.
dô die kristen zogten hin
und si des schaden war teten,
si ahten, daz si vloren heten
wol vier hundert man.
ouch hiez der soldan
lenger niht beiten.
er hiez ahten und reiten,
wie vil er schaden het genomen.
dô wart dâ vernomen
achzehen tûsent der sînen.
den freidigen sarrazînen
was herzenleit und ande
umb den schaden und die schande,
die si dâ heten genomen.
do die kristen wider in kômen,
si schuofen in gemach.
den tempelaeren geschach
ze weinen und ze klagen:
dô si der arbeit verphlâgen
und zirem hûse kômen hin,
dô vermistens under in
eines ires bruoder,
der der manheit ein ruoder
wielt ze allen zîten:
swâ si wârn in strîten,
dâ heten si sîn geniez,
ccccxli. bruoder perhtram er hie
nû hôret, waz an im ergie.
sîne brüeder wânden hie,
er waere in dem strîte tôt:
dô lebt er unde doch in nôt.
wand dô er von rosse kam,
einen sin er dô nam,
ich waen got im den fuogte,
daz er nindert ûf luogte
noch entet, als er lebte:
swie manic ors ob im strebte
unde loufend über in spranc,
dâvor tet er dheinen wanc,
er lac ot stille dem gelîche,
als er waer ein tôtiu lîche
und als er phlaege dheiner maht,
unz daz im kom diu naht.
dô dûht in, er het gesigt.
ein man, der iht witze phligt,
swenn ez dem an die nôt kumt,
er vindet vil, daz im frumt.
alsô tet der ellensrîch.
er sleich tougenlich
dâhin, dâ man des tages
maniges stichs und slages
ûf dem wal het gephlegen.
die dâ tôt wârn gelegen,
ûz den er einen suochte.
der bruoder des geruochte,
daz er des heiden harnasch nam;
swaz im des gezam,
sich selp er des gewert,
harnasch ze haben und swert.
dô er darin gewâpent wart,
er sleich an der selben vart
zeinem schoenen gezelt,
daz was gespannen ûf daz velt
gen der stat allernâst.
die heiden sliefen vast,
die in dem gezelte lâgen;
eines herren si phlâgen,
dem wârens alle undertân.
ein lieht schôn darinne bran
von balsem kostelich,
wand er was ein kunic rîch.
die dâ schiltwahten,
ûf sîn gevert niht ahten:
sie heten ez für anders niht,
wan daz er hete mit in phliht
und daz er waer ein heiden.
daz begund in leiden.
ccccxlii. nû hôret, wie er tet.
von iegeliches bet
diu swert er in stal.
dô er diu über al
zesamme het gelesen,
dô liez er dheinen genesen.
der bruoder was unverdrozzen,
iegelichem er die drozzen
mit einem mezzer ab sneit.
dô si daz tôtliche leit
heten enphangen,
dô kom er gegangen
über den kunic rîch.
den wect er ungemechlich.
dô der kunic erwahte
und ûz dem slâf erschrahte,
des er het gephlegen,
dô muost er sich bewegen,
daz er sich niht enwert,
wand er waer unernert
gewesen vor dem kristen,
der in mit solhen listen
hete dô gewunnen.
der bruoder versunnen
dem kunige zehant
ein sinwel holz bant
mit riemen in den munt,
daz er niemen kunt
mit sîner rede taete,
wie man in gewunnen haete.
bruoder perhtram der ziere
den kunic wâpente schiere
in eines heiden sarwât.
und als bald er im hât
den helm ûf gebunden,
an den selben stunden
den kunic bruoder perhtram
bî der hende nam
unde fuort in unvermelt
durch daz her über velt.
er liez im niht wesen gâch.
swer si sô seine gên sach,
der kund niht anders sich verstên,
wan daz si wolden lusmen gên,
waz man ûf der mûre worht.
der bruoder unervorht
dô der hin zuo kom nâhen,
dô begund er gâhen
zdem hûse der templaere.
wer ûf der mûre waere,
des frâgte bruoder perhtram.
dô man sîn stimme vernam,
des gwunnen an freuden kraft
der meister und diu brüederschaft
der tempelaere orden.
als vil als si wârn worden
trûric sîner verlust,
als vil si nû in ir brust
und in ir herze freuden nâmen.
die zwêne, die dâ kâmen,
die wurden schiere in gelâzen.
dô si ein wîle gesâzen,
dô sagt er in maere,
wer sîn geverte waere.
des freuten si sich sêre,
daz im sô grôz êre
was widervarn.
alle die dâ wârn,
die gefrieschen ez des morgens.
si phlegten dheines borgens,
daz si den kunic liezen leben
in schoener huot, man müest in geben
alle die kristen,
die si gevangen wisten
in der heiden her.
mit kostlicher zer
den kunic si inne hieten.
die sînen in berieten
in die stat, swes er wolde
daz ein kunic haben solde.
ccccxliii. dem diu êr geschach,
der bruoder wart hernâch
meister der tempelaere.
nû hôret, wie die akersaere
wurben mit den heiden.
do si niemen moht gescheiden
noch in fride gesetzen,
dô wolden sich letzen
die ellenthaften degen
mit stichen und mit slegen
mit den heiden alsô,
daz sîn wurden unfrô
manic heidenischez wîp,
daz sô maniges heiden lîp
datze akers waer beliben.
dô si der zît hin vertriben
nâch dem strîte sehs tag,
dô legtenz aber ûf die wâg
von akers die freuden armen.
ei, wolde sich got noch erbarmen
über die ellenden
und wold in trôst senden!
wie wol daz sînen gnâden zaeme,
daz er ze helfe kaeme
den ellenthaften degen,
die sich dâ habent bewegen
des lîbes durch in.
si zogten aber hin.
eines morgens fruo
staphten si den heiden zuo,
si fundens aber leider niht
zuo dem strît als unverriht,
als si si vor heten funden;
dâvon vil manic verchwunden
die kristen enphiengen.
wie siz dâ begiengen
mit einander an dem strît,
daz bedorfte langer zît,
sold ich daz besunder schrîben.
des muoz vil belîben:
wand des man niht sol verdagen,
des hân ich sô vil ze sagen,
daz ich ez mac volenden niht.
manic schedelich geschiht
die kristen des tages kurn.
die tempelaer verlurn
irn meister in dem strîte,
nâhen unde wîte
was des manheit erkant.
dô den kristen geswant
ir manheit und ir kraft
und daz diu geistlich brüederschaft,
die dâ strîten kunden,
an in selben des enphunden,
daz si wâren müeder lider,
dô kêrten si wider
werlichen ab dem plân.
des wart in guot stat getân,
sô daz in niemen zogte nâch.
den heiden sô leide geschach
und von ir strîte sô wê,
daz si enruochten als ê,
welhen end si kêrten.
dô man die gerêrten
heiden aber zalt,
dô was ir gevalt
ein und zweinzic tûsent man.
von babilon der soldan
hiez under die tôten kristen gên:
er wolde daz understên,
daz der kristen dheiner
grôzer noch kleiner
stüend des nahtes ûf.
er hiez si tragen ze hûf
und wold ouch niht vermîden,
ieglichem hiez er snîden
von dem halse daz houbt.
die kristen wurden beroubt
irer geselleschaft,
an den des ordens kraft
sigenunft gewan,
funfzehen hundert man.
der kunic, der nû gevangen saz,
erwarp den akersaeren daz,
swaz si der tôten wolden
bestaten als si solden,
daz man in die müest wider geben,
und swaz noch waeren bî dem leben
gevangen kristen under in,
die müest man aber senden hin
gegen akers hin wider.
dô sich die kristen nider
geliezen nâch dem strît
und daz si gemaches zît
durch die wunden wolden hân,
nû hôrt, waz darnâch wart getân.
die herren soldans knaben
heten nû hin durchgraben
daz gemiur und daz ertrîch,
daz si gewalticlich
giengen in die klûs
von cipper des kunigs hûs;
doch hâlen si ez sêre:
si heten gerne mêre
gemachet der invart.
nû muote vil hart
die venediaere,
daz die akersaere
geboten heten bî der wid,
swie vil man kummers lit,
daz niemen solde vliehen
noch von dannen ziehen.
die schelke ungetriwen
blâsen unde briwen
begunden einen rât,
wie si des gewunnen stat,
daz si kaemen von dannen.
wîben unde mannen
begunden si ez verheln.
si begunden eines nahtes steln
wol zweinzic schef oder mêre.
diu luoden si vil sêre
mit sô rîcher hab,
daz des niht gie ab,
ob siz verkoufen wolten,
ez hiete kûm vergolten
der kunic von francrîch.
dô sô gar heimlich
die venediaere
heten gemachet laere,
swaz si dâ guots und hiuser heten,
nû hôret, waz si teten.
ûf iriu schef si slichen
und sanden heimlichen
zuo den rîchen burgaeren,
ob si in dester holder waeren,
si wolden si mit ir guot
bringen ûf des meres fluot
ûz der grôzen nôt.
sô lît ot niemen gerne tôt:
des andern nahtes, hôrt ich sagen,
sô vil guotes wart getragen
an diu schef der venediaere,
daz man ahte, daz waere,
als ich mit wârheit sprechen wil,
wol drîstunt als vil,
als si dâ selben guotes heten.
dô in die akersaere teten
mit in tragen sô gedon,
dô waeren si dâvon
gerne gewesen;
si begunden ûz lesen,
in daz mer bollen,
swaz nicht envollen
dûhte si guot genuoc,
wand man in sô vil dar truoc,
silber, golt, gesteine rîch.
dô si volliclich
dâmit luoden ire kiel
und dô daz volc hin an viel
und zirem guote wolden gên,
do begunden si ez understên.
den an diu schef was nôt,
die muosten lîden den tôt:
diu ungetriwe diet
die burgaere schiet
von lîbe und von guot,
in des meres fluot
stiezen sis her nider,
und dô si her wider
an diu schef wolden swimmen,
sô sluogen in die mortgrimmen
houbet unde hende ab.
sus schieden sis von der hab
und von dem leben alsam.
swelher hin nâch swam
gen den schiffen ûf ir gnâd,
dô ez ze verre was dem stad,
zehant si den erschuzzen.
do die venediaer gefluzzen
ûf daz mer von dem lant
unde man daz ervant
datze akers über al,
dô huop sich jâmer unde quâl.
von schulden muosten si klagen,
als ir habt gehôret sagen,
diu gemein der akersaere,
daz in die venediaere
also wârn entwichen
und daz si sô mortlichen
an in heten gevarn.
die des guots beroubet wârn,
daz die darzuo wârn ertôt,
des wart jâmers genôt
manic getriwez herze.
sô was der ander smerze,
der den armen gie nâhen,
daz die hern begunden gâhen,
der meister der spitalaere,
vom tiutschen hûs und tempelaere,
swaz dannoch scheffe dâ wâren,
der begunden si vâren
und teilten diu under sich.
dise vorhte angestlich
lâ dich, herre got, erbarmen,
die dâ heten die armen,
die dâ wâren unerlôst
und niht ze fliehen heten trôst!
lât iu sagen, wie
ez umb diu schef ergie,
diu dâ wârn beliben:
si wurden an geschriben
und vesticlich behuot,
swenn in des wurd ze muot,
daz si ze wer niht entohten,
die denn entrinnen mohten,
dâ solde man besunder
diu schef teilen under.
daz gelobten si gemein.
und die wîl si des enein
wurden an irm rât,
dô huop sich in der stat
grôz geschell und braht:
die heiden bî der naht,
daz man darumbe niht enweste,
von cipper des kunigs veste
heten durchbrochen
mit drin wîten lochen,
diu darinn ûf giengen.
si tôten unde viengen,
swaz darinne liute was.
der kunic dâvon selp genas,
daz er enzît ûz entran,
dô er der geste sich versan,
er ensûmte sich niht mêre.
dô die herzensêre
daz volc in der stat gefriesch,
harnasch menlich iesch
und bereiten sich ze strît.
in einer kurzen zît
kômen die kristen,
dâ si die heiden wisten.
die heiden ouch gegen in drungen.
hurtâ, waz dâ swert erklungen,
diu ûz den helmen schrieten fiwer!
gemach wart dâ tiwer.
der heiden wart ie mêre,
dâvon die kristen sêre
gedrungen wurden hinder sich.
nû was daz volc gemeiniclich
in der stat ze strîte komen.
dô der soldan het vernomen,
daz si sô striten in der stat,
dô hiez er vil drât
sîne durchvaraere
zunden an die phîlaere,
dâmit si heten undersezt
die mûr, diu nû was zekrezt
und des grundes entlôst.
die wîl daz fiwer und der rôst
under erden bran,
die wîl schuof der soldan
werlicher liut genuoc
dringen durch daz luoc,
daz vor hin in gemachet was;
daz ir deheiner genas,
die dâ kômen hin under,
daz was ein michel wunder,
sô grôz was daz gedranc.
hinder sich deheinen wanc
niemen moht getreten,
sô grôz gir hin in heten,
die dâ stuonden vor der lucken.
dringen unde drucken
wart dâ sô grôz,
daz ein widerstôz
in der stat wart,
daz si die durchvart
niht mêr gehaben mohten.
zahei, wie dâ wart gevohten!
ez was umb einen mitten morgen,
daz si der grôzen sorgen
und des strîtes begunden,
und ê die kristen überwunden
die heidenischen diet,
der tac hin verschiet.
ez het der heiden val
des tages dheine zal;
wand als ich iu sagen wil,
als unzellichen vil,
als ir hin in was komen,
den wart daz leben benomen.
ccccxliv. ich sag iu, wâvon daz geschach.
den ûzern was hin in sô gâch,
daz die in der lucken stuonden,
weder hin noch her kunden,
her ûz noch hinder sich.
des gie des tôdes gerich
über si von dem tamph.
manic hant sich ramph
vor hitz, als si besenget waere.
dô die akersaere
erkanden und vernâmen,
daz niht mêr kômen
der heiden hin durch
durch die schedlichen furch
und daz der was gemachet min,
die dâ wâren darin,
do begunden si her für sturn,
die sich dâ heten in die turn
verborgen in diu gadem.
grôz wart dâ der kradem,
der schal und der sûs
von cipper in des kunigs hûs,
ê si alle wurden gevalt;
der die tôten wolde haben gezalt,
der waer unmüezic gewesen.
die kristen wolden ouch entwesen
der unmuoz und der arbeit,
daz dâ iht wurd gereit
ir flust von den liuten.
ich kan iu niht bediuten
den jâmer und die quâl:
daz bluot het widerswal,
daz man in menschen bluot
unz an die sporen wuot.
swaz der kristen was gelegen,
der sêle müeze got phlegen
und ruoche in genaedic wesen.
die aber wâren genesen,
den was ruowe nôt.
den phaffen man gebôt,
daz si sich darzuo
rihten des morgens fruo,
daz von irer hende
âne missewende
daz volc wurde gespîset
mit dem brôte, daz dâ prîset
aller heiligen munt
und dem diu wird ist kunt,
swen wir ez haben genozzen,
sô wirt uns entslozzen
daz tor aller saelikeit.
ez ist ouch unser geleit
hin ze got für sunden mein.
ê daz der tac erschein,
dô muost daz volc erwachen,
solch pumern unde krachen
in der stat erwac:
als ein grôzer donerslac
der selbe sûs erwiel,
dô diu mûr nider viel,
die des grundes laere
heten gemacht die durchvaraere.
von der mûr valle
erschrâken si alle,
dô si gie ze hûf.
die kristen sich machten ûf,
wand si des gewis wârn,
daz die heiden mit scharn
in die stat riten
und dâ mit in striten,
swen diu sunn erschin.
dâvon si giengen hin
unde teten ir bîht.
er waer gewesen lîht,
der sich hete niht
zden sorgen verriht,
die in vor wizzend lâgen.
die wîle si des phlâgen,
nû hôrt, wes ouch der soldan
hie vor der stat began.
die hôhsten er besande,
die bat er unde mande
sîn gebot ervollen.
machmet und apollen
hiez er si ophern sâ
umb die êr, die si im dâ
heten gefüeget.
< von schulden mich genüeget
ir genâden>, er sprach,
wand ez ê nie geschach
noch hin für nimmer mêre,
daz den heiden solich êre
waere geschehen.
des muosten mit im jehen
alle, die dâ wâren.
doch sach man si gebâren
harte klegelichen,
daz si sô krefticlichen
schaden heten genomen.
moht mans hân überkomen
den soldan aleine,
die kunig alle gemeine
hiete gedûht daz beste,
daz er den kristen die veste
hiet müezelichen rûmen lâzen,
wande si widersâzen
die getouften ritterschaft
und die geistlichen brüederschaft,
die an in dicke teten mort.
dô daz der soldan erhôrt,
dem was herzenlichen zorn,
< gedenket, wes ir habt gesworn>,
zuo den heiden er sprach;
< ir wizzet wol den ungemach,
der mînem vater widerfuor:
mit iu allen ich im swuor,
daz ich daz solde rechen
hie ze akers an den frechen,
dô ir und er mich krônt.
ich waer immer gehônt,
wurd der eit zebrochen,
daz ez belib ungerochen>.
dô si erkanden sînen muot,
swaz in dô dûhte guot,
daz lobten si im an der wet.
dô hiez er si sâ ze stet
zuo den karrotschen gên:
darûf sach man stên
sîn abgoter schône,
ein guldîne krône
ieglichez ûf het:
apollo und machmet,
pallas und tervaganden
mit munden und mit handen
si muosten an der stunde swern
die stat datz akers behern,
die wîle si darinne wisten
einen lebentigen kristen.
dô daz gelubde geschach,
der soldan zuo in sprach:
< nû râtet mir darzuo,
wie man dem dinge tuo,
daz wir alsô gestrîten,
daz man die sturmes gîten
vehtens muge gesaten:
swaz si uns leides ie getâten
an degenheit die bewaerten,
die brüeder mit den berten,
an den sul wir nû rechen.
wes die selben frechen
habent getrôstet sich,
daz si wider mich
sich sô lanc vor haltent,
waz sinnes si waltent,
des nimt mich besunder
vor allen dingen wunder>.
der hôhen kunig einer sprach:
< ich sag iu, herre, waz ich sach:
dô wir naehst striten mit in,
des ich ein tôr gewesen bin,
ob ich ez sagen sol,
sô weiz ich nû wol,
von wie getânen listen
jesus dienaer die kristen
sô wîs sint und sô karc
und an dem lîp sô starc
des kund ich vor niht verstên:
ir iegliches sint zwên,
daz tuot allez jesus list,
in ieglichem alten ein junger ist.
dô si des vordern tages
maniges stichs und slages
gegen uns phlâgen,
die ir dâ wurden erslagen,
mit mînen ougen ich daz sach,
daz in liezen wesen gâch
die schoensten juncherren,
daz ich nâhen noch verren
nie gesach ir gelîch,
die kômen tougenlich
ûf daz wal geslichen
und nâmen von ieglichem
ûz dem mund ein kindelîn,
von dem sô wunnenbernder schîn
gie und erlûhte,
daz mich des wol bedûhte,
ich het sô schoenez nie gesehen>.
< dû solt mir verjehen>,
sprach der soldan,
< war kômen die man,
von den dû ditze saehe?>
< ich enweiz, ob ez geschaehe,
als ich mich versach:
mich dunkt, in waere gâch,
ze varn ûf in den luft>.
< ich weiz wol, daz dîn guft
den kristen gît den prîs:
jesus, ir herre wîs,
der ez mit zouber an in tuot.
ez waere ouch vil guot,
wolden unser goter hêr
an uns legen die selben êr,
die jesus an in begêt.
apollo unde machmet
mohten ez baz volenden,
si solden ouch in uns senden
ir engel her nider,
die uns erkucten diu lider,
swenne wir müede wurden
von überlestigen burden
strîtens und ungemach>.
diu rede, dâ geschach
vor dem soldan,
die hôrt ein kristen man,
der hete sich gescheiden
von den kristen zuo den heiden
und was abtrunne worden
der tiutschen herren orden,
darinn er was gewahsen,
bruoder herman von sahsen
bî den kristen er hiez.
dô er sich den enstiez
und daz er heiden wart,
dô wart er sô zart
den heiden allen gelîch,
daz er gewalticlich
wol tûsent heiden phlac,
die naht unde tac
leisten sîn gebot.
dô sand unser herre got
sînen geist drât,
der sîn hantgetât,
durch die er ist geborn,
ungern laet werden vlorn,
ze disem sundaere.
der betrahte disiu maere
vil tougen in sînem herzen:
er gedâhte an den smerzen,
den got durch in erliten het,
und betrahte sâ ze stet,
wie er moht gebüezen
sîn sunde gen dem süezen,
almehtigen krist.
< nû weiz ich wol, daz er ist,>
gedâhte er in sînem muot,
< sô barmherzic und sô guot,
daz er nieman versmaeht,
swer sich zuo im naeht
und den riwent sîne sunde>.
an der selben stunde
wâpent er sich unde reit;
zuo den sînen er seit,
si solden sîn bîten,
er wold ein wîle rîten
ûf daz velt durch kurzwîle.
nû kêrt er mit balder île
von der heidenischen phliht
gen der stat algeriht.
dô er hin in kam,
swer sîn dâ war nam,
die nam alle besunder
sînes gevertes wunder;
sich versâhen die akersaere,
daz er gesant waere
von der heidenschaft
in etlicher botschaft
in die stat zuo in.
er reit algeriht hin
in der tiutschen herren hûs.
ân underlâz und âne pûs
von dem ors er spranc,
diu wîle dûht in lanc,
ê er den hôchmeister vant.
dem viel er alzehant
nider für sîne füeze,
er sprach:< gunt mir, daz ich büeze,
swaz ich sunden hân getân:
ich bin ez, bruoder herman,
der bî den heiden ist gewesen.
nû helft mir ze genesen
an der sêl durch got:
nâch iwerm gebot
wil ich in der buoze leben,
doch wil ich gerne darnâch streben,
daz diu buoze mîn
sul wan der tôt sîn>.
der meister der tiutschen hern
sprach:< ich wil mich gern
umb iwer sache berâten>.
die brüeder in alle bâten,
daz er im genaedic waere.
ich wil iu kurzen diu maere:
si gâben im wider den orden.
was er ie worden
schedelich der kristenheit,
diu tât im sîn herze sneit
und gedâht sich des envollen
an den heiden erhollen.
ccccxlv. die heiden wârn bereit
ze strît, als ich vor seit.
grôz was ir schallen,
do diu mûr was nider gevallen.
dô schuof der soldan
sô vil liut hin an,
daz im diu durchvart
schier gerûmet wart.
ob ie der heiden ein
nur einigen stein
von dannen hiet getragen,
sô vil was ir, hôrt ich sagen,
si heten gâhes gerûmt.
nieman sich sûmt,
der zuo dem strîte gehôrte.
grôzer schal sich enpôrte,
dô der admirat
sich gewâpent hât
und in die stat wolde.
von gesteine und von golde
sîn wâpenkleit was verwiert;
hêrlichen verzimiert
wart dô maniges heiden helm.
der stoup und der melm,
der von der mûre valle gie,
der was nû gelegen hie.
mit maniger baniere
die heiden kômen schiere
gezoget in die stat.
swes gemüete alsô stât,
daz er phliget ganzer triwen,
der lâ sich anden unde riwen
den jâmer und daz klagen,
des die kristen phlâgen.
ein ieglich mensche sol gedenken,
ob iht sêre mug gekrenken
gesunder liute herzen,
als die des tôdes smerzen
gewis wizzen vor in.
genuoge heten den sin,
ob si wol mohten enphliehen
und dem tôde sich entziehen,
daz si sîn teten niht
durch die zuoversiht,
ob si durch got ir ende naemen,
daz si gewislichen kaemen
ze gote in daz himelrîch.
des wurden si vesticlich
getrôstet von den phaffen.
der bischolf het geschaffen
zuo dem selben mâl,
daz die phaffen über al
solden daran niht lazzen,
si solden in allen gazzen
ûf stên unde predigen,
swer sîn sêl erledigen
von allen sunden wolt
und swer den himelischen solt
von gote wold enphâhen,
der solt des tages gâhen
mit werlichen handen
gegen gotes vîanden.
si teten ouch ze wizzen,
swes leben dâ wurd verslizzen
und in gotes dienste sturbe,
daz er dâmit erwurbe
zehant die êwigen ruo
< zuo zin, herre, zuo!>
sprach in der stat menlich.
nû wâren ouch degenlich
die kristen bereit.
daz si wâren unverzeit,
daz moht man dâ wol kiesen,
gewinnen und verliesen
legten si allez ûf die wâg.
der des sturmvanen phlac,
der kêrt gerihtes hin,
dâ die heiden her in
durch die lucken riten.
zahei, wie dâ wart gestriten!
ei süezer got und zart,
bistû ie beswârt
von den geistlichen herren,
die man in grôzen êren
datze akers sach leben,
daz solt in allez hiut vergeben.
ei süezer jesû krist,
swie wol daz wâr ist,
daz niht geschiht sô tougen,
ez sî vor dînen ougen,
und swie dû hâst kunde
in himel und in abgrunde,
sô nim dirz zeiner kurzwîle
unde sich her ab ein wîle
ze dînen lieben knehten
und schouwe, wie si vehten!
diu geistliche brüederschaft
begie an der heidenschaft
solhen schaden unde wê,
heten siz gewest ê,
daz ir sô vil waer dâ verlorn,
si heten ê verkorn
allen den widerdriez,
den dem soldan tuon hiez
datz akers der cardinal.
daz sô enge wart daz wal,
daz wart den kristen guot.
ez wart ein sê von bluot
in der stat sô grôz,
daz maniger wart dâ lebens blôz,
der wan darinne ertranc.
swer dâ lebens wart sô kranc,
daz er von rosse viel nider,
der kam nimmer mêre wider.
die wîle die werlichen striten,
die phaffen des niht vermiten,
an ir gebet si sich legten:
si manten unde flêgten
got von himelrîch,
daz er sich guotlich
bedaehte gegen den sînen,
die sich toeten und pînen
liezen durch sînen willen.
si liezen sich des niht bevillen,
wand ez in wol gezam,
si truogen gotes lîchnam
für die kirchen her ûz,
da die heiden den strûz
heten mit den kristen.
swaz si glocken wisten,
die wurden alle erschelt,
daz got dester schierer velt
der unreinen heiden lîp.
kint unde wîp
wâren ouch niht seine,
si truogen grôze steine
in venster und ûf zinnen,
swâ si des stat mohten gewinnen,
daz dhein schade kaem dâvon,
dâ teten si gedon
mit werfen den heiden.
si wâren ungescheiden,
unz daz diu sunne under gie.
allerêrst der soldan lie
von dem herten strît.
in dûht er hiete zît
zuo der herberge.
er phlac grôzer kerge:
er gedâht in sînem muot,
swes man hiute niht getuot,
daz tuo man aber morgen.
er was des âne sorgen,
daz darunder iht kaeme,
daz im den sic benaeme,
diu stat müest werden verlorn.
der heiden herhorn,
dô daz erschellet wart,
dô nâmen si die vart
zuo der nahtsedel.
in dem selben wedel,
daz der admirat
zogte ûz der stat,
grôzen schaden er kôs:
wol funf kunig er verlôs,
die in dem sturme hert
sich heten erwert
und ernert irn lîp:
den tâten diu wîp
mit steinen sô gedon,
daz si sturben dâvon.
ccccxlvi. dô si zherbergen kâmen
unde daz si vernâmen,
wie vil si liute heten vlorn,
dô wart den heiden sô zorn,
daz si dem soldan wurden gram.
dô der ander tac kam,
dô wart der admirat
mit den hôhsten ze rât,
die darzuo kunden;
die rieten und erfunden,
si diuhte daz daz beste,
daz man in die veste
des morgens aber rit,
und die wîl man mit in strit,
sô solden die hie vor
an diu burctor
allenthalben îlen,
mit hacken und mit bîlen
solden sis ûf brechen,
sô moht man sich gerechen
an den getouften.
man schuof, daz si louften
in diu hiuser gemeine
und daz si grôz und kleine
tôten darinnen.
hôrt, wes si beginnen
in der stat diu diet,
do der soldan her ûz schiet.
die niht wârn erstorben,
die wâren nâch verdorben
von anderem ungemach.
nû hôret, wâvon daz geschach.
der tôten heiden was sô vil,
die an des selben tages zil
wâren erstorben,
daz si nâch wârn verdorben
von des âses wâz:
do gebôt man in daz,
diern und kintknehten,
die niht mohten gevehten,
daz si niht anders phlaegen,
swaz tôter heiden dâ laegen,
daz si die zugen in daz mer.
der soldan in sînem her
grôzen schaden gewan:
daz schuof bruoder herman,
der bî den heiden was gewesen.
den sach man zuo sich lesen
wol zweinzic brüeder oder mêre:
den gap er die lêre,
daz si sich wâpenten vil drât
mit heidenischer sarwât.
ich waen, man die niht verre truoc,
wand ir was mêre denne genuoc
des tages in der stat beliben.
niemen mohte haben geschriben,
gereitet noch gezelt,
wie vil des tages wart gevelt
der heiden dort inne.
ze grôzem ungewinne
ir flust die heiden ahten.
die si hin in brâhten,
der kom in ûz dem strûz
der dritte teil kûm herûz,
dort inne bliben zwêne teil.
dâvon was sô wol veil
der heidenische harnasch.
dô des tages lieht erlasch
und der mân begunde schînen,
bruoder herman und die sînen
under die heiden riten.
er kund wol nâch ir siten
reden und gebârn.
er begunde vârn,
wâ er die müeden weste,
die des tages in der veste
heten gevohten.
die kunden noch enmohten
vor im niht genesen.
swâ er si wânde wesen,
dar gâht er über velt
und gie in diu gezelt
mit sînen gesellen.
toeten unde vellen
niun die hôhsten er began,
dâ der soldan
aller meist und hart
wart an beswârt,
zuo den er sich furdert,
und wie er si ermurdert,
darûf stuont aller sîn sin.
sô daz geschrei wart an in,
sô kêrt er über velt
in daz naehste gezelt.
swer in rîten sach,
in heidenischer sprâch
frâgt er in der maere,
waz daz geschelle waere.
ez wart wol geaht,
daz er die einen naht
het verderbt dem soldan
wol vierthalp hundert man
unde mâge der besten
wol funfzic, die si darunder westen.
des morgens, ê ez teit,
bruoder herman dô reit
wider in die veste.
des morgens, dô die geste
vor der stat erwachten
und den strît wolden ahten,
als si sich des vordern nahts vermâzen,
dô muosten si dâvon lâzen:
sô grôz wart ir unbehac
in dem here und diu klag,
umb die dâ wârn erstorben.
von dem soldan wart geworben,
daz si verzagten niht:
< swie vil uns leides geschiht,
dester mêre si uns gelten müezen.
wir sullen si darumbe büezen
mit niht wan daz si ligen tôt>.
der soldan bat und gebôt,
daz si ze strît wurden bereit.
swem er ie iht het verseit,
die gewert er allesamt,
daz die akersaer verdamt
wurden von sînem zorn.
des wart von in vil gesworn.
swie zornic er doch waere,
doch beliben die akersaere
zwên tage ungestriten,
daz aber ez wart vermiten,
daz was dem soldan vil leit.
bruoder herman der sahse reit
des nahtes ûz staete;
wie vil er leides taete
den heiden, des waer vil ze sagen.
nâch den drin tagen
der soldan aber gevarn
in die stat kom mit scharn.
grimmic was sîn gir.
dô enkegent im schier
von akers diu gemein
grôz unde klein
und rihten sich ze wer
gegen der heiden her.
die wîle si dort inne striten,
die ûzern niht lenger biten,
als der soldan geschaffen het,
si huoben sich an der stet
an diu burctor.
die dâ wârn hie vor,
die durchbrâchen hin in.
dehein tor kam des hin,
ez wurde ûf gebrochen.
dô diu tor stuonden entlochen,
dô liefen die sarrazîn
datz der stat ungevohten în.
si tâten als die vînde tuont:
swelich hûs dâ offen stuont,
darin kômen si gedrungen.
alten unde jungen,
niemen si des übertruogen,
si ertôten und ersluogen
wîp, kint und man.
alrêrst sach der soldan
sîn freude und sîn wunnen.
von dem strîte im entrunnen
von akers die burgaere:
ieglicher îlte, daz er waere
dâheim, daz er besaehe,
wie wîp und kint geschaehe.
ei got von himelrîch,
wie zurnst dû sô griulich!
bedenk den grôzen smerzen,
wie iegliches herzen
waere, dô er sach,
daz gegen im ein bach
von sîner friunde bluote flôz.
ob den ze leben nû verdrôz,
wer wil im daz merken?
des zorn begund si sterken
und gap im niwe kraft.
des enkalt diu heidenschaft,
diu dâ hin in was komen.
ich hân alsô vernomen,
daz man zuo den stunden
het in der werlt niht funden
ein stat akers gelîch,
diu an liuten waer sô rîch,
ê si wart zeruttet.
des wurden überschuttet
in den hiusern die heiden.
den muost ir invart leiden,
die si heten getân.
si enwurden des niht erlân,
si wurden ouch verdamt
mit den tôten alle samt.
die wîle ditze hie
in den hiusern ergie,
die wîle striten ûf dem platze
dem soldan ze tratze
die ellenthaften brüeder.
ob man iht müeder
het ze beiden sîten funden?
jâ; die heiden wol gunden
mit aller irer hab
den kristen ze staphen ab,
wand ir was nû erslagen
sô vil, daz si lâgen
ûf dem wal ze hûf,
daz man nider noch ûf
ûf den ravîten
durch si moht gerîten.
si teten in beidenthalp sô wê,
daz man von bluote einen sê
in der stat fliezen sach.
nû hôret, wâvon daz geschach:
die porten wâren alle hôch,
wan einiu darnider zôch,
diu zetal geneigtiu stuont,
swenn ez regenen begund,
daz des wazzers beguz
het dâhin ûz sînen fluz.
unde dô daz geschach,
daz ûz ieglichem hûs ein bach
von heizem bluote ran,
dô moht daz niemen understân,
ez runne an dem zil
der tôten liut sô vil,
die man almeist nider velte,
daz sich daz bluot an si swelte
an dem selben tor,
daz ich nande vor,
unde von dem widerswal
wart in der stat über al
von dem bluot ein tîch.
der soldan snelliclich
staphte ûz der stat.
die er hin in gefuoret hât,
der volgt im von dem strûz
sô lutzel her ûz,
den morten, daz si solden leben,
moht er ze miete hân gegeben
akers und baldac.
grôzer klag er phlac,
dô er zden herbergen kam
unde daz man reht vernam,
wie vil si liut verloren heten.
apollen unde machmeten
wart lutzel danc geseit.
er was grôz unde breit
der schade, den si dâ kurn.
man ahte, daz si dâ verlurn
vor akers sô vil liute,
daz si wellent noch hiute,
waer ein kunic mit her
gevaren über mer,
er hete dem soldan
diu lant alliu gewunnen an
âne strîtes vâr,
als gar wârn si liut bar.
die heiden daz selb erkunnen,
daz si müesten sîn entrunnen,
sô daz akers waer wol genesen,
waer daz eine niht gewesen,
daz in tegelichen
ûz allen heidenischen rîchen
beidiu spâte unde fruo
geruote liute riten zuo,
die dâ dienten ir goten,
als in der baruc het geboten.
ccccxlvii. dô der soldan was komen
ze herberg, als ir habt vernomen,
durch gemaches willen,
dô liezen sich niht bevillen
die armen kristen in der stat,
si kômen vil drât
und brâchen die swelle,
dâ des bluotes welle
sich hin an verstiez.
und dô man ûz geliez
rinnen daz bluot,
dô wart des meres fluot
von der stat wol ein raste
gerôtet sô vaste,
als ez wan îtel bluot waere.
nû hôrt, wie man die akersaere
in der stat sach gebâren.
swaz der vesten hiuser wâren,
dâ samten sich die kristen in,
die dâ heten den sin,
daz si nâch gotes lône strebten.
swie klein ir was, die noch lebten,
doch wolden si daz leben zern
in gotes dienste und sich wern,
unz daz si alle gelaegen.
ouch hôret, wes dâ phlaegen
die brüeder der drîer orden:
der was ouch lutzel worden,
die aber lebten noch,
die wolden ie doch
von manheit gestên niht,
nâch der himelischen phliht
rungen si schôn,
der werld êr und gotes lôn
kom si vil tiwer an.
dô si niht mêr mohten hân
strîtes gegen den heiden,
dô muosten si sich scheiden.
ieglich zogten in ir hûs
und versluzzen ire klûs
unde schuofen in gemach
in was durft, daz daz geschach
den harnasch zugen si ab.
swaz si heten solher hab,
diu in wol geviel,
die truogens ûf die kiel.
si heten ouch geschaffen
über al mit den phaffen,
daz si naemen âne twâl
ûz den kirchen über al
daz heilige heiltum
und swaz darzuo waere frum,
daz got ze dienste tohte
und daz man gefüeren mohte,
des liezen si dâ niht.
die phaffen muosten algeriht
ûf diu schef mit in tragen,
swaz ir dâ sieche lâgen,
die niht mohten gestrîten:
die wurden an den zîten
ûf diu schef gefuort;
swelich aber noch ruort
manheit und ellens kraft,
die noch mit der heidenschaft
gerne stuonden ze pîle,
die beliben noch lange wîle.
der soldan des niht enliez,
gên und rîten er hiez
alle tage in die stat.
die heiden mand er unde bat,
sît im der sic waer gegeben,
daz si niemen liezen leben,
die kristenes namen phlaegen.
ob daz die heiden verlaegen?
nein zewâre, si enteten.
dô si die stat gewunnen heten,
man sach si niht müezic ligen:
diu hiuser si beinzigen
ersuochten vil eben.
was dâ iemen bî dem leben,
den voltôten si gar.
ouch nâmen vil eben war
die kristen, die dâ wâren noch,
swen sich daz dinc alsô zôch,
daz si sîn stat funden,
an den selben stunden,
sô drungen si an die heiden.
hurtâ, wie denne von in beiden
wart gestriten und gevohten!
und swen die kristen nimmer mohten,
sô heten si den sin,
daz si zogten wider in,
dâ si her ûz komen wâren.
sus kunden si der heiden vâren:
si liten von in herzensêr
und sô die geriten her
sant der soldan in die stat,
sô riten in vil drât
die burgaer hin enkegen,
mit stichen und mit slegen
enphiengen si die geste.
an manheit wârn si veste.
die brüeder heten sich gar
geteilet in drî schar
und die liute, die in wârn
ze helfe über mer gevarn
durch des himelrîches gewin:
die legten an under in,
daz ie an einem tac
ein schar vor vehtens phlac,
die wîle si ze strîte tohte,
unde swen diu nimmer mohte,
zehant diu ander reit
zden heiden unde streit,
unz daz si müede wart,
sô kom diu dritte geschart
mit strîte an die sarrazîn.
ez wart manigen ende schîn,
daz si wârn unverzagt.
swenn ez aber betagt
des morgens fruo an der zît,
sô huoben den ersten strît,
die vor die andern wârn gewesen.
si waeren alle wol genesen,
und wolden siz ouch hân getân.
dô machte bruoder herman,
den si von sahsen nanden,
daz rittern und sarjanden
was ze vehten sô ger,
daz ich nie mêr
von sô getânen dingen
gehôrt sagen noch gesingen,
als ich dâ vernam.
der heiden sô vil kam,
die êwâren geste,
die wurden in der veste
gewaltige herren.
sich wolden aber niht kêren
an des soldans gebot
die kristen, den durch got
was ir leben noch veil:
ir was ein michel teil,
die mit den heiden ze pîle
giengen alle wîle.
ccccxlviii. nû seht ûf, ir phaffen,
wie irz habt geschaffen!
alle dise manslaht
habt ir zuo einander brâht.
ich waen ez dunke niemen guot,
daz sô maniges menschen bluot
von iwern schulden ist vergozzen.
belîbet ir sîn ungenozzen,
ze heile iu daz zelt.
al die dâ wurden gevelt,
von iwern schulden daz geschach.
nû ligt ir unde habt gemach.
ei keiser constantin,
war taet dû dînen sin,
dô dû den phaffen gaeb
den gewalt und daz urlaeb,
daz stete, burge unde lant
undertaenic irer hant
und irem gewalt solt wesen.
geistlicher zuhte besen
ist nû ze scharf worden!
dû soldest in dem orden
die phaffen haben lân,
als sîn sant peter began,
daz waer hôher miete wert;
waz woldestû daz swert
den phaffen zuo der stôle geben,
die dâmit nihtes kunnen leben
noch ze rehte kunnen walten?
lâzen und behalten,
als man mit dem swerte sol,
daz kunnen si niht wol.
si habent ez vergramaziert
und daz rîche verirt
maniger êren und gewalt,
diu im vor was bezalt.
constantin, sich an,
hetest dû zlatran
den bâbst den salter lâzen lesen
und den keiser gewaltic wesen,
als er vor dînen zîten was,
sô waer unser spiegelglas,
akers, diu werde stat,
niht verlorn sô drât.
wand het ein keiser daz verlân,
sô im waere kunt getân,
daz solch gewalt und ande
dem heiligen lande
von den heiden waer geschehen?
er het besehen,
wie man ez undervaren solte,
swaz diu kristenheit datz akers dolte
jâmers unde quâl.
der bâbest und der cardinal
vil übel stelten sich darzuo:
si trahten spâte unde fruo
umb daz guot der akersaere,
daz die venediaere
mit listen gewunnen,
do si von akers entrunnen,
wie in des wurd ein teil
durch der sêle heil
hinze rôme gegeben,
darnâch sach man si streben.
daz aber diu phafheit
durch den schaden der kristenheit
in dheiner arbeit sî gesehen,
daz ist selten geschehen
zuo deheinem mâl.
hiet der cardinal
sînen frum vermiten
und hiet nâch ir alten siten
mit dem soldan
die brüeder lâzen umbegân,
sô waer akers niht verdorben,
noch sô manic mensch erstorben,
als dâ leider geschach.
lât iu den ungemach
bringen zeinem ende.
dô si mit werlicher hende
des allerlesten tages
phlâgen maniges slages
und dô si ab wolden rîten,
an den selben zîten
wart bruoder herman verderbt,
der manigen heiden het ersterbt
unserm herren gote zêren.
dô die kristen muosten kêren
fluhtic von den heiden,
si wâren lîht ze scheiden.
des gie den kristen nôt:
wand si wârn alle tôt
unz kûm an driu hundert man,
die mohten lenger niht gehân
gegen der heidenschaft strît,
wand akers die wît,
die het nû diu heidenschaft
besezzen mit solher kraft,
daz dhein hûs darin was laere.
man jach, swaz dâ noch kristen waere
den heiden über worden,
daz was der drîer orden
brüederschaft und gesinde.
die heten ouch sô swinde
und sô lange gevohten,
daz si niht mêr mohten
deheiner wer gephlegen.
des muosten si sich ouch bewegen
der grôzen hêrschaft;
êren und guotes kraft,
der was dâ mêre denne genuoc:
swaz ich sîn noch ie gewuoc,
daz ist allez ein troum;
swer sîn het gehabt goum,
die wîl man vor dem ungemach
akers in wirden sach,
der müest des mit mir jehen,
er hete nie gesehen
sô grôz êre und rîchtum,
als der kristenheit ze frum
und ouch gote zêren
dâ phlâgen die herren,
die dâ fruo unde spât
diu kriuze tragent an ir wât,
swarz, rôt und wîz.
ein ieglich man mit flîz
merke, wie in waer ze muote,
dô si von êren und von guote
muosten alsô scheiden
und ez lâzen den heiden.
ich bin an dem gelouben veste,
si sî diu allerbeste
tugent diu gehôrsam:
der geistliches orden nam
phliget unde walt,
swer si reht behalt,
der sol des gewis sîn,
daz er der hellewîze pîn
und sîner sunde ledic wirt
unde daz er wirt geziert
mit himelischer wunne.
wand ich daz wol erkunne,
waer der gehôrsam besen
den brüedern niht gewesen,
si heten sich ê lâzen toeten
unde in ir bluote roeten,
ê si von den heiden
waeren gescheiden
in sô getânen mâzen,
daz si in heten lâzen
sô gar unbehuot
ir êre unde guot,
si luste baz ze sterben.
der soldan begunde werben,
daz man die brüeder alle vienge,
sô daz man ze sturme gienge
an ir veste klûs.
ez wâren nur driu hûs,
diu si den heiden heten vor.
an diu selben tor
hiez sturmen der soldan.
die heiden truogen hin an
tartschen unde leiter hôch.
dô diu heidenschaft zôch
hin an durch sturmes willen,
dô liezen sich niht bevillen,
die des wolden geniezen,
daz si die hôchmeister hiezen
daz ist ir oberister nam
die gebuten bî der gehôrsam
den brüedern ze fliehen
und an diu schef ziehen.
zir meister sprâchen die spitalaere:
< ob ez an iwerm willen waere,
sô gebaete wir iuch gern,
daz ir geruocht uns ze gewern,
daz ir uns hie liezet sterben
und nâch dem himelrîche werben>.
der meister sprach:< tuot hin!
wâ nâmet ir den sin
nû wizzet ir doch wol,
daz niemen gerne sterben sol,
die wîl er mac genesen
und mit êren über wesen,
daz er iht lîd den tôt.
wir bringen noch in nôt
manigen heiden, sol ich leben.
ich wil immer darnâch streben,
daz wir si müen in irem lande.
ez waer dem orden ein schande
und mir ein arger itwîz,
hiet ich sô kleinen flîz
mîner lieben bruoder,
daz ich des tôdes fuoder
mit in lüed und vazt.
ir habt niht gelazt
an ritterlicher manheit;
swaere unde herzenleit
muoz noch den heiden von iu geschehen,
sol man mich bî dem leben sehen,
si belîbent niht lange frî>.
einer hiez bruoder maî,
der bat alsô tiwer
den lantcumentiwer,
daz er im erloubt,
daz etlich heiden beroubt
wurden von sînen henden,
ê er von akers solde wenden.
er wold ez alsô an kêren,
daz er wol mit êren
und gesunt dannen kaeme.
er sagt uns sît, daz er naeme
ein seil starc, gewunden,
daz bant er an den stunden
unden an einen trâm starc.
dâmit er sich verbarc.
dô was er des unbetrogen,
ein barken het er gezogen
an die mûr und gereht,
dâ warten sîn zwên kneht.
dâmit die spitalaere
mit grôzer herzenswaere
rûmten ir eigen hûs.
si fuoren von der klûs
ûf daz mer unverren,
unz daz die tiutschen herren
kaemen hin nâch.
reht als ich vor sprach,
wes die spitalaer irn meister bâten,
die tiutschen herren alsam tâten.
an irn meister und herren
begunden si kêren
grôze arbeit,
daz im ir bet beheit,
sô daz er in des gunde,
daz si zuo der stunde
wurfen ûf daz tor
und daz er si hie vor
lieze strîten mit den heiden,
unz daz si wurden gescheiden
von dem leben alle gelîch.
des antwurt in wîslich
der meister ires ordens:
< sô getânes mordens
gestat ich an iu niht,
ob man mich lebentigen siht.
ir sult des haben dheinen wân,
daz ich iuch dem soldan
âne schuld und âne nôt
antwurte in den tôt.
daz waer an mir ein missetât.
unsers ordens regel hât,
die wîl ein bruoder einen tac
mit êren geleben mac,
sô sol er gerne leben.
ich wil iu des mîn triwe geben,
swaz uns der soldan
hie zakers hât getân,
daz leit und die ande
ze priuzen und in nîfenlande
wil ich an den heiden rechen
mit iu rittern frechen,
mîner brüederschaft,
daz ez mich von der heidenschaft
riwet dester min>.
nû brâchen ouch die heiden in
und heten daz hûs gewunnen;
die brüeder kûm entrunnen
an iriu schef mit île.
si fuoren an der wîle
von dem stad hin ûf die fluot.
nû hôret, wie die brüeder guot
von dem tempel schieden danne.
ir meister hiez bruoder anne.
reht als die vordern brüeder tâten,
die tempelaer des selben bâten
iren meister ze stunt,
daz er in gegen den heiden gund
ze retten ir êre:
< waz danne, lîd wir herzensêre
von den heiden und den tôt?
die arbeit und die nôt
welle wir durch got dulden>.
der meister bî sînen hulden
und bî der heiligen gehôrsam
den fürsaz in benam,
des si in heten gedâht:
< waer der fürsaz volbrâht,
sô het ir übel gevarn.
ich muoz iuch und mich bewarn,
als ich billichen sol.
nû wizzet ir doch wol,
als unser regel hât,
wie ez umb die sêle stât,
die mit willen âne nôt
gerne lîdent den tôt:
den seit des got deheinen danc.
welich mensche waer sô kranc,
der niht gerne sturbe,
ob er dâmit erwurbe
ze lôn daz himelrîch?
ez ist wol wizzenlich,
daz wir under allen gotes gâben
niht sô wirdiges haben
noch sô hôhes als daz leben.
die wîl uns daz ist gegeben,
sô ist dhein sundaere
sô tief noch sô swaere,
er muge sîner schulden
wol komen ze hulden
mit riwe und mit buoze.
ouch ist ze leben suoze
dem, der ân grôze sunde ist:
der mac in der frist
sînes lebens zil
verdienen lôns sô vil,
daz er wirt geschônet
und in dem himel gekrônet
in der schar der bîhtigaere.
die heiligen marteraere,
swie sêr si nâch dem himel wurben,
dennoch si niht gerne sturben;
dô got ouch menschlichen starp,
an den vater er warp,
ob daz sîn wille moht gesîn,
daz er in der marter pîn
über lieze wesen
und des tôds genesen,
und doch mit solhem rehte,
daz menschlichez geslehte
erlôste sîn kraft
von des tiuvels eigenschaft
und von êwigem ungemach.
dâvon lât iu niht wesen gâch
ze dringen an den spiez.
swaz uns widerdriez
ist von den heiden widervarn,
daz muoz von uns garn
der kunic von marroch.
wir haben sô vil noch
in yspani dem lant,
daz uns zeigen ist benant,
êren unde guotes:
sît nur guotes muotes,
ich bring iuch dâhin,
mich trieg aller mîn sin,
dâ iu vehtens wirt buoz.
der kunic von yspani muoz
haben an sîner marc
ein her grôz unde starc
tegelichen gegen den heiden:
sît wir von hinnen müezen scheiden,
sô sul wir dâ dienen got
unde nâch des kunigs gebot
daz lant helfen ze wern.
swer dâ wil zern
in gotes dienste sîn leben,
dem wirt des frîiu wal gegeben>.
die wîl diu red ergie,
nû heten ouch die heiden hie
ir hûs ûf gebrochen
und wolden sich hân gerochen
an der brüederschaft zi ere.
dô muosten si vil schiere
rûmen die stat
und ûf daz mer drât
varen mit île.
ez heten ouch die wîle
mit getriwelichen siten
die tiutschen herren ir gebiten
und ouch die spitalaere.
den was ein teil swaere
umb bruoder maîn den helt.
der hete sêr gequelt
manigen heidenischen man.
nû hôret, wie er des began.
ccccxlix. ir habt wol vernomen,
wie daz was komen,
wie sich der helt karc
in dem hûse verbarc,
unz die heiden kômen hin in.
die heten des deheinen sin,
daz ez in sus ergên solde.
ein kunic darinne wolde
wesen ze herberge.
witze unde kerge
bruoder maî phlac.
er liez si den tac
haben gemach,
und dô er die wîle sach,
daz sîn was zît,
dô huop er den strît.
an den kunic selp er kam:
vil schier er dem benam
lîp unde leben.
darnâch begund er umbegeben
mit einem swerte ander zîle:
er hete in kurzer wîle
den kunic selp ersterbet
und wol vierzic man verderbet,
ê si kômen ze wer;
und ê her ûz in daz her
kaem der wuof und der schal,
dô het sich an dem seil zetal
bruoder maî gelâzen
und fuor dâhin sîn strâzen
zuo den andern ûf den sê.
er sagt in weder min noch mê
wan als ez was ergangen.
nû was er wol enphangen,
si wâren alle frô,
daz im gelungen was alsô.
nû hete sich ûf daz mer
gesamnet daz kleine her,
die dâ kristen hiezen.
lûte hôrt man diezen
ûf den scheffen über al
gar klegelichen schal,
dô si von dannen muosten scheiden
und akers lâzen den heiden,
dâ si phlâgen grôzer êren.
welhen ende si nû kêren,
daz wil ich iu sagen.
etlich kômen in kurzen tagen
hinz pîse und jenû gevarn;
swaz aber der brüeder wârn,
die kêrten nâch irem muot,
swar ie den meister dûhte guot
und dar in truoc sîn sin,
dâ kêrten si hin.
ccccl. nû hôrt, wie der so! dan
datz akers began
erküelen sînen muot.
der wüeterich unguot
er hiez balde gâhen
und alle die vâhen,
die noch lebentic wâren.
diu kint under zehen jâren
diu liez er genesen,
swaz der andern moht gewesen,
die selben wurden gar
geteilt in drî schar.
in ein schar het er geschaffen
alle die phaffen,
die man dâ gevangen het;
ouch was des soldans bet,
daz man in einer schar liez schouwen
alle die frouwen,
die man dâ gevangen vant,
swie si wâren genant;
dô sach man die man
in der dritten schar stân.
hôrt, wie siz an viengen.
die alten heiden giengen
zden phaffen unde sprâchen dô:
< ir muget wol sîn unfrô,
daz ir niht liezet iwern got,
sô daz ir daz gebot
machmetes und apollen
woldet niht ervollen
und si ze gotern verkurt.
darumbe ir verlurt
ir genâde und ir hulde.
noch lât iuch riwen die schulde
und geloubt an siu,
sô lâze wir iu
an dem lîbe genesen
und heidenische priester wesen
sô ist iu wol gelungen.
schoene frouwen junge
gît man iu ze konen
und laet iuch mit den wonen
nâch allem iwerm muot>.
maniger slahte guot
und wollust manicvalt
man in vor zalt,
dâ si die heiden mit êrten,
ob si von dem gelouben kêrten.
si versprâchenz aber sêre,
alle die êre,
diu jesû christô waere
widerzaem und unmaere,
durch den si wolden sterben
und der sêl genist erwerben
und des süezen lîchnam zart
si heten zuo der hinvart
in ir herz enphangen.
do diu rede was ergangen
und die übeln heiden sâhen,
daz si niht moht vervâhen
weder drô noch bet,
nû hôrt, waz man dô tet.
die heiden sprâchen alsus:
< enker got, jesus,
der hât alsô geschaffen,
daz ez tôroht phaffen
im segent ein brôt:
für der sêle nôt
sol enc daz frumen,
teilen unde drumen
in driu man iuch daz siht.
alsus enc hie geschiht>.
der soldan hiez gâhen
und ieslichen slahen
und teilen ze stucken drin
und hiez diu stuc werfen hin
und bolen für die hunt.
darnâch in kurzer stunt
hiez der soldan
versuochen an die man,
ob si sich wolden verkêren
unde machmeten êren
für herren und für got.
die kristen heten wan irn spot
ûz ir abgotern touben,
von kristen gelouben
moht si niemen bringen
mit deheinen dingen.
ccccli. die heiden alt und grîs,
die sich dâ dûhten wîs,
sprâchen zuo den kristen:
< ez waenet enc hie fristen
enkern got jesum:
der mac enc dhein frum
mit sîner helf gesîn.
daz ist worden schîn
an enker pheflichen lêraeren:
die wânden und si waeren
jesus sô genaeme,
daz er si von dem tôde naeme.
des gewert er si niht.
dâvon ist der trôst enwiht,
den ez zuo im haben welt,
sît mit dem tôde sint gequelt
sîne phaffen alle gelîch,
die im manicvalticlich
gedienet habent schôn.
sô getânen lôn
gît er den sînen.
er laet vil wol schînen
die wârheit daran:
dô man in began
zjerusalem toeten
und maniger marter noeten
und smaehe manicvalt,
dô im den gewalt
pilatus verlêch,
sîn selbes kunne in dô zêch
einer missewende grôz,
daz er krefte waere blôz,
daz waere daran schîn,
daz er von des tôdes pîn
hiet erkucket lazarum
und moht im selben kûme frum
an der stat erwerben,
dâ er müeste sterben
und doch vil gerne waer genesen>.
< daz muoste alsô wesen>,
sprach einer ûz den kristen:
< do der tiuvel mit sînen listen
unsern vater adam
brâht von der gehôrsam,
daz er daz gebot verlie,
daz er von got enphie
dô er in het geworht ûz erden,
dô liez er in gewaltic werden
des paradises genuht
ân der einen fruht,
die er in vermîden hiez,
daran er im solch zil stiez,
swenn er daz übertraete,
zehant er verdienet haete
den êwigen tôt
von der selben nôt
moht wir nimmer sîn komen,
hiet gotes sun niht genomen
an sich die menscheit,
an der er die marter leit
und williclich durch uns starp.
daz er uns dâmit erwarp,
daz êwige leben,
darzuo hât er uns gegeben
frîes herzen wal
ze kêren in den val
der verdampnusse
und der helle gusse,
oder besitzen schôn
des himelrîches trôn,
den er dâ hât bereit,
die armuot und arbeit
hie durch in lîdent
und wollust vermîdent.
als aber wir iuch hôren jehen,
unser got hab übersehen,
daz man sîn trût êwart
mit der marter hab beswârt
und mit grôzer arbeit,
des sî wir frô und gemeit,
wand wir wizzen daz wol,
daz got genâden ist sô vol,
daz er sîn himelrîche
teilte gar gelîche.
des hab wir urkunde:
aller tôtsunde
sant johans wart gestrouft,
der jesum christum touft,
wand er geheiligt was,
ê sîn sîn muoter genas;
und swie rein doch waer sîn leben,
sô wold in got niht überheben,
ez müeste hie ûf erden
sîn bluot vergozzen werden
unde tragen der marter burde,
daz sîn lôn dester groezer wurde.
sant peter ouch leit
marter und arbeit,
der im dâ was sô trût,
daz er im still und überlût
gap und bezalt
sîn selbes gewalt
über die kristenheit hie ûf erden.
ouch mohte niht über werden
sant paulus der gotes zart,
er wurde gemartert hart,
der kristen gelouben mêre
hât erliuht mit sîner lêre
denn alle ander heiligen.
daz lâze wir nû ligen>,
sprâchen die kristen;
< ob wir niht mêr wisten
gelîchnus vor hant,
sô hab wir erkant
unde an iu gesehen,
sô wir der wârheit wellen jehen,
daz ez sît in nôt
und in den bittern tôt
gegangen williclichen
durch die trugenlichen
des barukes lêre.
wie getân êre
habt ez dâmit erworben?
swaz heiden ie sint gestorben,
wie getân der lôn dort sî,
der gewizzen sît ez frî:
sô ist ze maniger stunt
uns kristen worden kunt,
welhen lôn wir enphâhen>.
dô die heiden sâhen,
daz si nur wolden sterben
und niht nâch geniste werben
gegen machmeten,
nû hôret, waz si teten:
mit füezen und mit henden
nagelt mans zuo den wenden
und schôz mit phîlen zin.
ûf marter swelhen sin
ieglich heiden ervant,
den volfuort er zehant,
unz daz si alle wâren tôt.
darnâch der soldan gebôt
versuochen an den wîben,
ob si wolden belîben
an heidenischer ê,
oder in geschaehe wê.
zden sprâchen dô die heiden:
< nû sît ir gescheiden
von mannen und von mâgen.
die wîle si des lebens phlâgen,
dô het ir lîhte zuo in vorht:
die sint nû alsô entworht,
daz ir sicher vor in sît;
dâvon tuot iuch enzît
des gelouben ab,
den enc jesus gap,
und haltet machmetes gebot:
der ist ein sô werder got,
daz er enc ergezt,
alles des ez sît entsezt.
diu einen man verloren hât,
ob diu an des selben stat
zweier andern gert,
der wirt si gewert
unde guotes alsô vil,
als si selber haben wil.
wizzet, ir frouwen,
ir sult ez ouch noch wol beschouwen,
daz die heiden mit den wîben
kunnen vertrîben
die tage und diu jâr.
wert ir sîn reht gewar,
sô geriwet ez iuch niht>.
die armen frouwen heten phliht
mit jâmer und mit klagen,
irs gebetes si phlâgen
zuo der süezen kuniginne,
daz si die wâren gotes minne
an in sterct und mêrte,
sô daz si niht verkêrte
wîplichiu bloedikeit
in deheine zageheit,
diu si moht berouben
kristenliches gelouben.
grôz gebet si teten
zuo sant margareten
und der guoten sant kathrîn,
daz si si geruochte frîn
vor boeser bekorunge,
daz dem tiuvel an in iht gelunge
und daz si diu gotes kraft
machte sigehaft
und an dem gelouben veste.
dô die heidenischen geste
ersâhen und versuochten,
daz diu wîp niht geruochten
an si ze kêren,
do begunden sis unêren.
ach got, daz dû vertrüege
die grôzen ungefüege,
diu an den frouwen dâ geschach!
den jâmer und den ungemach
und den bittern smerzen
alliu getriwe herzen
solden weinen unde klagen.
mich müet, daz ich ez muoz sagen,
und mac sîn doch verswîgen niht,
darumbe, swenne die geschiht
ein solich man vernimt,
dem barmunge zimt
und dem triwe wonet bî,
daz der dester vînder sî
aller heidenischen fruht.
nû hôret die unzuht,
cccclii. die si begiengen an den frouwen.
si begunden schouwen,
welhiu swanger unde swaere
von der natûre last waere:
diu wart zehant enmitten
ûf geslagen und gesniten
unde wart von ir genomen
diu fruht, der si was bekomen;
diu wart den hunden geworfen.
daz unbilde si entworfen
den juncfrou wen vor,
ob sis ab kristenlichem spor
mohten haben brâht.
dô was in sîn ungedâht,
wand got der was sô guot,
daz er si behuot
mit sînem gotelichen segen,
daz man si niht sach phlegen
wan daz der sêle guot was.
dô der frouwen dhein genas,
si waeren all ertôt,
der marter man dô nôt
die juncfrouwen reine:
die dûht ez nur ze seine
und muot, daz si niht balde sturben.
dô die heiden gewurben
der kristen schaden unde pîn,
die leidigen sarrazîn
begunden vor freuden
schallen unde geuden,
daz si sô wol ervollet heten,
des si der soldan het gebeten,
der si die jungen hiez vâhen
und die alten ze tôde slahen.
swaz man der vinden mohte
und swaz darzuo iht tohte,
daz ot des was wert,
daz man sîn ze haben gert,
daz fuort er allez ûf daz velt.
aller der heiden gezelt
wurden gefullet roubes:
als gras und als loubes
heten si ze füeren dâ.
der soldan gebôt sâ,
daz man die tôten zalt,
die man sach in der gestalt,
daz si werlich waern gewesen.
nû wurden dâ ûz gelesen
in guoten, ganzen halspergen,
âne die man moht verbergen,
achzic tûsent tôter kristen.
die heiden ouch niht vermisten
mit waerlicher zal,
die si funden über al,
drîzic tûsent man,
die ringen harnasch heten an.
alliu getriwe herzen
prüeven disen smerzen
und den grôzen ungemach,
der an der kristenheit geschach:
sît der gewâpenôten val
sô grôz ist an der zal,
sô merket die geschiht,
wie vil was denn der blôzen niht,
man, kind unde wîp,
diu dâ verluren den lîp!
der was wol zehenstunt als vil,
swenne man si rehte wil
prüeven unde rechen.
die wârheit sol ich sprechen,
daz diu kristenheit
sô getâniu leit
an liuten nie hât erkorn,
sît daz krist wart geborn.
sag, herre got, sag an,
warumb hâstû daz getân
und warumb hâstûz vertragen,
daz sô verderbet und erslagen
sô manic kristen ist!
weder hâstû ir genist
versmaehet durch ir sunde,
sô soltstû zuo der stunde
sô genaedic sîn gewesen
unde hetest ûz gelesen
die guoten von den schuldigen.
nû hab wir dich doch gezigen,
dîner barmung hêr
sî tûsentstunt mêr
denne ir vor was,
ê dîn mariâ genas
und ê dû mensch bist worden
wider natûrlichen orden;
nû weiz ich wol, daz dû tet
durch die emzigen bet,
die gegen dir tet abraham,
dô dû gomor und sodomam
woldest versenken,
dô lie dû dich lenken,
als ob dû zuo den stunden
in den funf steten haest funden
rehter liute zehen,
sô waere niht geschehen
über si dîn gerich.
dâvon dunket mich,
sît akers diu stat
sô manigen menschen hât
saeligen unde reinen,
ich verstên wol dîn meinen:
ob ichz errâten solde,
zwâre sô enwolde
ich ez für anders niht hân,
als verre ich mich verstân,
wan daz dû, süezer schephaere,
die schar der marteraere
hâst mit in gemêrt,
gezieret unde gêrt
der selben marteraere kôr.
ich hân vernomen lange vor,
daz diu werlt niht zergê,
dû erfullest ê
unde bringest ê her wider
der engel zal, diu her nider
in tiuvels wîs wurden verstôzen
durch iren übermuot grôzen:
ist daz der rede alsô ist,
sô hâstû an diser frist
eines grôzen kôres hol
mit den sêln gemachet vol,
die datz akers sint verdorben
und in dînem dienst erstorben.
ouch sî iu geseit,
daz gruntlôs herzenleit,
daz diu kristenheit enphie,
daz wart alsô gerochen hie
mit ellenthafter kraft
an der verwâzen heidenschaft,
daz sich unz an den jungsten tac
der tiuvel wol gerüemen mac,
sît in des gezimt,
daz er imz ze freuden nimt,
daz vil sêle sint bî im.
ûf mîn triwe ich daz nim,
daz der vâlant unsuoz
phlac grôzer unmuoz
ze hell in sîner veste,
ê er sîne geste
gesedelt und gehûset.
mir eiset unde grûset,
swie wol ez heiden sint,
daz sô manigez menschenkint
die helle sol bouwen
und got nimmer beschouwen
wan an dem lesten tag;
sô ist ouch zeiner klag
ez den sundaern geschehen,
daz si in sullen an sehen.
swie vil der kristen tôt waere,
doch geloubet für ein wârez maere,
daz der tôten heiden zal
wart gerechent über al,
daz ir was zweinzic stunt mêre.
owê diser êre,
diu dem tiuvel dô geschach,
daz er sîner freude sô vil sach
an menschlicher creatiwer!
daz klag ich got vil tiwer,
wand ich der helle niemen gan.
nû hôret, wie der soldan
ccccliii und ander sîne heiden
von akers wellent scheiden.
sîne boten er sant
allenthalben in diu lant
und hiez über al sagen,
swer füeren oder tragen
von akers iht wolde,
daz der komen solde
und daz er dâ naeme,
swaz sô im gezaeme.
die der botschaft gewar
wurden, die kômen dar
und nâmen, swaz in tohte
und swaz der man mohte
von dannen füeren oder bringen
von sô getânen dingen,
des man êr und frum hât,
des vant man alles stat.
swes hûs ie erlaeret wart,
daz hiez der soldan an der vart
zebrechen und zefüeren.
si begundenz vaste rüeren:
in sehs wochen
zefüeret und zebrochen
wart akers diu veste.
waz nû waer daz beste,
des frâgt der soldan
sîne hôhsten man.
die rieten im dô daz,
daz er kêrt fürbaz:
sît man des waer âne angst,
daz die kristen vor langst
sich mit deheinem her
mohten gerihten über mer,
sô sold er die schîben
alles für sich trîben,
die wîl si gieng sô eben.
der soldan darnâch streben
began sêre unde hart,
wie er die kristen beswârt,
als er sînem vater swuor.
für kastel pilgerim er fuor,
daz was ouch ein schoeniu stat,
die gewan er vil drât
und nam dâ liut und guot;
die dâ wâren sô fruot
under in und sô versunnen,
daz si von dannen entrunnen,
die über wurden maniger swaere.
ich hôrt, swaz dâ beliben waere,
über die diu nôt waer ergangen,
ertôt und gevangen
wurden si dâ alle.
der soldan mit schalle
die selben stat ouch zefuorte.
daz dinc er îlende ruorte:
mit dem her fuor er drât
für ein ander stat
in des landes kreizen,
diu was suders geheizen;
diu was ouch der kristen.
ze retten noch ze fristen
heten si deheinen muot:
dô in akers diu guot
niht mohte vor gewesen,
dô trût nieman genesen.
swer von dann entran,
ez waer wîp oder man,
der hete wol gevarn;
die aber dâ beliben wârn,
die mohten des niht vermîden,
si müesten sunder lîden
den tôt oder die vancnusse.
owê der jâmers gusse,
diu der kristenheit zuo flôz!
vil manigez dâ sîn bluot vergôz.
got, unser her, si enphie.
swaz an den ergie,
die dâ wurden erslagen,
die dorfte niemen sêre klagen,
wande mit dem, daz si sturben,
daz himelrîche si erwurben
und was in wol ergangen;
die aber wurden gevangen
und gefuoret in die heidenschaft,
die wurden dâ gewonhaft
der heidenischen ketzerî
und wurden ouch leider frî
der genâden und des frums
des heiligen kristentums,
der leider von in wart verkorn.
owê, der alsô wirt verlorn
unde doch getouft ist!
daz sol dir, herre krist,
von schulden erbarmen,
daz an den sêlen armen
wirt verlorn dîn marter.
daz riwet mich vil harter
denn ihtes ûf der erden.
wie kund ouch immer werden
dehein flust sô angestlich?
wand wir ahten dich gelîch
dem hertaer getriu,
der niunzic und niuniu
sîner schaefelîn
liez wîslôs in der wüeste sîn,
ê er haete verkorn
daz eine, daz er het verlorn,
daz gie er suochen zehant.
uns ist daz wol erkant,
daz dû, süezer herre krist,
durch den sundaer geboren bist
und gestochen in dîn brust:
ê dû naemest solche flust
in den lieben schâfen dîn,
ê soltû wâgunde sîn
niun und niunzic durch daz eine.
heiz balde und niht seine
schaffen dînen frum
den bâbest, dîn vicarium!
swie volkomen sant peter waere,
doch ê dû in ze hüetaere
dînen schâfen erkôs,
diu dâ wâren wîselôs,
dô frâgt dû in drîstunt,
daz er dir machte kunt,
ob er dich, herre, mint.
dô was er sô besint,
daz er die wârheit zôch an dich.
er sprach:< dû weist wol, daz ich
dich, herre, minne.>
war tuont nû ir sinne
die cardinal, die darzuo
beide spâte unde fruo
sint gesezt und gezalt,
daz si habent den gewalt,
daz si dich sullen be warn
alsô, daz si reht ervarn,
ob er dich habe liep,
sô daz er vor dem diep
wache und niht slâfe
und hüete dîner schâfe?
den man ieze bâbest siht,
weizgot, der petert niht!
wand ob er petern wolde,
weizgot, sô solde
er nû niht wesen sein,
mit dem keiser werden enein,
wie der wolf wurd erdruct,
der dâ hât gezuct
der schâfe, der er phlegen solde.
ob er diu retten wolde
und getriulich phlegen,
sô sold er sich bewegen
und braeht ein her zesamde,
dâmit er verdamde
sîner schâfe diep.
weizgot, und waerns im liep,
er solde durch si varen noch
als sant peter tet hinz antjoch.
ich vurht, er tuo sîn niht!
swaz den kristen geschiht
von des soldans mannen,
moht man die mit bannen
von den heiden erledigen
und mit solhem predigen,
daz daz datz rôm geschaehe,
mit triwen sô besaehe
der bâbst mit sînen phaffen,
ob er iht moht geschaffen
unde ob er moht erlangen,
die datz suders wurden gevangen.
daz er aber nâch in setze,
alsô daz er den fuoz netze
und sich über mer wâge,
ich waen, des slûn im trâge.
ez ist doch ê geschehen,
daz man die baebste hât geschen
mit kreftigen scharn
selb über mer gevarn
und mit werlicher hant
umb daz heilige lant
werben unde ringen:
nû wellent siz zuo bringen
mit blî unde mit perment,
daz man grôz her über sent
und wellent si belîben hie.
nû hôret, wie ez dort ergie.
ccccliv. got mit sîner kraft
erledig von der heidenschaft
die gevangen kristen
und vor des tiuvels listen
die sînen er behüete
mit sîner almehtigen güete,
daz si der toufe niht vergezzen.
der soldan vermezzen
hât den eit wol behalten,
den im die heiden stalten,
dô in sîn vater krônt;
gesmaehet und gehônt
hât er die kristenheit genuoc.
sîn gemüet er hôhe truoc,
dô ez im alsô was ergangen.
swie vil er schaden het enphangen,
daz dûhte in dennoch gewin.
mit hôhen freuden zogt er hin,
von dann er was gevarn.
swaz noch kunige wârn,
die muosten im des swern,
daz si kaemen mit hern
des naehsten jârs hin wider,
sô wold er darnider
brechen die stet,
die noch diu kristenheit het
in dem kunicrîch judâ,
zjerusalem und galileâ,
dâ wold er si vertrîben.
dô niht lenger vor froste blîben
mohten die hôhen kunige rîch,
dô vertigt er si minniclich
unde lie si heim rîten,
wand si niht lenger wolden bîten,
swie gern erz het gesehen.
wenn ditz dinc ist geschehen,
swer daz wizzen welle,
der merke unde zelle,
swen man hât gespurt
nâch kristes geburt
der jâre zwelf hundert
und achzic ûz gesundert
und darzuo zehen jâr,
sô ist diu zal wâr.
mir ist niht reht kunt,
wie der soldan die stunt
und den winder vertrib:
swaz ich dâvon schrib,
daz taete ich nâch wân.
do der winder wold ein ende hân
und als balde gras wart,
dô het ouch sich zder her vart
der soldan bereit.
niht lenger er dô beit,
er fuor den kristen ze haz
für trippel und besaz
die selben stat guot.
swie manlich gemuot
die kristen waeren darinne,
doch mohten si mit dheinem sinne,
mit kraft noch mit listen
sich vor den heiden fristen.
in der stat die besten
den fürsaz vor wol westen,
den der soldan sît begie,
dâvon beleip ir lutzel hie.
die aber beliben dâ,
über die gie sâ
der heiden gerich.
der soldan wolde sich
über nieman erbarm,
si waern rîch oder arm.
die man sô behende sach,
daz si die heidenischen sprâch
mohten noch gelern,
die behieltens gern,
und die darzuo niht tohten
noch gearbeiten mohten,
die muosten den tôt lîden.
der soldan wolde niht vermîden,
er wolt sich baz rechen:
owê, waz man zebrechen
sach schoener turne und palas!
dehein hûs sô grôzez was,
swenn man ez erlaeret het,
sô zebrach manz an der stet
über al in der stat.
die rincmûr hiez er drât
brechen darnider.
man sagte uns sider,
ez waer dâ niemen genesen,
waer daz mer niht gewesen:
daz flôz sô nâhen hin an,
daz des volkes vil entran
in scheffen ûf daz mer.
do der soldan und sîn her
roubens wurden sat,
dô fuorn si von der stat
und besâzen bethlehem.
doch ê der soldan dar kaem,
dô wart dem soldan gerâten
die wîsen daz tâten
daz er die stat belîben liez:
des het er grôzen geniez
an silber und an golde,
swenn er verhengen wolde,
daz hinze bethlehem
diu getoufte diet kaem
zuo dem munster ûz erkorn,
dâ ir her jesus waer geborn
< dâ wirt daz opher grôz,
swenn ir guots gemachet blôz,
die kristen, die noch dâ wesen>
daz er si nur liez genesen,
drumb waeren si der heidenschaft
êwiclichen zinshaft
und dienstlichen undertân.
der rât geviel dem soldan,
und dô er im beheit,
den kristen gap man geleit,
daz si ze hove kaemen
und dâ reht vernaemen
des soldans meinunge.
des freuten sich alt und junge,
dô in der trôst wart gegeben,
daz si beliben bî dem leben.
daz best, daz ie der man het,
daz brâht er sâ zestet
und êrte den soldan dâmit.
dienstlich gebaerde unde sit
begiengen dô die armen,
daz sich der soldan erbarmen
über si geruochte.
der bischolf versuochte
an den admirat,
ob er im in der stat
urloup wolde geben
kristenlich ze leben
und ander geistlich liute.
dô sagt man in bediute,
ez wolde der soldan
grôzen zins von in hân:
swenn er im den gaebe,
sô het er urlaebe
an ze beten, swen er wolde;
doch riet man im, daz er solde
êren und an beten
iren got machmeten,
sô waer im wol geschehen.
si heten nû wol gesehen
machmetes gewalt
und sîn gnâd manicvalt,
die er den heiden het erzeigt,
wand akers immer waer geveigt.
die heiden vil vor lesen,
ob er mit êren wolde wesen,
dem bischolf begunden
daz beste, daz si kunden
von machmetes êren;
doch enwolde sich niht kêren
der bischolf an ir red:
ûz kristenlicher phaed
moht in niemen bringen.
dô liezen si in dingen,
alsô daz man im urloup gap.
von dannen mit kleiner hab
her über der bischolf kêrt.
er was der buoche wol gelêrt
und was gehôrsam worden
der predigaere orden
und was geboren von francrîche.
der guotes arm und muotes rîche
kêrte dâhin wider,
dâ enphie in sider
lieplichen unde schône,
der datz francrîch truoc die krône:
ze gesinde er in nam.
ê der soldan kam
von bethlehem der vesten,
mit heidenischen gesten
die stat er besazte,
daz in niht mer trazte
dehein kristen fürbaz.
darumbe tet er daz,
daz er die heiden dar behûste.
der soldan niht lenger pûste
noch beleip datz bethlehem.
wellend er sîn reise naem,
daz enwart mir niht geseit,
dâvon belîbet ez verdeit
von mir ze disen stunden.
des naehsten jâres wart erfunden
cccclv. disiu leide geschiht
beleip verswigen niht
in al die werlt erhal
ein jaemerlichiu quâl
die datz akers an der stat
der soldan begangen hât.
dô gefriesch ez ouch sâ
der kunic von ethyopiâ.
dem wart darumbe sô leit,
daz sîn herze versneit
diu geschiht, diu dâ was geschehen.
man hôrt in offenbâre jehen,
daz leit und den ungemach,
der datz akers geschach,
den wold er alsô klagen,
daz er niht mêr wolt tragen
krôn ûf sînem houbt,
ez wurd ê beroubt
von im alsô der soldan,
swaz er den kristen het getân,
daz in daz müest geriwen,
und lobt bî sînen triwen,
swer im darzuo riet,
daz er den nimmer verschiet
êren noch guotes.
er was sô vestes muotes,
wie er sich geraeche,
er gebôt ein gespraeche.
darzuo er besant
die besten, die man vant
in sînem kunicrîch.
die kômen kurzlich,
als in der kunic geboten het,
des gir und des bet
was ot anders niht,
wan daz man in beriht,
mit wie getânen dingen
er die heiden mohte bringen
in kummer und in nôt.
des bat er und gebôt,
den man an witzen gap den prîs,
daz si waeren wîs.
die ahten und erfunden,
daz si niht bezzers kunden
den kunic wîsen noch lêren
der heiden schaden mêren:
in was daz wol erkant,
daz egyptenlant
ist sô fruhtpaere,
swen den heiden niht enwaere
des selben landes genuht,
die ez hât an getreides fruht,
sô waeren si arm an getreide.
reht als der oter sîne weide
in dem wazzer suocht,
alsam daz selbe lant beruocht
mit korne al die heidenschaft.
swer welle wesen wizzenhaft,
wâvon daz wesen sol,
des bewîse ich iuch wol.
ez ist alsô gewant,
daz in egyptenlant
dhein regen inder kumt:
niht anders im frumt
an sîner fruhtpaerikeit,
wan daz ein phlûme breit
durch daz lant fliuzet.
der selbe sich ergiuzet
vierstunt in dem jâr.
dâvon daz lant wirt gar
erviuhtet und ernezt.
und sô sich daz gesezt
an sîn stat lin wider,
alsô daz ez wirt nider,
swaz man denn bûwen wil,
des wirt sô gar vil,
daz im nihts gelîchet.
alsus daz lant rîchet
an korne al die heidenschaft.
wâvon der phlûme hab die kraft,
des verswîge ich iu niht.
diu schrift uns beriht
und ouch die meister wîse,
daz ûz dem paradîse
fliezent vier phlûm,
die habent wîten rûm;
si bewîsent uns ouch des,
daz der phlûm eufrates
der selben einer sî,
der egyptô wonet bî
mit sînem durchfluzze;
swen sich der niht enkuzze,
sô wurde daz ertrîch durre,
an fruhtpaerikeit sô murre,
daz si müesten verderben.
nû begunden werben
die râtgeben sâ
an den kunic von ethyopiâ,
daz er in gaebe botenbrôt:
wold er bringen in nôt
unde sich wol rechen
an den heiden frechen,
daz si sich niht erholen kunden,
daz heten si im funden.
des was der kunic frô.
er sprach:< ich hân gelobet sô,
swer mir darzuo rât gît,
der sol alle zît
mîner furderung sîn gewis:
ez sî jener oder dis,
der mir sîn helfe zuo,
den wil ich spâte unde fruo
mîn helfe teilen mit>.
< her, sô habt guoten sit>,
sprâchen aber dis,
< wir machen iuch des gewis,
tuot ir uns sîn stathaft,
daz ir wol schat der heidenschaft>.
er sprach:< wie sol daz geschehen?>
< herre, daz müest ir spehen,
ob iwer herze darzuo tug,
swaz ez gekosten mug,
daz iuch des iht verdriezen werde:
ez ist sô breit und lanc der erde
zwischen den heiden und iu,
daz ir mit urliuge siu
niht muget beswâren.
nû sull wir ir alsô vâren,
daz si müezen werden kranc:
sît eufrates hât ganc
von hinnen in egypten drum,
dâvon si habent den frum,
daz daz lant hât genuht
an aller der fruht,
diu ûz der erde wahsend ist,
alsô daz ir genist
dâ nimt manic lant.
dâvon sul wir zehant
nâch sô vil volkes senden,
daz wir eufraten des wenden,
daz sîn fluz iht mêre
tuo in egyptum die kêre>.
der kunic sprach:< wie mac daz wesen?>
< jâ, herre, lât uns niht genesen
und zelt uns zuo den veigen,
ob wir iu niht erzeigen
die wârheit an den dingen.
muget ir volbringen
mit liuten die arbeit,
sô geschiht, daz wir haben geseit>.
weder sît noch vorn
wart der kunic von môrn
nie von herzen sô frô.
er hiez gebieten dô
in sînem lande über al,
daz ân aller hande twâl
meniclich niht verbaere,
swer in der gestalt waere
an der kraft und an den tagen,
daz er mohte getragen
hacken, schûvel oder houwen,
der solde sich dâ lâzen schouwen
ze leid den heiden und ir goten,
daz wart vesticlich geboten.
hôret, wie ez nam ein ende.
manic hundert tûsent hende
phlâgen niht wan des,
daz si den phlûm eufrates
manigen enden grüeben ab.
darzuo williclichen gap
ze leide der heidenschaft
koste und bereitschaft
mêr denne genuoc,
der der môren krône truoc.
dô eufrates wart entrant,
ein teil rinnund wart gesant
in die tâterîe
und sâ zetal in die bulgerîe
der ander teil flôz,
mit manigem schaden grôz
sô ran ein teil in greciam.
von dem grôzen phlûme kam
kleiner bech sô vil,
daz in kurzem zil
der griez wart wazzers blôz,
dâ eufrates der grôz
was ê gerunnen.
dô sich die heiden versunnen,
die in egyptô sâzen,
daz man in niht lâzen
wolt den phlûm her nider fliezen,
dem soldan si entsliezen
begunden diu maere
und die kunftigen swaere,
diu in dâvon wurd kunt.
der botschaft end und bunt
wart dem soldan
alsô kunt getân,
ob er die geschiht
understüende niht,
sô müesten si durch suon
zweier ding einz tuon,
wolden si sich fristen:
si müesten den kristen
werden zinshaft
unde von der heidenschaft
kêren zuo dem kristentum,
oder si müesten egyptum
âne aller slahte sûmen
mit wîbe und mit kinde rûmen.
cccclvi. dô der soldan vernam
die botschaft, diu im kam,
vil schier er der erschrac.
ûf einen kurzen tac
besand er sînen rât.
nû kômen vil drât,
den erz enpoten het.
sîn gebot und sîn bet
was gegen in an den stunden,
daz si im erfunden,
waz im darzuo tohte,
dâmit er undervaren mohte
der egypten gebresten.
die rieten im ze lesten,
daz er hôhe boten sande
dem kunic von der môren lande,
die darzuo kêrten iren sin,
ob si mohten zwischen in
ihtes ervinden,
daz er geruocht erwinden
von sînem unmuot
und daz er des wazzers fluot
liez fliezen her ze tal.
der rât über al
den hôhisten beheit.
die boten wurden bereit.
der zal ich niht vernam,
wen si in ethyopiam
kômen gevarn.
do die boten komen wârn,
dô begie der kunic hêr
sîn reht und die gastêr.
si wurden geherbergt wol,
als man den boten tuon sol,
die so verre hânt geriten.
mit zuhtigen siten
die boten gerten vast,
dô si wârn gerast,
daz der kunic sich liez gezemen
unde ir botschaft vernemen.
daz tet der kunic in kurzen zîten.
dô man si sach ze hove rîten,
dô schein wol an ir gewant,
daz si dar het gesant
der hôhisten kunig ein,
den diu sunne ie beschein.
si wurden wol enphangen.
unlange was ergangen,
daz man von in het vernomen,
warumb si wâren dar komen
und waz ir gewerbe was.
dô man daz dem kunic vor las,
der antwurt mit verdâhtem muot;
er sprach:< lîp unde guot
daz muoz mir die wîle leiden,
die wîle ich an den heiden
niht mac gerechen mîn ande,
daz leit und die schande
und die grôzen smâcheit,
diu der kristenheit
datz akers ist widervarn.
wil der soldan daz bewarn,
daz sîn schade und mîn frum
über al daz lant egyptum
an den liuten niht ergê,
swaz er uns denn hât ê
leit und schaden getân,
wil er von mir hân
fride oder suon,
daz muoz er allez widertuon>.
dô sprâchen aber die boten:
< wir swern iu bî den goten,
swaz ze diser frist
datz akers ergangen ist,
als ir habt gejehen,
daz ist allez geschehen
lât ir iuch verrihten der maere
daz sîn mîn herre gerne waere
und sîn vater über worden:
daz ist der kriuzaere orden
allen waerlichen kunt.
doch mug wir ze diser stunt
niht volliclich gemachen sleht
der heiden schulde und ir reht;
wir bitten uns kunt machen,
mit wie getânen sachen
daz mug erwerben der soldan,
daz ir den phlûm lâzet gân
in sînem alten phat.>
des antwurt in drât
von ethyopiâ der herre;
er sprach:< ich tuon minner noch mêre,
wan als ich gesprochen hân.
wil iwer herre, der soldan,
ditz wazzers fliezen
in egyptô geniezen,
sô erbûwe akers hinwider
und swaz er hât gebrochen nider
der kristen stet und veste,
nû daz des iht gebreste,
er mache si als volliclich
êren unde guotes rîch,
als si wâren vor der zît,
ê sîn haz und sîn nît
über si ergie>.
diu rede hab ein ende hie.
mit urloube schieden sâ
die boten von ethyopiâ.
die strâzen si wol kunden.
den soldan si funden,
dâ er gemaches phlac
in der stat ze baldac.
er enphie si guotlich.
darnâch kurzlich
verrihten si in der maere,
wie ez dort ergangen waere.
dem soldan versmâhte,
diu botschaft, die man im brâhte,
und was im harte zorn.
er sprach:< ich hân verlorn
gen akersaern> - des wârn si wert -
< swer sîn ze wizzen gert,
dem bewaere ich ez wol,
swenn ich den schaden ahten sol,
den ich genomen hân
an mâgen und an man,
den ich überwinde nimmer mêr,
wan daz si unser goter hêr
bî in habent behalten,
sust müest ich immer jâmers walten>.
die bî dem soldan sâzen,
die sprâchen:< ir sult lâzen
dise rede varn,
welt ir egyptenlant bewarn
vor durste und vor hunger.
alter noch junger
niemen dâ belîbet,
wand si der hunger dannen trîbet.
wie ir daz understêt,
darumb ze râte gêt!>
cccclvii. der soldan sprach aber sâ:
< ê mich der von ethyopiâ
mit sîner kraft underhab,
betwinge und erdrôe ab,
daz ich im akers wider bût,
ich taet ê, des nieman getrût!
verderbet er egyptenlant,
dannoch stêt in mîner hant
manic lant wît:
dâvon sol mir ze diser zît
niemen râten darzuo,
daz ich durch ir drô tuo,
des die môren gerent hie>.
ich sag iu, wie ez ergie.
daz der heiden râch
an akers und an trippel ie geschach,
daz klagent si noch hiute.
wand des soldans amtliute
mit der wârheit sprechent,
si habent gerechent,
daz dem soldan hie
sîns kamerschatzes abe gie
an silber und an golde,
daz er unsanfte dolde:
< wande zwei der besten lant,
diu im ze zinse sint benant,
diu geltent sô vil niht,
als er flust hie giht.
dannoch ist ungereit,
swaz von zollen und geleit
ander fursten fliesent dâ
in den landen verr und nâ>.
nû wart der fluste verre mêr,
diu die heiden muote sêr,
dô diu heiden schaft enphant,
daz von egyptenlant
diu narung waere verlorn
an weize, habern und an korn,
an gersten und an spelten.
daz was geschehen selten.
dannoch diu flust niht enkam:
daz lant, darûz ê nam
manic lant sîn lîpnar,
daz was verdorben nû sô gar,
daz des selben landes diet
vil nâch vor hunger verschiet
unde nâch verdorben waeren.
daz begund die heiden beswaeren,
sô daz der soldan
grôzen unwillen gewan
von aller der heidenschaft.
nû wart er gedanchaft,
waz er vor akers het verlorn,
und ob der phlûm wurd verkorn,
der durch egypten rinnen solte,
waz er daran verluste dolte.
die gedanke triben in darzuo
beide spâte unde fruo,
unz daz er sich bewac,
swie swaere ez im lac,
akers wider ze bûwen.
den er der botschaft moht getrûwen,
die sand er aber sâ
zdem kunic von ethyopiâ:
wold er den phlûm lân her nider,
sô wold er akers wider
und al die stet, die zebrochen wâren,
erbûwen in siben jâren,
reht als si vor waern gewesen.
dô diu botschaft was gelesen
dem, der der môren krône truoc,
dô was er sô kluoc,
daz er zuo der stunde
der hôhen êren niemen gunde
wan dem hôhsten houbt der kristenheit.
vil schiere wurden bereit
hôher boten viere,
die der môren kunic ziere
mit der botschaft sant
dem bâbst in rômisch lant,
und hiez dem alsô sagen,
er het in kurzen tagen,
daz akers waere zebrochen,
an den heiden sô gerochen,
daz im der soldan wolde
vergwissen, swie er solde,
swaz zebrochen waer darnider,
daz wold er bûwen hinwider
als vor oder baz.
ouch solt geschehen daz
inner siben jâre zil.
daz gewunnen spil
gegen dem soldan,
dâ sold er mit begân
nâch sînes willen kür,
sît er an wirden gienge für
und daz er her waer aller herren
an geistlichen êren,
daz er sich lieze gezemen
ûf sich ze vazzen und ze nemen
der hôhen êre burde
und daz er enein wurde,
wen er über sande,
der die gelegenheit erkande
der lande enhalp mers.
er bedorft niht grôzes hers,
sît ez geschaehe in suon,
swaz dâ der soldan wolde tuon,
so bedorft er niht mêre
wan daz er die êre
der kristenheit naem in.
die boten fuorn dâhin
und wurben mit sinnes kraft
ires herren botschaft.
cccclviii. nû merket unde nem war
wie mit maniger hande vâr
der tiuvel uns lâgt.
als ich hân gesagt,
wie nâch grôzem unheil
der kristenheit ein teil
widerfuor ein gelucke,
darzuo sîn arge tucke
kêrt der bosewiht,
daz sîn geschach niht;
und wie, daz wil ich iu sagen.
der bâbest, der bî den tagen
ûf sant peters stuole saz,
der het in kreftigen haz
kunic friderich genomen;
er wold in des hân überkomen,
daz er im lâzen het,
daz er vil ungerne tet,
cecili, daz guote lant.
dem bâbest was vil wol erkant,
daz daz selbe kunicrîch
waere zuo dem stuol gelîch;
des traht er dester sêrer,
wie er gemachte mêrer
sant peters urbar.
des kunigs het er vâr
mit dem swert und mit dem ban.
mâge unde man
helfen er im bat,
daz er den kunic drât
des landes behert.
darumbe wart verzert
manic tûsent marc.
grôziu her starc
sant der bâbst dâhin,
diu vil kleinen gewin
brâhten heim iren froun
von cecili und arrogoun
fridrich und peter werten sêre
beide ir guot und ir êre,
des si der bâbst beheren wolde
swie vil er gap ze solde
der phenninge guldîn,
die dâ heizent florîn,
silber phert und ander hab;
darzuo er in gap
sô vil antlâz,
daz si füern dester baz,
die dâ wurden erslagen.
kunden unde sagen
und predigen er in hiez
den kunftigen geniez,
den si erwurben,
die in sînem dienste sturben:
ez waern jen oder dis,
die macht er gewis,
swer in sînem dienste sturbe,
daz der zehant erwurbe
ze solde und ze lône
die himelischen krône.
daz gelobt er in hie
ob aber erz staete wesen he,
der ob dem bâbest herre ist
unde der ze aller frist
ist gemein und sleht
dem herren als dem kneht
an der rehtikeit?
manic her, sô man seit,
het der bâbest gesant
hinz cecili in daz lant,
die ân sic wider kômen
unde grôzen schaden nâmen.
darumbe sach man limmen
den bâbest unde grimmen
als ein eberswîn,
daz er den willen sîn
mohte niht volfüeren.
ungefüeg begund in rüeren
umb die, die er dâ het verlorn;
unde in dem selben zorn
wâren ouch die boten komen,
als ir vor habt vernomen,
die der kunic dar sande
von der môren lande.
dô der boten kunft erhal
under die cardinal,
dô wolden si ez dâfür hân,
diu botschaft waer alsô getân,
daz si dâvon iht haben solden:
dâvon si niht enwolden
der boten für den bâbest gâhen,
unz daz die boten jâhen,
daz ir botschaft alsô waere,
swâ der bâbest verbaere,
daz er si niht schiere sant
wider heim in ir lant,
des naeme der kristentum
schaden unde dheinen frum.
dô die cardinal vernâmen,
daz die boten, die dâ kâmen
von dem kunig ûz ethyopiâ,
wurben sulhe rache dâ,
daz in sunder gienge an,
dô verluren si den wân,
den si zuo der miete heten.
swes si dâ wurden gebeten
von den boten der môren,
darzuo neigten si diu ôren
verre baz denne vor.
des bâbstes tür unde tor
wurden dô unverspart,
alsô daz si die invart
zuo dem bâbste wol gewunnen.
die boten wâren versunnen,
vil wol daz an in schein;
si wurben grôz und klein,
als in enpholhen was.
dô der bâbst gelas
die botschaft, diu im kam,
und er daran vernam,
daz der gewerf und diu botschaft
hete niht geselleschaft
mit silber und mit golde,
do enkund er noch enwolde
sich ze dheiner güete lenken.
er jach, er wolde sich verdenken
mit den cardinalen.
ze hof niht lenger twâlen
die boten man sach
varen ze gemach
an ir herberge
nû prüevet die erge,
der die phaffen phlâgen
die solde nie got hân vertragen.
der bâbest frâgte râtes
die cardinal und bat des,
daz si nâch dem alten sit
im iren rât teilten mit,
wand in waere zuo der stunt
sîn gelegenheit wol kunt
gen dem von arrogûn genant
umbe cecili daz lant.
nû riet einer alsus,
hostiensis nicolaus
was er geheizen
ruowen und erbeizen
ûf sant peters stuol hernâch
nâch bâbst honorium man in sach,
dô bonifacius starp:
sîn wîsheit im daz erwarp
zuo dem bâbest sprach er:
< vater heilic unde hêr,
sich und gedenke
an mennisliche krenke
und wie gar blode ist
diu werlt an diser frist!
wir wizzen des niht,
wenne daz geschiht,
daz got gebiut uns beiden
von hinnen ze scheiden
von der werlde wollust süezen,
daz wir im rechen müezen,
waz man hie geschaffen hât,
dû mit werk und ich mit rât:
vint er uns daran gereht,
sô wirt ez umb uns sleht;
geschiht aber des niht,
wie wê uns danne geschiht!
got hât gesetzet dich darzuo,
daz dû spâte unde fruo
solt trahten unde wachen,
mit wie getânen sachen
der kristentum werd gemêrt,
gesterket unde niht verkêrt,
als got selbe hât getân,
dô man in sach ûf erden gân:
daz er gemêrt die kristenheit,
darumb er grôzen kummer leit.
mit predigen und mit lêren
sîn zwelf junger hiez er kêren
in die werlt manigen ende,
sîn marter und sîn urstende
hiez er den liuten predigen vor
und wîsen ûf daz rehte spor
hiez er daz volc wilde
mit rehter lêr und guotem bilde,
des er si hiez phlegen.
sant peter, gotes degen,
ir aller furste und senat,
des amt und des stat
dû hâst besezzen hie,
ûf sînen füezen er gie
gegen antioch.
die burde und daz joch
ûf sich er vazte unde legte,
daz er die selben diet erwegte
von des ungelouben irresal.
darnâch kom er âne twâl
in rômischiu lant,
dâ tet er got bekant
manigen dienst loblich:
man sach in emziclich
wachen und niht slâfen
mit den gotes schâfen,
wie er der gemachte mêre
mit guotem bild und süezer lêre,
des er in genuoc
hie ze rôm vor truoc.
heiliger vater mîn,
daz ist nû daz amt dîn,
daz dû des phlegen solt.
got und diu werlt ist holt
den phaffen immer mêre,
widervert uns diu êre,
diu allen kunigen fremde ist,
ob wir an diser frist
mit unseren sinnen
herwider gewinnen
daz heilige grap
und swaz der kristenheit ab
der soldan gebrochen hât,
ob uns daz alsô zuo gât,
als dise boten jehen,
sô ist uns wol geschehen.>
dem bâbest wart ungemach,
dô er gehôrte und ersach,
daz diser man
sô sêre treip hin an.
daz pruoft wol zuo dem mâl
ein ander cardinal.
des bâbstes muot erkand er wol.
er sprach:< ob ich râten sol,
geistlicher vater, dir,
herre, sô volge mir
und kêre darûf dînen muot,
daz dû mit lîbe und mit guot
und mit aller phafheit stiwer
erleschest daz fiwer,
daz dich ze naehste brinnet an,
daz dunket mich wol getân:
wand enkêt dir ûz der hant
cecili daz lant,
des nimt der stuol grôzen schaden.
die dich dar über mer laden,
den gip darumbe antlâz,
daz si sich mundern dester baz
und dich der reise überheben.
swaz in der soldan wil geben,
daz heiz si innen halden
und alsô lange walden,
unz daz dû hie gewinnest muoze,
sô daz dû ze buoze
den von arrogûn gesetzest
unde dich an im geletzest
dînes unmuotes
und des grôzen guotes.
hât uns got beschert,
daz uns widervert
daz heilige lant,
sô ist ez unerwant,
ez stê kurz oder lanc,
under der hei den danc
den kristen ez her wider kumt.
waz hulfe daz oder frumt?
swer von dir wirt gesant
hin über in diu lant,
der müeste under wegen
grôzer koste phlegen;
gienc denne der gewerf ab,
sô waere verlorn diu hab,
diu dâhin verzert waere.
sô lâ dir sîn als maere
der leien varn dâhin
und bringen daz lant in
der kristenheit ze frum.
daz patriarchtum
ze jerusalem sint
dir doch niemen nimt;
dâ gehôret zuo,
swaz spâte unde fruo
ophers in den tempel gêt,
da daz heilic grap inne stêt:
daz ist benamen dîn.
ob der rât mîn
mit dînem fürsatze gehilt,
sô tuo daran, swaz dû wilt.>
cccclix. der bâbst sprach über lanc:
< mîn sin und mîn gedanc
stêt darûf veste,
daz ich gerne weste,
welhez baz beheit
got und der kristenheit:
des wold ich gerne volgen.
swie sêr ich bin erbolgen
den heiden und dem soldan,
doch hât diser man.
mich und den stuol beswârt
sô sêre und sô hart,
daz ich imz müelich vertrag.
wande nâch der schrift sag,
sô ist bezzer ze behüeten
vor des ungelouben flüeten,
der die toufe hât enphangen,
denne daz man mit betwange
bring zuo dem gelouben
die sinnelôsen und die touben.
rôm, diu an diser frist
der kristen houbtstat ist,
der waer daz saeliclicher vil,
ob wir an disem zil
mit unser kraft heten betwungen
von arrogûn den jungen,
denn ob zehen kunige kraft
enhalp in der heidenschaft
rômaeren waeren gehaz.>
daz rett er niht umb daz,
daz im waere leit
sîner sêl ungewarheit:
im was daz wol bekant,
wurd im cecili daz lant
und die guoten stet,
daz er mêr ze geben het
mannen unde mâgen
denn von allen steten, die dâ lâgen
in judeâ und jerusalem;
unde ob im in kaem
diu eine stat zuo messîn,
daz im florîne guldîn
mêre gult diu selbe hab
denn daz heilige grap
mit allem sînem opher.
ach, daz er swachez kupher
für rôtez golt wac!
kristenheit, daz klag,
daz daz hôhist und daz breit
houbet der kristenheit,
dem dâ giht unser witze,
daz er an gotes stat sitze,
durch gîtes ungenuht
sîn triu und sîne zuht
und des kristentum
sô getânen frum
underwegen liez
durch einen kranken geniez.
daz was ein wunder wilde.
sô getânez bilde
truoc im niht unser herre vor,
ûf des wege und des spor
er hie wandern solt.
er was getriwe und sô holt
der armen menscheit:
do der tiuvel schunte und verleit
unsern vater adam
in die ungehôrsam,
dô liez er sînen sun ersterben,
daz er dâmit moht erwerben
unser sêle genist.
dô enwolde zuo der frist,
dem man baebstlicher êren jach,
niht haben den ungemach,
daz er über mer sant
umb daz heilige lant
zwêne sîner cardinal,
die den jâmer und die quâl,
den diu kristenheit enphie,
widerbrâht heten hie,
swie doch den selben ungemach,
der datz akers geschach,
die kristen muosten dulden
von eines phaffen schulden,
der von rôm was komen dar.
sant peter hete sich fürwâr
und maniger, der sît der frist
datz rôme bâbst gewesen ist,
darumbe lâzen toten
und in sînem bluote roten,
daz er die flust sider
moht haben brâht herwider
umb daz heilige lant,
daz den kristen gie von hant.
dâvon ouch sêle manic hundert
wurden besundert
von der gemein der kristenheit,
als ich vor hân geseit.
des alles niht waer geschehen,
waer der bâbest gesehen
sô veterlich gemuot,
daz er über des meres fluot
selbe varen wolde,
als er doch billichen solde.
dennoch was er guots niht sater.
für einen stiefvater
mac man in zeln hin für:
von im des himels tür
maniger sêle wart verspart,
diu gepînet und gekart
in der helle wart,
von des selben hôchvart,
die wol waeren genesen,
waer er in getriu gewesen.
cccclx. wir sullenz kurz machen.
mit maniger hande sachen
verkêret zuo dem mâl
dem êrsten cardinal
sîn getriwer rât wart,
den er tete zuo der vart.
an dem bâbste daz wol schein,
daz er über ein
niht anders wolt beginnen
wan cecil gewinnen.
ob aber er imz liez,
der sîn het nutz und geniez,
des vernam ich niht.
der bâbest algeriht
nâch der môren boten sant.
dô die kômen, al zehant
begunde in der bâbest kunden,
daz er von allen sînen sunden
wold erledigen dâ
den kunic von ethyopiâ,
daz er sich an der stunde
der arbeit underwunde,
sô daz er in naem diu lant
von des soldanes hant,
als er im het kunt getân,
wie der soldan
solde widertuon
durch friuntschaft und durch suon
alle die swaere,
diu den kristen geschehen waere.
der bâbst begunde phlegen
den boten für ze legen
maniger hant beredunge,
diu in her dan betwunge,
daz er mit strîtpaeren scharn
niht moht über mer gevarn
noch niemen über gesenden.
den boten ellenden
tet wê, daz ir arbeit
alsô was an geleit,
sô daz si zuo den stunden
dhein ende heten funden
an der kristen hôhstem houbt.
den ze varen wart erloubt.
swaz si solden werben,
des liezens niht verderben,
als si ir sinne lêrten.
von dannen si dô kêrten
hin wider über mer.
kostlicher zer
heten si genuoc.
daz wazzer si truoc,
von dannen si wâren komen.
ich hân der zal niht vernomen,
in wie getâner zît
den wec lanc und wît
die boten kômen hin wider.
wan daz vernam ich sider:
cccclxi. do der kunic von ethyopiâ
von sînen boten dâ
vernam diu rehten maere,
wie ez zrôm ergangen waere,
und daz er rehte spurt
des bâbstes antwurt,
über sîn botschaft
wart er gedanchaft,
waz er nû tuon solde,
sît der bâbest niht enwolde
die sache arbeiten.
niht lenger sach man in beiten,
sînen rât er zehant
allenthalben besant.
die kômen vil schiere.
von ethyopiâ der ziere
liez die boten in für legen,
wes si dort heten gephlegen
und wie siz dort heten geschaffen
mit dem herren aller phaffen,
der dâ bâbest was.
do man in daz vor gelas,
wie ez dort was ergangen
und wie ir botschaft was vervangen,
daz dûhte si unbillich
und gehullen gemeiniclich
mit dem râte daran,
daz ir her mit dem soldan
sich verrihten liez:
des naemens solhen geniez,
des er immer mêre
gewunne frum und êre.
cccclxii. der soldan des kûm erbeit,
daz im wart geseit,
daz dem kunic von der môren lande
sîne boten, die er sande
zuo den rômaeren,
wider komen waeren:
niht lenger er sich enthielt,
ein kunic, der grôzer witze wielt
und dannoch ander kunic drî,
die armüete wâren frî,
die wurden zehant
in botschaft gesant
zder ethyopen herren.
si dorfte niemen lêren,
wie si dort solden leben.
den vier kunigen wart gegeben
voller gewalt
von der heidenschaft manicvalt.
ze werben, des si dûhte guot.
mit frôlichem muot
fuoren si dâhin.
aller ir sin
trahte spâte unde fruo,
wie siz braehten darzuo,
daz si bekaemen des,
daz der phlûm eufrates
wurde fliezunde wider
durch egyptum her nider;
dâ trahten si sêre nâch.
irs gevertes was in gâch.
dâvon kômens alle viere
in der môren lant schiere.
dô si wâren komen
und ir kunft wart vernomen,
ez wart in wol erboten,
als man sô hôhen boten
billichen tuon sol.
dô si geruoten wol,
dô begund man reden
zwischen in bêden
ûf ein staete suon.
waz darumbe wolden tuon
der soldan und die heiden,
daz ez zwischen in beiden
stüend in friuntlichen minnen
und daz si liezen rinnen
durch irer lande rûm
eufraten den phlûm,
als er vor was gegangen,
darüber rettens lange.
iedoch wart ez zem lesten
mit eiden und mit hantvesten
vergewisset wol,
daz man ze zinse und ze zol
dem kunic jaerlichen sande
ûz egypten lande
golds funf tûsent marc.
diser miete starc
sold er alle jâr geniezen,
daz er daz wazzer lieze fliezen
durch egypten als ê
und si niht irte mê.
daz wart allez vergewisset,
nihtes man vermisset
mit werken noch mit worte,
swaz zuo der ebenung gehôrte.
die kunig ûf ir krône
swuoren alle schône
ir triwe alsô walten,
daz diu ebenung wurd behalten.
cccclxiii. wie die boten urloup nâmen
und wenne si hin wider kômen,
dâ frâgt ich niht verre nâch.
daz daz ergie und geschach,
daz was nâch krists geburte zwâr
achzic und zwelf hundert jâr
und ganzer jâre funfzehen,
alsô wart mir verjehen
von den, die bî den jâren
enhalp mers gewesen wâren.
cccclxiv. ez ist zît, daz ich sag
und niht lenger verdag
von den salzpurgæren.
wer die boten wæren,
si sint iu wol erkant,
die man hinz rôme sant
umb herzog stephans wal,
wand ich si vor mâl
hân genant mit namen,
dô si hinz rôme kâmen
und dem bâbest legten für
der salzpurgære kür,
umbe herzog stephanen
den bâbest si begunden manen
sîner genâden:
wold er daz goteshûs entladen
maniger hande swære,
diu im an ligend wære,
daz er dan stæte het
der salzpurgære het
umbe den erwelten,
swie vil si im vor zelten,
waz êren unde frum
dâvon næm daz bistum,
ob er daz goteshûs gewert,
des ez hete gegert,
daz er in mit dem besæhe -
nû ist der bâbest niht gæhe,
und die cardinal
die rieten zuo dem mâl
dem bâbest nicolaô,
ez læg umb salzpurc alsô,
daz im daz wol gezæme,
daz er im darüber næme
der zît und der wîle,
daz er niht mit der île
daz goteshûs verwarlôst.
swaz arbeit unde kost
dâvon truogen die salzpurgære,
daz was den cardinaln unmære.
ez geschach in kurzer stunt,
daz dem bâbest wart kunt,
des man ze bischolfe gert,
daz der niht was sô wol gelêrt
als ein bischolf sîn sol.
ouch erfuor der bâbest wol,
daz im des alters vil zeran,
daz ein erzpischolf sol hân;
darnâch der groeziste gebreste,
den man an sîner wal weste,
den man den boten vor zalt,
daz er in pheflicher gestalt
vor nie erfunden was.
dô man den boten daz vor las,
si bâten aber sêre
ie mêre und ie mêre
den bâbest, sît im wær bezalt
hie in erde gotes gewalt,
daz er zêren und ze frum
der salzpurgære bistum,
swaz si an dem erwelten
gebresten westen oder zelten,
daz er den ervolte
von den gnâden, die er solte
erzeigen sînen kinden.
dô si niht wolden erwinden
sîner einzigen bet,
nû hôret, waz der bâbest tet.
heimlich boten er sant
hinz beiern in daz lant,
die solden besehen
und heimlichen spehen,
sô si beste kunden,
an welher aht si funden
herzog heinrichs barn.
ouch solden si ervarn,
ob sich der herzog stephan
hete noch gelân
an pheflichez leben -
diu botschaft wart gegeben,
daz darumbe niemen weste,
weder kunde noch geste -
des hiez der bâbest goumen.
niht lenger sich soumen
die boten dô wolden,
si fuoren als si solden
her ze lantshuot.
die boten witzic und fruot
an den êrsten stunden
herzog stephanen funden
in unpheflicher wât
an der zilstat
bî anderen schutzen:
er kunde vil baz nutzen
daz armst denne daz gradal.
die boten, die die cardinal
durch spehen heten dar gesant,
die nâmen ûz al zehant
alle die gelegenheit,
diu von dem manne was geseit,
und sûmten sich niht mêre,
si îlten vil sêre
zuo dem bâbste wider.
dem sagten si sider,
als ich vernomen hân,
wie wol der herzog stephan
zdem zil kunde schiezen:
sold er sîn geniezen,
an bischolflichen êren
sô sold in niemen verkêren.
cccclxv. die boten niht des verdagten,
dem bâbest si sagten,
wie ez umb den man læge
und waz fuore er phlæge,
daz sagten si im al besunder.
nû prüeve ich für ein wunder
ein ungelucke, daz dâ geschach,
daz weder vor noch hernâch
in langer wîle nie ergie:
reht als die salzpurgære hie
von beiern den hôchgeborn
ze bischolfe heten erkorn,
ob inz der bâbest gunde,
alsô het man zder stunde
boten ouch dar gesant
von cecili dem lant,
die wurben ouch flîziclich
von einem erzpistum rîch:
die heten ouch erwelt
einen junglinc, den man zelt
dem kunic von cecili ze suon.
waz solde der bâbest tuon,
dô der bete wâren zwô?
nû fuogt ez sich aber alsô,
daz boten von burgunden
kômen an den stunden,
die man ouch dar gesant het
umb ein semeliche bet,
daz der bâbest darzuo gæbe
sîn willen und sîn urlæbe,
daz eines hôhen grâven kint,
die von arte fursten sint,
ze erzpischolf genomen wurde
unde daz des alters burde
der bâbest an dem jungen mêrte
und daz goteshûs dâmit êrte.
cccclxvi. dô der bâbst vernomen het
die gelîchen drî bet,
die mit einander wâren komen,
daz in langer wîl nie was vernomen.
er besamment zuo dem mâl
alle sîne cardinal
zeinem offen consistoriô;
dô beriet sich der bâbst alsô,
daz er mit grôzem schalle
die drî bete alle
verruoft und widersprach.
er vorht, daz ez hernâch
wurde al ze gemeine,
daz die fursten iriu kint kleine
alsô wolden berâten
und ûf bistum bestaten.
daz wold er understên
und lie die bet al furder gên,
die dâ getân wârn.
wie die andern gevarn
von burgunden und cecil,
des enahte ich niht vil;
dô den salzpurgærn wart verseit
mit urteil der phafheit,
des bâbstes und der cardinal
ir reht an der wal,
und swie den bâbest diuhte guot,
sus wold er in nâch sînem muot
dem goteshûs besehen,
nie leider was geschehen
den boten, denn in dô geschach,
wand man in heimlich verjach
und sagt ein boesez mære:
die columpnære,
her peter und her jacob,
die an dem gewalte wâren ob
den andern cardinalen,
lægen zuo den mâlen
dem bâbst mit grôzer bete an,
daz er iren kappelan
in ze furdrung unde zêren
den salzpurgæren gæb ze herren:
des het der hof immer frum,
kæm ûf daz selbe bistum
ein bischolf, der den hof meinte,
den salzpurgærn man ouch bescheinte
ein schedelichez dinc:
er wær ein flæminc,
der dâ ir bischolf werden wolde,
und swelich beier mit im solde
tiutsche oder latine reden,
der wære mit in bêden
gegen im versûmet gar,
sô gar wær er kunste bar.
daz was der salzpurgære klag.
si kômen an einem tag
ze hove heimelich:
die kamerær si alle gelîch
begunden darzuo bringen
mit guldînen phenningen,
daz si in erwurben daz,
dâ der bâbest heimlich saz,
daz man si lie dâhin in.
si vereinten sich under in,
wes si dâ wolden bitten,
mit zuhtigen siten
ir rede si begunden,
sô si beste kunden:
< vater, uns ist kunt getân,
dû wellest einen fremden man
uns ze bischolfe geben:
des solt dû uns überheben;
durch dîn veterlich güete
beware und behüete
daz arme goteshûs
vor sô schedlicher grûs,
daz ein gast iht kome dar,
wand sô wærez verdorben gar.>
cccclxvii. er sprach:< wie möhte daz geschehen!>
< des welle wir dir verjehen,
geistlicher vater unde herre:
grôziu wirdikeit und êre
an dem herren lac,
der vor des goteshûs phlac,
der sælige ruodolf,
unser bischolf,
an dem lac witze unde kunst,
darzuo het er grôze gunst
der hôhsten herren algelîche,
wande in het daz rîche
ze kanzelær erkorn;
darzuo was er geborn
von hôher geburt.
und swie vil man an im spurt
der êren, die ich hân gelesen,
sô moht er des niht über wesen,
er hete lutzel senfter tag,
dô er des goteshûses phlac>.
der bâbest sprach:< wâvon kom daz?>
< vater, herre, von dem haz,
den dem goteshûs treit
der furste unverzeit,
der herzog von ôsterrîch.
nû ist dir doch klegelich
geklaget dick und kunt getân,
wie vil der selbe man
daz goteshûs beswâret hât
nâch wîsunge unde rât
des abtes von admunde,
der ouch zaller stunde
gegen dir geruoget ist,
daz er ze maniger frist
mit sîner valschen lêre
ûf des gotshûses êre
den selben fursten reizet
und ûf zorn erheizet.
sol nû ein flæminc
sô getâniu dinc
mit fuogen ûz rihten,
der sich niht kan phlihten
zden liuten mit rede,
wand er die sprâche bêde
sô wol niht enkan,
daz sich dehein man
mit im fristen mug,
daz er dem goteshûs tug?>
dô sprach der bâbest:< wizzet daz
wæret ir gewesen laz
zweier tage zît,
iu wær ân widerstrît
der ze herren gegeben,
den man iuch siht widerstreben
und den ir mir habt genant.
er sî flæminc oder brâbant,
daz ist mir unkunt,
wan daz mich ze diser stunt
mîne brüeder heten
ermant und erbeten,
daz ich iu den selben man
ze herren wolt gegeben hân.
sît er aber iu füeget niht,
sô sult ir iuch algeriht
teilen âne twâlen
und gêt zden cardinalen
und beriht si eigenlich,
wie gar unguotlich
iu von uns geschæhe,
ob ich daz goteshûs besæhe
mit dem selben manne.>
dâmit si von danne,
niht lenger si biten,
zden cardinalen riten.
der boten wâren zehen,
sus wart mir verjehen:
der begunden ie zwên
zeinem cardinale gên
und bitten in ân lougen
mit weinenden ougen
von aller ires herzen maht,
wie der bâbest het gedâht
ungnædiger dinge
mit einem flæminge,
den wold er in ze herren geben;
daz si des solden widerstreben,
des wart den cardinalen allen
ze füezen gevallen
und innerlich gebeten.
nû hôret, waz si teten.
allen den gebresten,
den si an dem manne westen,
den sagten si sunderlich
den cardinalen algelîch
und bâten si ez undervarn
und daz goteshûs bewarn
vor solhem beswæren.
ob von den salzpurgæren
iht wurden gezalt
in der cardinale gewalt
der phenninge guldîn,
die dâ heizent florîn,
des wil ich niht sagen,
wand man solz verdagen,
waz der bâbest tuot
oder wie die phaffen nâch ir muot
daz himelrîche teilent
und gotes gnâd hin veilent.
cccclxviii. die rede lâze wir nû ligen.
die salzpurgære niht verswigen
heten ir sache;
si fuoren ze gemache,
dô si heten über al
gevisitiert die cardinal
und in heten vor gezalt
den gebresten manicvalt,
den si müesten lîden,
ob der bâbst niht wolt vermîden
die ungenâde grôz.
daz gesinde freuden blôz
ze herberge kêrte.
ir nôtdurft si lêrte
trûriclich gebâren.
swaz der boten wâren,
die vorhten sich krenken
und hie heim verdenken
an ir êrn und
manigen gedanc niwen
ieglicher gewan:
sîn selbes kappelan,
die dar het gesant
der furst ûz beierlant,
die wâren in sorgen
und jâhen unverborgen,
sît der salzpurgære bet
ze rôme niht stat het
umbe herzog stephanen,
sô begund man si arcwânen,
diu sache wær dâvon verdorben,
daz si niht wær geworben
mit durnehtigem flîz;
solhen itewîz
vorht ouch gen im erwegen,
der dâ in sînen phlegen
het lavent daz bistum,
ob der salzpurgære frum
wær nâch ir willen niht geschaffen,
daz im die leien und die phaffen
vil lîht darumbe trüegen haz:
< dâvon füeget mir baz>,
sprâch bischolf kuonrât,
< ze belîben hie in einer stat,
dâ grôziu schuole sî,
als datz bononi
oder zuo padouwe,
unz ich vil eben beschouwe,
wie si sich dâheime stellen>,
dô sprâchen sîn gesellen,
die ab dem kôre wârn
mit im dar gevarn,
von hûse meister heinrich
und von mitterkirchen friderich,
der was ze salzpurc techent:
< swaz halt si nû sprechent,
daz lâze wir hin gân!
unser ieglicher hât getân,
swaz er tuon solde;
ob der bâbest niht enwolde
die bete zuo lâzen,
des sîn si verwâzen,
von swem wir daz haben>,
grôze schuld si gâben
dem abte von admunde.
der het an der stunde
einen boten dar gesant,
der was her ortolf genant
und was verwesær zuo dem mâl
datze dem spital,
daz an dem semernic lît.
der lac dâ widerstrît:
der abt sich des wol versan,
ob herzog stephan
daz bistum besæze,
er wær im niht gemæze
an ruow und an gemache,
darumb er die sache
irte, swâ er mohte,
als verre als im tohte.
des wunschten im die salzpurgære,
daz er bî priester johan wære
datz sant thomas in indiâ
unde daz er wær aldâ
primas oder patriarch.
die boten wîse unde karc
mit maniger hande braht
wurben die naht,
ir slâf der was kleine,
wand in allen gemeine
diu sorge an lac,
wie an dem næhsten tac
der bâbest schüef ir dinc.
der unsælige flæminc
kom in ûz dem muote nie.
dô diu naht zergie
und der ander tac erschein,
dô wâren si niht sein,
si hôrten fruo messe,
swaz ie der man wesse,
daz dem goteshûs nutze wære,
des bâten got die salzpurgære.
darnâch si ze hove riten,
unlange wart dâ gebiten,
daz die cardinale kâmen:
ieglichen si ûf hôher nâmen
und enphulhen sich in.
daz kom in ze guote und ze gewin.
cccclxix. wie der bâbst daz dinc mâz,
dô er an sînem râte saz,
daz was verswigen zuo der stunt;
doch wart mir hernâch kunt,
daz der mêrer teil der cardinal
mit dem bâbste des gehal,
sît den salzpurgæren wære
der flæminc sô swære,
sô solde man sis überheben
und in einen bischolf geben,
der in kund leben mit
nâch ires landes sit.
dô des vervolget wart,
dô sant der bâbest an der vart
zwên cardinal her für,
dâ si sâzen vor der tür,
die wurben mit kraft
des bâbstes botschaft,
des wârn die boten frô.
der botschaft was alsô,
daz der bâbest wolde,
daz ir ieglicher solde
ûf ir eit und bî ir triwen
einen bischolf niwen
ûf solhe gewizzen welen,
den er möht gezelen
mit der wârheit für den besten.
ouch hiez man den gesten
kunden unde sagen,
daz si in drîn tagen
dem bâbst gæben geschriben,
an wem si beliben.
cccclxx. hiemit die cardinale bêde
ein ende gâben der rede,
die boten ouch ze hûse riten,
niht lenger wart gebiten,
des næhsten morgens fruo,
dô griffen si darzuo
und ahten in ir muot,
wer si diuhte guot
ze herren den salzpurgæren,
mit dem si wol verriht wæren.
der boten wâren drî,
die der valsches frî
hete dar gesant
der furst ûz beierlant.
die gehullen alle gelîch,
daz von regenspurc bischolf heinrich
wær an witzen sô kluoc
und het ouch kunste sô genuoc,
daz er ze bischolfe wol füegte
und sîn die salzpurgær genüegte.
der von lavent dô welte
einen man, den er zelte
versunnen an allen dingen,
den stubenbergær, bruoder wulfingen
der predigære orden,
der was niulich worden
bruoder zuo friesach:
ûf sîn gewizzen er jach,
sold er des goteshûses walten,
ez wære mit im wol behalten.
aber die herren ab dem kôr,
die ich iu nande vor,
techent friderich
und von hûs meister heinrich,
wurden des gemein
under in enein,
daz niemen baz wære
bischolf der salzpurgære
denn von lavent bischolf kuonrât;
ouch gehullen an den rât
zwêne meister, wîs erkant,
heinrich wâren si genant
von gôze und von travejach:
der viere rede unde sprâch
gie ûz gelîchem munde,
wand si zuo der stunde
wâren dâ gelegen
von des capitels wegen,
grôzer unmuoz si phlâgen,
in den zwein tagen
die zît si nutzelich vertriben.
ouch wart dem bâbest geschriben,
wie gar der bischolf ruodolf
von lavent den bischolf
guotlich het gehandelt,
und wie er het gewandelt,
alle die tât,
die der bischolf vor handen hât,
si wære klein oder grôz.
ouch machten si dem bâbest blôz,
daz noch dhein sache wære,
die der bischolf der salzpurgære
hiete oder möhte gewinnen,
sich kunde wol darûf versinnen
von lavent bischolf kuonrât,
sô gar was er an dem rât
trahtær gewesen.
ouch wart dem bâbest vor gelesen,
daz der selbe man vor
wær erzogen ûf dem kôr
von der jugent unz an die stunt,
daz im mannes nam wart kunt:
dô gap im diu gotes gunst
solhe witze unde kunst,
daz er sich stalte baz
und den stuol zlavent besaz.
swâ er ze deheiner frist
von dem gotshûs gefurdert ist,
daz ist billich unde reht,
wande allez sîn gesleht,
beide wîp unde man,
daz goteshûs gehôret an.
swaz si guotes von im retten,
des het er si niht gebeten,
wan daz si die rehtikeit
volfüerten und die wârheit,
als der bâbest het geboten in.
daz diu zît was dâhin,
ûf die si solden komen
ze hove, als ir habt vernomen,
die boten sûmten sich niht,
si wurden darzuo verriht,
daz si dem bâbst geschriben gâben,
wen ieglicher wolde haben
ze bischolf, ob ez an im læge,
unde wer in diuhte wæge,
daz nam der bâbest von ir hant.
dâmit giengen zehant
die boten her für
und warten aber vor der tür,
wes got het gedâht.
zder herberge dô gâht
von lavent der fruot,
trûrens und unmuot
sach man in phlegen.
er hete sich bewegen,
ob ez niht guot ende næme,
daz er nimmer mêre kæme
her ze tiutschen landen.
nû liezen inz enplanden
der bâbest und die cardinal,
si versuochten ieglich wal,
welhiu wær diu beste,
nû erfunden si ze leste,
daz niemen baz wære
bischolf der salzpurgære
denn von lavent bischolf kuonrât.
den bestætigt an der stat
der bâbst mit sînem segen,
daz er solde phlegen
und haben allen den gewalt,
der eim erzpischolf ist gezalt.
cccclxxi. der cardinale zwên
sach man her für gên
zuo den trûrigen.
die heten sich nû verzigen
gewinnes unde frum
an irem bistum.
die cardinale sprâchen sô:
< ir herren, nû sît frô
und gebt uns daz botenbrôt:
ein ende hât iwer nôt,
die ir uns für gâbt,
einen bischolf ir habt
nâch iwers herzen ger>,
si sprâchen:< wer ist der?>
< von lavent bischolf kuonrât>.
nû îlten als drât
des hoves bescheliere,
si kômen vil schiere,
dâ der bischolf lac
und gemaches phlac.
si stiezen vaste an
und hiezen sich in lân.
als schiere daz geschach,
ir iegelicher sprach:
< her, lât iuch niht bevillen,
durch des hoves willen
und durch iur êr und unser nôt,
sô gebt uns daz botenbrôt,
wand ir nû gerne sullet leben:
der bâbest hât iu gegeben
der salzpurgære bistum.
des habt ir êre unde frum>.
cccclxxii. der von lavent sich versan
und tete als ein wîsman:
daz er doch lîht gerne tet,
daz versprach er und verret.
er sprach:< mîn vater und herre
sol sô getân êre
ûf einen solhen legen,
der sîn baz kunne phlegen,
denne ich ez kan.
ich bin ein armman,
und swaz mir got hât gefüeget,
wie wol mich des genüeget!>
die wîl si heten den strît,
in der selben zît
kom zuo gedraft
diu geselleschaft,
die boten der salzpurgære,
und sagten ouch diu mære
dem bischolf kuonrât,
daz in der bâbest hât
ze bischolf erkorn.
< daz sol wol verborn
belîben von mir,
daz ich den willen und die gir
immer gewinne,
wand ich mich versinne,
daz ich ûf dise vart
alsô gesant wart,
daz ich an dem bistum
herzog stephanes frum
solde hân geworben,
sît daz ist verdorben,
sô jæhen gemeiniclich
arme unde rîch,
beide leien unde phaffen,
ich hete mînen frum geschaffen
mit der herzogen guot.
zorn unde unmuot
möht ich gewinnen dâvon,
ouch bin ich ein man
sô kunstic noch sô wîse niht,
daz daz goteshûs verriht
mit mir gesîn mug,
sô daz ich darzuo iht tug>.
cccclxxiii. er tete als die wîsen,
die sich selben niht prîsen
an ir frumikeit -
maniger sô vil geseit,
daz witz und êre an im lig,
daz bezzer wære, ob er swig;
des geschach niht hie:
swaz rede dâ ergie,
diu was nur, daz er jach,
wie gar ze nider und ze swach
er darzuo wære,
daz er her wurd der salzpurgære,
und daz diu er im wurd beschert,
mit grôzem ernst er sich des wert,
als lange treip er daz,
unz daz im wurden gehaz
alle, die dâ wârn
mit im von heim gevarn.
die sprâchen:< sehet, waz ir tuot!
in genædigen muot
haben wir den bâbst kûm brâht;
sît aber iu nû versmâht
diu hôhe wirdikeit,
darnâch ein hôher furste jeit,
wes sol der bâbst gedenken,
sô er den niht mac gelenken,
der in gelenket hât?>
< wizzet, bischolf kuonrât>,
sprâch der mitterkirchære,
< gewinnent die salzpurgære
ze bischolf den flæminc,
daz ist ein solhez dinc,
daz ir nimmer überwindet,
ob man enc mêre vindet
dâheim in tiutschen landen>,
si liezen in enplanden
iezuo bet, iezuo drô,
unz daz geschach alsô,
daz ir ieglicher hiet
für den von lavent gekniet,
dô si der rede begunnen,
die zeher in runnen
durch ougen über wange.
daz triben si sô lange,
unz daz der bischolf sprach,
dô er gehôrte und gesach,
daz in der rede was ernest:
< ich sæhe aller gernest,
daz ir gewunnet einen herren,
der iu ze frumen unde zêren
nutzer wær denn ich.
sît aber ir mich
sô guotlichen meinet,
als ir mir hie bescheinet,
sô sol mich niht bevillen
ze tuon durch iwern willen
und durch sant ruoprehtes
wil ich mich durchslehtes
bewegen, swaz iu mac gevallen,
ouch getriwe ich iu allen
der genâden, daz ir
getriulich mit mir
der arbeit burde tragt
und daz ir dâheime sagt
die wârheit daran,
daz ich niht geworben hân
wan daz reht gewesen ist>,
dô sprâchen an der frist
die boten, die dar het gesant
der furste ûz beierlant:
< herre, swie man sol,
alsô well wir iuch wol
mit der wârheit bereden
gegen den fursten bêden,
daz ir niht habt getân
wan daz ein getriwer man
von aller sîner sinne kraft
sol tuon an sîner botschaft,
ouch sol in unverdeit belîben,
wie wir iuch hiute müezen trîben
mit arbeit und mit nôt
zuo des bâbsts gebot:
die iuch iht anders zigen,
ungern wir daz verswigen,
swâ unser iemen dâbî wære>.
sam reten ouch die salzpurgære.
cccclxxiv. hiemit der kriec nam ende.
bischolf kuonrât der behende
des næhsten morgens zehant
enphie von des bâbstes hant
bestætikeit und pallium
und swaz zuo dem erzpistum
der bâbest lîhen sol,
daz wart allez wol
bestætiget hie.
ditze dinc ergie,
dô man der jâre spurt
nâch kristes geburt
zwelif hundert jâr
und in dem niunzigsten jâr,
daz ze næhste darnâch lac,
an sant sebastianes tac
cccclxxv. dô daz alsô verriht wart,
dô rihten sich zirer vart
wider heim ze lande
die boten, die man sande
hinz rôm, als ich vor las.
der nû ir bischolf was,
der riht si ûz aller dinge
mit borge und mit phenninge
und vertigt si frôlichen.
von hûs meister heinrichen
ze lavent er bischolf machte,
allez sîn dinc er betrahte
mit dem techent vor
ab dem salzpurgær kôr,
waz er hie heim solt schaffen
mit leien und mit phaffen,
dem techent er des bezalt
sîn selbes gewalt.
alsô vertigt er si her,
datze rôme beleip er.
nû lâz wir in belîben hie;
ich wil iu sagen, wie
daz gesinde her ze lande kam,
dô man hie heime vernam,
daz der salzpurgære bet
der bâbest niht erhôret het
und daz nâch geistlichem orden
ir bischolf was worden
von lavent bischolf kuonrât,
datz salzpurge in der stat
und ze beiern über al
huop sich ein grôzer schal:
arm und rîche jâhen,
si liezen sich ê hâhen
unde lebentic begraben,
ê si dheinen wolden haben
oder ze bischolf ieman
denne herzogen stephan.
sêre si drôten
dem bischolf und den boten,
die mit im wârn gewesen;
ir wære dheiner genesen
an dem êrsten zorn,
slehtes si wærn verlorn.
cccclxxvi. dô der techent her reit,
vil guotiu mær er seit,
wie wol erz geschaffen hât.
datz werfen und ze rastat
übel man im gehiez,
ob er die rede niht enliez,
daz der von lavent wære
bischolf der salzpurgære.
dô tet er als ein wîsman,
der wol verswîgen kan,
swaz den liuten niht beheit.
unz hinz salzpurg er reit,
daz er an den sachen
niemen wolt kunt machen
die wârheit an den dingen.
er vorht im misselingen.
die brieve, die er fuorte,
ninder er die ruorte,
unz daz er heim kam,
alrêrst er her für nam
die brieve, die her ze lande
der bâbest und der bischolf sande
datze salzpurc dem capitel.
dô si ersâhen den titel,
daz er sich bischolf schreip,
ir deheiner dô beleip,
er wære in unmuot,
daz der bâbest sô unguot
gegen in was gewesen.
nû begund in vor lesen
der mitterkirchære,
wie ez ergangen wære
besunder ieglich dinc,
und umb den flæminc,
wie si sich des heten entslagen;
und dô er in begunde sagen,
wie kûme man mit grôzer bet
den von lavent het
des überkomen,
daz er daz bistum het genomen,
und daz der rede alsô sî,
des frâget, die uns wâren bî
von des herzogen wegen,
die uns in hulfen flêgen,
meister wolfgangen -
der kom ouch gegangen
und bescheinte ouch die wârheit
an alle diu und er seit:
cccclxxvii. und dô er sîn alsô gehal,
allerêrst gelac der schal
und der braht under in.
ie min und ie min
wart des unmuotes.
si dûht nû niht sô guotes,
swaz anders niht möht gesîn,
dem tæt man nû gelîche schîn,
daz ez müest behagen.
von tagen ze tagen
riht man die leien ab;
darzuo der tuombrobst gap,
der techent und die kôrherren
mit wîsunge unde lêren
manigen wîsen rât,
daz man dem bischolf kuonrât
wære gehôrsam.
dô man dâvon nû genam
die dienstman und den kôr,
dannoch wâren sîn vor
die burgær ze leste.
die wâren sô veste
an frevellichen getursten,
daz si der beier fursten
lobten ze warten
mit turn und mit porten
in der stat zuo der zît,
diu dishalp des wazzers lît.
daz was ein frevel grôz:
iedoch sîn wênic genôz
diu selbe stat hernâch,
wand si der bischolf zebrach
unde bût ein hûs dar.
si wurden sô gar
geteilet under in,
einer her, der ander hin,
daz wîp wider den man,
daz kint huop den kriec an
wider den vater sîn -
reht als welf und gibelîn
in den welhischen steten
alsus si sich geteilet heten.
cccclxxviii. dô ez alsô gie entwer,
nû wold ouch niht lenger der
darunder ligen,
der des lange was gezigen,
daz er sich lutzel êrte
an dem gotshûse, dem er mêrte
arbeit und schaden stæticlich.
von admunde abt heinrich
der trahte sêre darnâch,
wie er gewunne gemach
vor des bischolfes veste,
der er niht mêr weste
wan die eine mit der zal,
daz niuhûs in dem enstal;
daz lac im sêre an dem weg,
wand der ez het in sîner phleg,
der was des bischolfs amtman:
der hete dâvon getân,
swaz er mohte getuon,
swenn ez an frid und âne suon
zwischen den fursten stuont,
als noch die bewegen tuont,
die sich niht lânt bevillen
nâch irer herren willen
ze lîden übel unde guot.
nû was der abt sô gemuot,
ez wære wîp oder man,
gegen swem er gewan
in sînem herzen einen haz,
daz er des nimmer mêr vergaz.
des enkalt daz goteshûs ze sêre
an dem frum und an der êre,
die ez von der burge het.
der abt sande sâ zestet
hinz wolkenstein ein boten
nâch herren sîboten,
den man nant von lampoltingen:
mit dem wold er der dinge
werden ze râte,
als balde und als drâte
her sîbot was komen,
heimlich wart er genomen
in eine kemenâten.
der abt sprach:< ir sult mir râten,
als ir dicke habt getân,
ich wil iuch wizzen lân
mîn heimlicheit:
mir hât mîn bote geseit,
von dem spital her ortolf,
daz von lavent der bischolf,
der nû an diser frist
datz salzpurc herre worden ist,
solhes muotes sî,
daz bischolf ruodolf nie sô frî
wær lîbes unde guotes,
er si noch frîers muotes.
nû muoz ich einez besorgen:
kumt er hiute oder morgen
unde daz er sich verslihtet
mit dem herzogen und verrihtet,
wære daz daz ergie
und daz mir belibe hie
ûf dem ruck diu katze,
daz niuhûs, ze tratze,
des müest ich solhen schaden tragen,
den ich nimmer möht verklagen;
belîbent aber die herren
in urliuges werren
unde daz daz hûs bestêt,
sô weiz ich wol, daz dann ergêt
von dem hûs in dem enstal
jâmer unde quâl.
nû râtet mir darzuo,
her sîbot, waz ich tuo.>
cccclxxix. er sprach:< daz sî getân,
ir sult des niht enlân,
ir sult in disen zîten
etswâ von hinnen rîten,
als iu darumbe sî unkunt,
sô sul wir an der stunt
mit unseren sinnen
daz niuhûs gewinnen.>
dô daz alsô wart an getragen,
nû fuor der abt in kurzen tagen
her zjudenburc den rehten strich
unde schuof hinder sich
mit allen sîn dienæren,
daz si gehôrsam wæren
hern sîboten von lampoltingen
und gotfriden von unferdingen.
die heten ez darzuo brâht,
daz in ein wahtær bî der naht
verhengte und versweic,
daz man in daz hûs steic
und ez alsô gewan
dem goteshûs von salzpurg an.
die wîle lac der abt,
als ir vor gehôret habt,
datz judenburg in der gebære,
als er des lîbes kranc wære
und darumbe niht enweste,
waz an sîner veste
dem goteshûs geschæhe
schaden oder smæhe.
dô dem abte wart enpoten
von herren sîboten,
waz si dort heten getân,
daz der amtman
selp dritte was erslagen,
und dô er im hiez sagen,
daz ir viere wærn erhangen,
swaz daran was ergangen,
daz was im sô sêre wider,
daz alliu sîniu lider
wârn freuden erfullet.
ir leien, ir sullet
niht rîchen die phaffen,
daz si solch dinc schaffen!
wand sold ich unde kunde
den abt von admunde
an den selben sachen
unschuldic machen
unde der red entsagen,
ein heizez îsen wold ich tragen
umb die kirchen dâhin
in einer zangen fur in -
aber des berede ich in niht,
daz er sande algeriht
einen strîchenden boten
gotfriden und hern sîboten,
daz siz an dem hûse ræchen
und ez ûz dem grunde bræchen.
alle die gebûren,
die von dem tûren
unz an die menlic wârn,
die muosten darzuo varn
und muosten âne sûmen
daz burcstal rûmen
mit schûveln und mit houwen,
als nie ein hûs dâ wær erbouwen.
und al die wîle man des phlac,
der abt datz judenburge lac,
unz er enphant des frums.
dô bezzert er sich des siechtums,
der im lange was an gelegen,
dô man den abt sach phlegen
gegen dem goteshûs des vâres,
daz was des selben jâres,
als ich vor hân gesprochen,
vor phingsten in der wochen.
cccclxxx. der abt heinrich
tete dem gelîch,
als im darumb wær unkunt;
ouch frâgt er an der stunt,
swenn er sach geste,
ob ieman iht niwer mære weste.
dô begund im einer verjehen,
waz in dem enstal wær geschehen;
und dô daz der abt hôrt,
dô sprach er an dem wort:
< daz stêt unhêrlich,
hât mîn her von ôsterrîch
deheine schulde daran,
er solde wol gebiten hân,
unz daz der bischolf wære komen
unde daz er het vernomen,
wie er mit im wolde leben.>
die schuld er ab im heben
ûf den herzogen wolde,
als ez nieman verstên solde,
dô sich des tiuvels man
des entstuont und versan,
daz sîn wære zît,
dô het er niht lenger bît,
er fuor an der stunde
wider heim hinz admunde.
wie lang er dâ læge,
oder wes er phlæge,
wer wil daz allez zellen?
eteliche wellen,
daz ich in schrîbe daz,
wie sich huop der haz,
der dâ wart sô hezlich
zwischen dem von ôsterrîch
und von rôm des stuols legat,
von salzpurc bischolf kuonrât.
cccclxxxi. iu ist daz wol kunt,
wie manic tûsent phunt
herzog albreht verzerte,
dô er sich der unger werte,
die in dem lande lâgen
und urliuges phlâgen.
daz wold er nû versparn.
her ze stîr kom er gevarn,
dâ enphiengen in hêrlich
arme unde rîch
und enphiengen ouch sînen gruoz.
dô si des gewunnen muoz,
die lanthern in aber bâten,
als si vor dicke tâten,
umb des landes reht.
si sprâchen:< her, nû seht
an iwer selbes êre
und verziehet uns niht mêre
diu reht, mit den vor schaden
uns behuoten von ir gnâden
unser fursten, die alten,
daz uns diu werden baz behalten,
dan si uns vor behalten sint,
darumbe wir und unser kint
wellen iu ze willen leben,
die hantvest, die uns hânt gegeben
der tugenthaft und der wacker
marcgrâf ottacker
und der leste keiser friderich
und iwer vater, der daz rîch
mit grôzen êren hât verriht,
die sint uns noch ze niht
gewesen enther.
ir sult ouch wizzen mêr:
daz wir die bet verswigen,
dô man uns sach ligen
nû næhste datze wienen
und gegen den ungern dienen,
dô tete man uns kunt,
swer zuo der stunt
zîtlicher dinge an iuch gert,
des wurd man alles gewert;
dô dûhte uns baz getân,
wir hüeten uns vor arcwân,
wand ob wir iuch mit grôzen beten
an gehabt heten,
dô ir uns sâhet gern
und niht wol moht enpern,
sô het ir iuch lîht versunnen,
der bete wær alsô begunnen,
ob ir uns niht gewert,
des an iuch wær gegert,
daz wir iuch wolden engen,
mit unserm dienste phrengen:
darumbe wir ez dô vermiten,
daz wir iuch niht wolden bitten.
nû sult ir guotlich
tuon und genædiclich,
daz ir uns gewert nu.
waz ich daran tuo
unde wes ich daran gich,
des wil ich besprechen mich>,
sprâch der herzog zin.
< got geb iu den sin,
her, daz ir ez tuot!
wand wir haben des muot,
werd wir von iu verzigen,
daz wir lîht ouch verligen,
daz wir iht mêr hinz wienen
rîten und iu dienen -
daz sult ir uns dann ouch vergeben>.
daz wort mêret er vil eben
albreht, der furste unverzagt,
in zorne er in sagt:
ich wil si nennen unde sagen,
die sîns heimlichen râtes phlâgen
zuo der selben stunde:
daz was der abt von admunde,
dem er diu amt enphalch,
und von landenberge der marschalch
und von walsê her eberhart.
mit den er ze râte wart,
wie er in antwurten wolde
und waz er daran tuon solde,
des frâgt er siu.
< herr, ich wil râten iu,
als ich hân getân ê>,
sprâch her eberhart von walsê,
< mit swie getânen dingen
ir muget inne bringen
iwer lantherren,
daz ir dem lant welt mêren
guote handelunge,
genâd und furderunge,
daz sult ir tuon zaller zît.
swer iu iht anders râtes gît,
des volgær bin ich niht>.
dô sprach algeriht
der abt heinrich:
< her von ôsterrîch,
der herren sin und ir meine
stêt almeist ûf daz eine,
wie man iuch darzuo getrib,
daz diu münze belib
funf jâr unverslagen,
herr, ich wil iu sagen,
waz ir dâvon habt>,
sprâch von admunt der abt:
< ich dien iu, daz ist wâr,
von der münz al jâr
ein mehtic guot und starc,
silbers sehs tûsent marc,
mugt ir des gehaben rât,
sô tuot, des man iuch bat
und daz si iu vor zellen,
daz ander, daz si wellen>,
sprâch der abt,< ist daz,
daz man in geb und lâz,
swaz iu nû und vor der frist
noch ledic wirt und worden ist:
si wellent, swelher sterbe
und an erben verderbe,
swaz man den hab gesehen
daz von iu sî ze lêhen,
daz sull sîner næhsten erben sîn.
lieber herre mîn>,
sprâch der abt dô,
darüber antwurt alsô:
< sît an grôz und an klein
diu reht sullen sîn gemein,
der si dem lande jehen,
sô wellet ir besehen,
ob si der gewonheit walten,
daz si diu reht behalten,
swaz in nâch lêhens rehten
von rittern und von knehten
ledic sî worden,
daz si den selben orden
behalten und ez niht versagen
ze lîhen iren næhsten mâgen,
die iu dâ gehôrent zuo,
ich wæne, daz ir dheiner tuo,
den ich indert erkenne,
war wil man iuch trîben denne,
diu reht, diu si den iren geben,
daz si iuch bî den niht lâzen leben?>
ccclxxxii. dô sprach von landenberc der marschalch:
< ân aleine die walch -
von den hân ich niht gelesen,
daz si hie gewaltic sîn gewesen -
sô sint disiu lant niht entwahsen
den ungern noch den sahsen,
den bêheim noch den kernæren:
wolden si diu reht niht bewæren
mit ir hantvesten -
dô sis als guot westen -
herzog friderich dem alten,
daz ins der het behalten,
der ir erbeherre was,
und allen den, die ich vor las,
die herren hie gewesen sint:
ist mîn her nû sô gar kint,
daz er im læt ab sagen
allez, daz man hât vertragen
bî den, die ich vor zalt,
die der lande heten gewalt,
daz dunket mich niht guot>.
dô sprach der furste wol gemuot,
< der wîse und der hêre:
durch got und durch mîn êre
tæt ich, swaz ich tuon solde,
der mirz niht ab erzurnen wolde
mit hôchvart und mit drô:
aber alsô,
als si sîn habent gedâht,
wirt ez nimmer volbrâht>.
des dritten tages fruo
die herren giengen zuo,
dâ si den herzogen funden,
an den selben stunden
bischolf liupolt wart gebeten,
swaz si ze reden heten,
daz er des wær ir rednære.
daz tet der seckouwære.
waz er reden solt,
daz west wol bischolf liupolt,
wand swes den hern muot an dem rât
ze reden und ze tuon wart,
daz lobt er flîziclich mit,
mit verbuntem sit,
mit werken und mit ræten
ze tuon, swaz si tæten.
cccclxxxiii. nû hôrt, wie siz an viengen,
dô si ze hove giengen:
< her, wir wellen iuch frâgen,
daz ir uns geruochet sagen,
wes ir iuch noch habt verdâht
über die red, die man iu für brâht
von der herren bet.>
der herzog sprach sâ zestet
rehte als ein furste,
der rîcheit, witze und geturste
volliclich an im hât:
< mîn obrister rât
ist iezuo datz ôsterrîch,
dâvon ich sô snelliclich
mac geantwurten niht>.
dô sprach algeriht
der bischolf liupolt:
< ez wær billich, daz ir solt
ze iwerm râte kêren
von disem land etlich herren,
daz ir in volget nâch,
doch gerlich umbe solhe sach,
diu ditze lant an gehôrt:
des wurt ir nimmer betôrt,
si rieten iu, swaz si guotes westen.
ich getrûwe in des besten>,
sprâch herzog albreht.
< herre, nû beseht>,
sprâch der bischolf algeriht,
< ob ir uns anders iht
antwurten welt>,
dô sprach albreht, der helt:
< wolde ich daz hân getân,
daz wær geschehen hiute sân>.
< sô merket, her, waz ich iu sag:
von hiutigem tag
unde für dise frist,
swaz unser hie ze lande ist,
die in disen kreizen
herren sint geheizen,
die wellent ledic sîn beide
der triwen und der eide,
die wir iu tâten vor.
wand der hantvest tenor
alsô geschriben stât,
swenne daz ergât,
daz wir dem lantherren swern,
sô sol er sich niht wern,
er swer jungen und alten
des landes reht ze behalten,
als verr in wer lîp unde guot;
und swâ er des niht entuot,
sô sol man im für die stunden
nihtes sîn gebunden.
her, dâ rihtet iuch nâch>.
der herzog aber dô sprach:
< reht als mîn vater disiu lant
in der bêheim gewalte vant,
weder min noch mêr
hân ich si brâht her>.
dô sprach der stubenbergære:
< her, lât iu niht wesen swære
die rede, die ich reden wil.
hiet der von bêheim niht sô vil
unrehtes hie getân,
er möht noch diu lant hân;
daz sô vil gewalt
und unreht manicvalt
in disem lant beleip,
dâmit er uns treip
durch klage an daz rîche>.
dô sprach der von ôstrîche:
< von seckou bischolf liupolt,
wie gerne ich daz wizzen wolt,
ob ditz ein widerbot wære?>
dô sprach der seckouwære:
< als ich vor hân bescheint,
sus hab wir uns vereint,
die wîl man iuch des muotes siht,
daz ir uns leistet niht,
daz ir uns leisten solt,
die wîl wirt nimmer ervolt
dehein iwer wille.
wir wellen sitzen stille
und weln iu dienen niht
mit vereinter phliht,
unz ir iuch baz gen uns lenket
unde guotlich verdenket>.
dô sprach der furste unverzagt:
< ez ist mir lange vor gesagt,
waz man gegen mir wolt werben,
gelebt man mînes vater sterben,
und daz der rede alsô sî,
des bin ich niht frî,
man hab getraht wider mich>.
dâmit schieden si sich,
die herren und die dienstman,
ân urloup schieden si von dan.
si kêrten nâch ir muot,
swar si dûhte guot.
cccclxxxiv. dannoch alle wîle
gejeid und kurzwîle
der herzog phlac in dem lant.
ze jungest dô ervant
der herzog an den zîten
mit dem abt ze rîten
hin heim hinz admunde.
dâ vertreip er im die stunde
als verre als im tohte.
wê daz der furst ie mohte
sô guotlich gebâren,
mit zwein, die dâ bî im wâren,
wand im fürwâr was verjehen,
swaz datz gretze was geschehen
gegen im von den herren,
dâ was ir rât und ir lêren
bî gewesen heimlich:
der eine hiez uolrich,
er was lanc und niht kleine,
er hanc an einem beine -
waz hulf, ob ich lanc zalt
des andern gestalt
und mit wârzeichen mæze:
ez was der truchsæze
genant von lengenbach,
dem man der untriun jach,
ei, albreht, furste ûzerkorn,
nimmer wirt geborn
furste dîn genôz,
der maniger tugent sô grôz
sich alsô flîz als dû!
welher möhte nû
sô guotlich an gesehen,
ûf die im wurd verjehen
sô getân gevære?
dô der furst gewære
datz admunde genuoc gejeit,
gegen ôsterrîch er reit.
cccclxxxv. got müeze sîn phlegen!
nû was ouch an den wegen
von salzpurc bischolf kuonrât.
vil êrlichen er sich hât
geurloubt zuo den mâlen
von dem bâbst und von den cardinalen
und fuor her ze salzpurge.
in die gegent ze judenburge
ein bote von im kom geriten,
den hiez er manen unde bitten
beide mâge unde man,
dâ er sich guotes hin versan,
sô si sîn botschaft vernæmen,
daz si im enkegen kæmen
ze sahsenburc oder hinze gemunde.
nû kômen in kurzer stunde
wol hundert werlicher degen,
die fuorte im hin enkegen
von vanstorf her ruodolf:
der was dem bischolf
ze næhstem mâc gezalt.
den selben helt balt
sazt bischolf ruodolf hinz friesach,
dô machte er in darnâch
in dem selben amt viztum.
dâ schuof er sînen frum
sit als wol und sîn êre,
daz er im sîn immer mêre
solde haben danc geseit.
mit disen helden unverzeit
fuor der bischolf dâhin,
dâ man si und ouch in
niht gerne sach.
offenlich man jach,
swaz der burgære
datz salzpurge wære,
die heten sich vermezzen,
und heten si niht widersezzen
die herren ab dem kôr,
si wolden im die stat vor
frevellichen halten,
der burc sach man walten
den tuombrobst und den kôr,
und swie daz niht gewesen wær vor,
sô hieten die selben narren
die stat alsô verwarren
gegen der beider fursten.
wê daz man si in den getursten
ie gesehen solt!
darumb bin ich in niht holt.
cccclxxxvi. dô der bischolf kam,
swâ man herberg nam
sînem gesinde,
dâ fluochten si swinde
dem bischolfe und den sînen:
si liezen manigen ende schînen,
daz si im niht holt wâren,
darzuo kund er gebâren
als ein wîser man.
an den phaffen huop er an
ze volfüeren den gewalt,
den im der bâbest het bezalt.
ze capitel er gie.
dâ tetens im alle hie
sîn reht mit der gehôrsam,
darnâch man überkam
die dienstman mit drô,
wand des bâbstes brief stuonden alsô,
die sach man unde hôrte:
swer mit werken oder mit worte
im iht entseit
sîner wirdikeit,
an erzpischolflichem amt,
der solde sîn verdamt
aller gotes gnâden;
er solde ouch sîn überladen
mit des bâbstes ban.
daz sach man die dienstman
sêre widersitzen:
die dâ wârn bî witzen,
alle ei im swuoren.
daran si rehte fuoren:
si enphiengen ze lêhen,
des man si hôrte jehen
von dem bischolf ze haben;
die vest si im ûf gâben,
die dâ sîn wâren.
dô si sâhen gebâren
alsô die burgære,
den was daz harte swære.
an dem næhsten suntag,
dô man des amtes phlac,
dô het man enpholhen ê
dem bischolfe von kiemsê,
daz er an der stunt
dem volke tæte kunt,
daz nâch der rehtikeit orden
erzpischolf wær worden,
der ê ze lavent bischolf was.
der brieve man vil las,
die von rôme wâren komen;
dô si die heten vernomen,
dô wart der kriec linde:
sô vaste und sô swinde
verweiz si der von kiemsê,
die dâ geschallet heten ê,
die kômen irer schulde
beinzigen ze hulde.
cccclxxxvii. der bischolf in dem pallium
ûf sînem bistum
die êrsten mess ze singen phlac
an sant ruoprehtes tac,
der in dem herbste ist.
darnâch in kurzer frist
bischolf kuonrât der fruot,
die in darzuo dûhten guot,
im welte ze râtgeben,
nâch der rât er wolde leben,
die muosten ir eit niwen,
daz si im rieten mit triwen,
des wart im gesworn;
ouch beleip unverborn,
er lobt ze volgen in,
als verr in lêrt sîn sin.
dô die wurden genant,
der bischolf zehant
für legte an dem rât
die grôzen meintât,
die der abt heinrich
an wizzen des von ôsterrîch
dem goteshûs het erzeiget,
daz im wârn geveiget
sîn liute mit des tôdes quâl,
und sîn burc in dem enstal,
die er alsus het verlorn,
daz was im âne mâzen zorn.
und wie er darzuo solt leben,
des bat er im rât geben
und daz goteshûs bewarn.
dô hiezen si in varn
und algeriht zogen
zuo dem herzogen,
daz er dem sich
erbute guotlich;
des gewunn er frum
und daz bistum:
< herre wizzet daz,
daz des herzogen haz
ein ieglich bischolf sol entsitzen,
den man siht bî witzen.
wir sîn des urliuges nû müede,
der uns des entlüede,
der tæt uns armen liuten wol.
herr, ob man iu râten sol
nâch der wârheit sleht,
sô bedenkt und seht
vil rehte darnâch,
wie dem bischolf von brezlâ geschach,
der sich niht wolde mâzen
und urliuges erlâzen
des selben landes herren:
mit dem er solhen werren
an vienc unde huop,
daz man die tôten gruop
an daz gevilde
als daz vihe wilde,
in und die sînen verdamte
aller kristenlicher amte.
daz sach man den wolgezogen
von brezlâ den herzogen
alle wîle versmucken,
unz in der bischolf verdrucken
zuo dem swæren ban
mit urliuc wolde hân.>
er sprach:< phæch, ez ist enwiht,
sich ich darzuo niht!
er trahtet al ze sêre
ûf mîn guot und ûf mîn êre>.
cccclxxxviii. der furste unverzagt
die sîn dô râtes frâgt;
die sprâchen:< herr, ir sult iuch wern!
ê wir uns liezen behern
mit dem swert und mit dem ban,
wîp unde man
wolden ê umb diu
hinz rôme varn mit iu,
ê wir daz liezen geschehen,
daz diser phaffe wurd ersehen
an iu sigehaft>.
von brezlâ der tugenthaft
des dings sich dô bewac
und hiez ûf einen tac
die sînen heimlich gâhen
und die phaffen alle vâhen,
die in dem lande sâzen.
dheiner wart des erlâzen,
der niht wolde singen
und die gotsê für bringen,
der muoste rûmen daz lant.
die kirchen er ouch zehant
einem andern phaffen lêch,
der in des niht verzêch,
er sung âbent und morgen.
swâ man verborgen
oder offenlichen vant
einen phaffen in dem lant
des herzogen schaden werben,
der muoste zehant verderben
und lîden den tôt
sô getâniu nôt
wart zuo sô langen stunden,
daz man nindert het funden
in dem selben land ein rehten phaffen,
an die ez alsô heten geschaffen,
daz man si hete vernojiert.
alsus ez sich conduwiert
alle wîle under in,
unz daz ez doch kom dâhin,
daz man zwischen in bêden
ûf ebenung begunde reden,
und wær ouch alles wol verriht,
wan daz der herzoge niht
an dhein ander rede kom,
die kirchen, die er het genom
den phaffen, die niht wolden singen
noch die gotesê für bringen,
und den phaffen gelihen het,
die nâch einer bet
heten gesungen und gelesen,
die müesten pharrær dâ wesen,
unz an ir lîbes ende.
ditz dûhte unbehende,
die sich dûhten wol gelêrt;
der herzog unverkêrt
beleip an dem fürsatze.
alsô lebt er ze tratze
dem bischolf thobyâ,
unz daz vil nâ
die phaffen alle sturben ab,
den er die kirchen wider ab
hete genomen.
dô wart er überkomen,
daz diu sache über al
an den bâbest und die cardinal
hinz rôme wart geschoben;
ouch muost der bischolf loben,
daz er an nihtiu solt beswæren,
swaz der selben phaffen wæren,
unz daz man vernæme,
wie diu sach her wider kæme.
cccclxxxix. nû liez sich ez dâ
der herzog von brezlâ
kosten kreftigez guot,
daz ez nâch sînem muot
datz rôme ûz gie.
etlich rieten hie
dem bâbest, er solt sîn niht tuon,
daz er solhe suon
zwischen in gestat;
dô wâren etlich an dem rât,
daz si des jâhen,
pôlân wær sô nâhen
der heidenschaft gelegen,
wolt man gegen in phlegen
überiger strenge,
ê si ez liten die lenge,
ez kêrten ê wîp unde man
von dem gelouben hin dan:
daz solt der bâbest understên,
sît ez an schaden möht ergên.
des guotes was sô vil,
daz sich zuo dem zil
der von brezlâ kosten liez,
daz durch den selben geniez
der herzog wart gewert,
swes er ze rôme gert,
und wart der bischolf verzigen
und sîn reht gar verswigen.
ccccxc. dô sprach der bischolf kuonrât:
< ich bin des bâbstes legat
und hân ze rôme rehtes mêr
denne dehein bischolf, der
in pôlânischen landen ist:
ze swie getâner frist
ein sô getâniu sach,
als dem selben bischolf geschach,
von mir hinz rôme kæme
und man si dâ vernæme,
ez wurd mir baz bescheiden!>
< her, lât iu niht leiden
die red, die wir iu sagen müezen:
wârumbe woldet ir niht büezen
iwerm vorvarn
daz manicvalt beswârn,
daz im ze maniger stunde
tet der abt von admunde?
swenn er in danne
wolde mit dem banne
zuo dem rehte wol twingen
und man in sach ze rôme dringen,
sô wart ez im stæt
nâch sînem willen gelæt.
herre, dâvon seht,
daz ir sant ruopreht
sîn dinc schaffet mit witzen!
wir müezen entsitzen
des fursten jugent und frechen muot:
swâ man des niht tuot
und niht volgt guoter lêre,
sô furht ich vil sêre,
daz ir underliget,
swie er des dinges sich bewiget
als der von brezlâ,
sô geschiht iu lîht hernâ,
als ouch dort geschach>.
der von salzpurc sprach:
< swaz ir mir rât ze tuon,
dâ ich frid oder suon
dem goteshûs mit gewin,
als verr mich lêrt mîn sin,
sô wil ich iu volgen;
swie sêr ich bin erbolgen
dem abt umb sîne tât,
sît ir mirz denne rât,
sô wil ich in kurzen zîten
zuo dem herzogen rîten
unde wil dâ besehen,
ob mir bezrung mac geschehen
umbe den ungemach,
der mir zdem niwenhûs geschach,
dô ich ze rôm gewesen bin>.
sus gelac diu rede under in.
ccccxci. do der bischolf kuonrât
wol und eben hât
sîn dinc allez verriht,
dô kêrt er algeriht
hinz lungou über den tûren:
von edelen und von bûren,
als man den herren tuon sol,
wart er enphangen wol.
und die wîl er dâ lac
und sîner geschefte phlac,
dô wart an der stunt
hie ze stîr den herren kunt,
daz der bischolf der salzpurgære
ûf der vart gen wienen wære.
daz was in âne mâzen leit.
ir einer dô reit
zuo dem bischolf zehant,
ze mûterdorf er in vant,
und riht den bischolf ab.
vil brief er im gap,
die im heten gesant
die herren von dem lant.
der sîn was bot,
der sprach:< iu wil got
sæld und gelucke mêren
unde schaden verkêren,
den ir genomen habt
von dem herzogen und von dem abt>.
dô sprach der salzpurgære:
< swaz mir ze gevære
der abt hât getân,
daz wil ich wizzen lân
mînen hern von ôsterrîch,
daz er genædiclich
mich ergetze, als er sol.
des getrûwe ich im wol>,
dô sprach aber jener man:
< herre, daz sult ir verlân,
daz ir zuo im komet niht;
hüetet, daz iu iht geschiht,
als iwerm vorvordern geschach.
ir sult kômen zuo friesach,
dâ wirt iu geseit
diu gelegenheit,
der ir werdet frô>.
nû gedâht der bischolf alsô:
waz mac mir daz geschaden,
sît si mich laden
in mîn selbes veste?
nû nim ich doch daz beste,
daz ich an al der rede spür,
daz si mir legent für.
ccccxcii der bischolf nâch ir willen
lie sich niht bevillen
hinz friesach ze rîten,
darnâch in kurzen zîten
balde und niht seine
die stîrhern algemeine
ahten, daz geschæhe
zwischen in ein gespræche,
daz wart hinz gretze genomen,
dô si zeinander wâren komen,
dô wurden si ze rât,
wolt sich der bischolf kuonrât
mit helfe zuo in phlihten
und an si niht verrihten
mit dem von ôsterrîch,
sô wolden si im helfelich
nimmer ab gestân,
unz er im müest widerlân,
swaz er im und sînem kor
mit gewalte hete vor.
nû hôret, waz si teten,
mit flîze wart gebeten
von seckou bischolf liupolt,
daz er die botschaft solt
werben von in.
der fuor ouch dâhin,
wand er sêre was gehaz
dem herzogen umbe daz,
daz er niht gerihte vant
an im gegen dem vâlant,
von admund abt heinrichen;
swie dick er klegelichen
sîn smæhe und sîn laster kleit,
sô wart im verseit
minne unde reht.
darumb er in sô sêre vêht,
wær er sô schiere niht erstorben,
er hiete ie darnâch geworben,
daz er aller sîner swære
unde sîner smæhe wære
kômen ze râch.
mit der botschaft was im gâch
zuo dem von salzpurge.
und dô er kom hinz judenburge
und des âbends gaz
und alle wîl gesaz
bî dem gesinde lange stunde,
wand er hêrlichen leben kunde,
darnâch er sich nider legt
unde slâfens het gephlegt
unz über mittenaht,
dô zeran im der maht,
ein siechtum in begreif,
von dem im entsleif
hende, munt und fuoz:
selten wirt buoz
des siechtums ieman;
swen er kumt an,
umb den ist ez ergangen sâ;
er heizet apoplesiâ.
dhein erzenîe darzuo frumt,
swen der siechtum an kumt,
der lebt niht über den dritten tac.
alsô der bischolf ouch lac
von des siechtums nôt
an dem dritten tage tôt.
ccccxciii. dô disiu mære
wurden dem salzpurgære
geseit hinz friesach,
her nider was im gâch.
im was nû kunt getân,
daz in die dienstman
zuo im heten gesant;
darumb er vor kom gerant
ze sînen kameræren,
swaz dâ boten wæren,
offen oder verspart,
daz man die alsô bewart,
daz si iht furder kæmen -
man vorht, daz si lîht næmen
die burgære von der stat.
der vorhte wær wol gewesen rât,
wand ez was noch sô niwe
daz geriun und daz gebriwe,
daz man darumbe niht enweste
in dheiner des herzogen veste.
der von salzpurc kom geriten,
mit getriulichen siten
klagt er sînen genôz.
die judenburgær des niht verdrôz,
si bivilten in sô schône,
daz in sîn got noch lône.
dô ez dâ begangen wart,
dô fuort man in an der stat
hinz seckou, dâ er solde ligen,
nihtes wart er verzigen,
daz sîner sêle nutze was:
man sanc ob im unde las,
daz gehôrt darzuo.
des næhsten tages fruo -
der bischolf wâren dâ drî:
dem von salzpurc wonten bî
von brihsen bischolf heinrich
und der von lavent stæticlich
was durch getriwen rât
bî dem bischolf kuonrât -
daz amt er selbe begie,
darnâch er des niht enlie,
des tôten bischolf lîch
bestât er sô êrlich
und kêrte darnâch âne twâl
gegen lîbenz ze tal
an sînen gemach,
daz ditze geschach,
daz was, dô man spurt
nâch kristes geburt
zwelf hundert jâr
und in dem ein und niunzgistem gar.
ccccxciv. lât iu an disen dingen
die wârheit zende bringen.
wes sich die herren vereinten
und wie si daz dinc meinten,
daz wil ich iu sagen,
ez kom in kurzen tagen
mit hôchvertigen siten
zdem bischolf geriten
von phanberge grâf uolrich
und von stubenberc her fridrich,
an kom dar an der zît
von wildon her hertnît.
den drîn wâren undertân
etlich der kleinen dienstman,
die sich noch an den sachen
niht getorsten her für gemachen
noch offenlich enpæren,
die doch zuo den geværen,
die man dem herzogen tet,
dem bischolf sanden ir bet:
heimlichen unde stillen
gâben si darzuo irn willen.
waz heimlicher sprâch
datz lîbenz geschach,
des ist unnôt ze sagen;
aber wie diu mær gelâgen
über alle die geschiht,
des verswîge ich iu niht,
ccccxcv. als ez mich an kam.
der bischolf von den herren nam
gelubde unde hantveste,
sô si in dûhten aller beste,
daz si im nimmer ab gestüenden
noch mit dem herzogen versüenden
und ze hulden kæmen niht,
dem bischolf wurde ê verriht,
daz man in hôrte jehen,
daz im wær geschehen
von dem herzogen albreht,
unde daz im âne reht,
als ir vor habt gehôrt,
was zebrochen und zestôrt
ein burc in dem enstal
zuo der zît und zuo dem mâl,
dô man in sach ze rôme ligen.
dem bischolf nihtes wart verzigen,
swes er muotet an die herren.
wie si möhten gemêren
die geselleschaft,
darûf wurden si gedanchaft
und erfunden daz,
daz ân underlâz
von stubenberc her fridrich
von hiunburc grâven uolrich
zdem bischolf bringen solde,
ob er enphâhen wolde
beide guot und êre,
daz kæm in nimmer mêre
sô rinclichen an.
mit guoter rede den man
brâht der von stubenberge
zdem bischolf hinz lonsperge.
dâ wart im an dem zil
guoter geheiz sô vil
für gegeben und gezalt,
unz daz der man erbalt:
si lobten im vesticlich,
wurde der von ôsterrîch
von in überwunden,
daz si der êren niemen gunden
für sîniu kindelîn
hie ze stîr marcgrâven sîn.
ccccxcvi. welt ir gerne wizzen,
wârumbe si sich flizzen,
daz si den tugenthaften man
solher gernde triben an,
dâ er sich leider an liez?
si teten ez durch ir geniez.
der man was sô milt,
daz in het bevilt
iemen under in verzîhen
geben unde lîhen;
nû westen die herren karc
wol sehs tûsent marc
in sîner gewalt,
die im het gezalt
der herzoge albreht
für sîner hûsfrouwen reht,
diu si ûf stîre jach;
dâ trahten si sêre nâch,
wie in des silbers wurd ein teil.
wær guot rede tiwer veil,
sô wær ir min dâ enpôrt,
denn ir leider wart gehôrt.
ich klage klegelichen
von hiunburc grâf uolrichen,
den si alsô betrugen,
daz si in an sich zugen
und in brâhten umb sîn guot.
er hete sô tumben muot
von wildoni her hertnit,
het er gehabt zuo der zît
von francrîch des kunigs hort,
er wære von im zestôrt
und balde verzert.
der grâf sich niht lanc wert:
dô man imz sô wol legt,
dô wart er erwegt,
daz er sich zehant
mit gelubden verbant
zuo dem bischolf und den herren.
hinz kernden hiezen si in kêren,
daz er dâ etwen an sich zug.
mit sô getâner trug
schieden si sich dâ.
der bischolf kêrte sâ
gegen salzpurc hin,
wand die sînen lêrten in,
ob er sich wolt bewarn,
sô sold er heim varn
unde solde sich zehant
mit den fursten ûz beierlant
lieplich verslihten,
vereben und verrihten,
wande der von ôsterrîch
wær sô mehtic und sô rîch
an witzen und an sinnen,
als bald er wurde innen
gegen im der einunge,
daz er ouch darnâch runge
beide tac unde naht,
wie er im widerteil macht,
daz er underfüere daz.
darumbe îlt er dester baz.
gegen beiern sand er drât
sînen besten rât:
die begunden bringen
mit wîsen teidingen
von beiern die jungen
an ein ebenunge,
der si genuogte
und dem bischolf wol fuogte:
in wart ab geseit
al diu kost und arbeit,
die durch daz goteshûs het getân
der herzoge stephan,
die wîl er hiez der erwelt,
swaz des wart gezelt,
daz wart allez vergolten,
darnâch die fursten solten
zuo einander rîten.
daz geschach in kurzen zîten,
daz si zuo einander riten
und mit friuntlichen siten
bî einander beliben.
darnâch wart getriben
an otten, den beierfursten,
ob er wær in den getursten,
daz er wolt mit scharn
in stîrlant varn
ûf den von ôsterrîch,
des wolden im helfelich
spâte unde fruo
mit dienste legen zuo,
swaz der hôhsten stîrære
in dem lant gesezzen wære.
ccccxcvii. otte, der beierfurste hêr,
nâch wîser liute lêr
sprâch: ditz geverte
wirt ein teil herte;
doch sol ich dar varn,
sô muoz ich mich bewarn,
sô ich beste kan.
die selben dienstman
heizt mir ir brieve geben,
daz si des iht widerstreben,
swenn ich kom dâhin,
daz si mich lâzen in
und mir ir vest tuon ûf.
ob wir kômen ze hûf
mit dem von ôsterrîch
...
daz sich vil wol mac gefüegen.
< welt ir iuch lân genüegen,
daz si iu>, der bischolf sprach,
< ir brieve senden her nâch,
des wert ir wol gewert>.
des der herzog gert,
dâ wurden boten nâch gesant
her ze stîre in daz lant
zetlichen diensthern.
die teten ez vil gern.
wand dô man noch holden
dem bischolf liupolden
den herzogen spurt,
dô het er im geantwurt
daz niwe hûs ze wildon,
daz er burcgrâf hiez dâvon;
und dô der bischolf starp,
mit flîze dô warp
von wildon her hertnît
an den, der zuo der zît
von des bischolfes wegen
daz hûs het in sînen phlegen,
daz er im mit minnen
daz hûs gund ze gewinnen.
des weiz ich niht, ob daz geschach
wan vil schiere darnâch
hertnîdes will ergienc.
den burcgrâven er vienc,
der muoste im daz hûs geben,
daz er in lieze bî dem leben.
dô der unversunnen
dem herzogen het an gewunnen
sîn hûs ân alle schulde
und daz er sich sîner hulde
sô gar bewegen het,
dô greif er an der stet
mit roube an daz lant,
swâ er iht des vant,
daz treip er hinze wildon.
niemen tet er sô gedon,
als die in dûhten solher sit,
daz si dem herzogen mit
getriulichen wæren,
der guot begund er væren.
ûf der burc ze gretze saz
ein ritter, der wol daz
het verdienet und versolt,
daz im der herzog was holt,
von hannou her wulfinc.
dô sich von êrste huop daz dinc,
sît huot er sêre
des fursten burc und êre;
darumb im grôzen schaden sît
tet von wildon her hertnît -
durch den kleinen geniez
niemen er im liez
die tât widerrâten,
dô er sich sus het verwaten
und er darnâch vernam
die botschaft, diu im kam
von der beier herren,
dô begunde sich sîn freude mêren:
swes herzog otte eines gert,
des wart er zweier gewert
ûf den gedinc und trôst,
daz er wurd erlôst
von der vorhte sîner schulden,
die er muoste dulden
von dem herzogen von ôsterrîch.
her hertnît gewislich
dem von beiern enpôt,
daz er sich dheiner slahte nôt
des gevertes irren liez;
endelich er im gehiez
und der grâve von phanberc,
brucke, gretze und voitsperc
wurd im geantwurt,
als schiere man spurt,
daz er kunftic wære.
maniger hant trugmære
wart von in enpoten
von beiern herzog otten.
dô der stubenbergær ersach,
daz her hertnît zebrach
der gelubde sicherheit -
wand dô der herzog si freit,
ob er vor in sicher wære,
dô jâhen die stîrære,
sît er in niht leisten wolde
diu reht, diu er in solde,
sô wolden si in engen
an ir dienst und phrengen
ires diensthaften muotes;
aber lîbes unde guotes
sold er von in sicher sîn:
daz was nû niht schîn -
darumb der stubenbergære rant
zuo dem wildoniær zehant
und zurnte mit im sêre,
daz im triu und êre
wære alsô zerunnen,
daz er dem fursten het an gewunnen
sîn hûs âne widersagen.
er begunde in ouch frâgen,
wie im der sinne sô geswant,
daz er beroubet het daz lant
ân der andern herren rât.
des antwurt er im drât
und sprach:< her friderich,
ich bin niht sô rîch,
daz ich gen dem herzogen
in hôchvart mug gebrogen
von mîn selbes guot;
bezzer dunkt mînen muot,
daz ich im offenlichen tuon,
sît wir uns in der suon
verphlihten und gesellen
ze sînen vînden wellen>.
ccccxcviii. dô sprach der stubenbergære:
< nû sî mir ouch als mære,
als iu darumbe ist>.
er sand aber an der frist
einen boten snelliclich
zuo dem von ôsterrîch
unde hiez im urloup nemen,
sît er sich lieze niht gezemen
der genâden walten
dem lant sîn reht ze behalten,
sô sold er wizzen daz,
daz er fürbaz
man und dienære
des von beiern wære
und des von salzpurg alsam:
dem wold er gehôrsam
unde diensthaft erschînen
mit allen den vesten sînen.
ccccxcix. dô sprach der von ôsterrîch:
< er hât vil zuhticlich
gegen uns getân,
daz er uns hât wizzen lân,
des im lange frist
ze muot gewesen ist.
uns hât got der guot
lange behuot
vor unsern vînden und ernert;
der hât lîhte noch beschert,
daz wir ouch fürbaz genesen:
wil er uns genædic wesen,
sô gesitz wir diser drô>.
diu rede nû gelac alsô.
d. die herren herzog otten
vertigten die sîn boten
mit den hantvesten.
allez, daz si westen,
daz in ûz möht erwegen,
daz hiezen si im für legen
und enputen ez dar.
dô der von beiern gar
mit dem bischolf verriht wart,
dô welte man zuo der vart
einen man wîs erkant,
burchart was er genant
und was geborn von swâben.
die fursten im bêd gâben
diu widerbot hezlich,
diu er dem von ôsterrîch
bringen solt von in beiden,
daz ez ungescheiden
immer zwischen in wære,
die wîl dem bischolf der salzpurgære
und die sich zim heten gephliht,
irs schaden niht wurd ûz geriht.
mit zuhten und wîslich
der furst von ôsterrîch
zuo dem boten sprach:
< sagt an, burchart von ellerbach,
wes bedunket den bischolf?
sîn vorvar, herre ruodolf,
hât sînem spruche frums
noch sînes bistums
sô vil niht erziugt,
dô er mit uns urliugt
und uns wânde bekrenken.
er solde wol darnâch gedenken,
waz darnâch gât.
wænt bischolf kuonrât
mit andern sînen phaffen,
er habz sô wol geschaffen,
ob er bringet her
nâch etelicher lêr,
die mir in stîre sint erkant,
den von beiern in mîn lant,
des trûw ich harte wol genesen.
der von ungern ist gewesen
mit vierstunt als manigem man,
als ich und er geleisten kan,
in dem lant hie zôsterrîch
unde hât dâ flîziclich
mînen schaden geworben
und bin noch unverdorben.
möht man witz an in gespehen,
sô solden si ê hân besehen,
die si dâher laden,
ob si des nemen dhein schaden,
und ob mir got gît,
daz si an einem strît
von mir werdent gelezt,
wer si des ergezt.
ez ist alsô gewant
umb etlich herren in stîrlant,
ob der von beiern hiute wære
herre der stîrære,
si behielten in nimmer fürwâr
mit willen ein ganzez jâr
und den bischolf alsam,
swie si mir doch gram
sint und gehaz:
sô wil ich in râten daz>,
zuo dem von ellerbach
der furst von ôsterrîche sprach,
< sît mir doch ze aller frist
ungemach beschaffen ist
in den landen mîn,
sô sullen si ze beiern sîn
und schaffen dâ, swaz si megen,
und lâzen mich ze stîre phlegen,
swaz dâ ich ze schaffen hân.
ich und mîne dienstman
verrihten uns wol,
sô daz nû sîn sol>.
schimphliches reden
zwischen in bêden
genuoc dô geschach.
der von ellerbach
von dem lande geleites gert.
der herzog in des gewert.
dâmit îlt er zehant
zin, von den er was gesant,
unde sagte in diu mære,
wie diu botschaft vervangen wære
alsus gestuont daz
in vintlichem haz,
unz daz diu zît ende nam,
ûf die des landes fursten kam
diu botschaft von herzog otten,
daz er im het widerboten
suone unde friuntschaft.
dô vereint sich diu geselleschaft,
diu sich des dinges het bewegen,
si wæren nû ze lange gelegen
stille unde müezic.
si wurden betrehtic,
daz man den widerteil vêhte.
swâ man in iht verspehte,
des si möhten geniezen,
durch niht si daz liezen,
si trahten in ir sinnen,
ob si möhten gewinnen
und in machen undertân.
nû treip sô sêr hin an
der wildoniære -
er besorgt ein swære,
der im ein teil gie nôt:
der abt vast gebôt
und was ouch des fursten bet
gen dem, der tobel inne het,
reht als er im getrûte,
daz er datz tobel bûte
gemaches sô vil,
ze swie getânem zil
bereite liut dar kæmen,
daz si dâ herberg næmen.
darumb treip er darzuo
beide spât und fruo,
daz im gelegener wurde
der selben sorgen burde,
den von hiunburg er mande
als lang, unz er dar sande
zweinzic man werlich,
sam tet der stubenbergær fridrich
und von den wegen des bischolf
kom der viztum ruodolf.
und eines morgens fruo
mit sturme griffen zuo
die helde versunnen
tobel gewunnen
und nâmen, swaz dârinne was.
der burcgrâf kûme des genas,
daz er niht gevangen wart,
wand er gevie die rehten vart
zuo der oun hin in
und alsus kom er hin.
dô die helde balt
des hûses heten gewalt,
dô stiezen si daz fiwer an
und habten dâ, unz ez verbran.
di. von dannen si dô riten,
nû möht mich etwer bitten,
daz ich im sagt,
wes der unverzagt
herzog albreht phlac,
daz er sô stille lac.
swem ich daz sagen sol,
daz kan ich harte wol.
iu ist daz allen kunt,
daz zuo der selben stunt
daz rîch was herren lôs,
sît ez verlôs
ruodolfen den sæligen.
nû heten niht verswigen,
den ze aller frist
frid und rehts durft ist,
die heten gesant
ir boten und gemant
die kurherren alle gelîche,
daz si besæhen dem rîche
mit einem solhen man,
dâ sinn und witze lægen an
und daz si mit frid beliben.
die bete si sô lange triben
gegen den kurherren,
unz si begunden kêren
darzuo allen irn sin,
war si kêrten hin,
dâ man daz rîch mit behielte,
der solher triwen wielte,
ob si in ze herren kürn,
daz si dâmit niht verlürn
gotes und der werlde gunst.
swâ man witze unde kunst
datz hôhen herren weste,
si wærn kund oder geste,
mit flîze si die bâten
zuo den sachen in râten.
nû rietens ot algelîche
ze dem von ôsterrîche:
den sæch man solher êren walten,
daz daz rîche behalten
mit im wære wol.
ob friunt datz friunde vinden sol
triwe unde friuntschaft,
sô mac zuo der geselleschaft,
den diu êre ist bezalt,
daz si der kür hânt gewalt,
niemen baz gefriunt sîn
als von ôstrîch der herre mîn,
wand der leienfursten drî,
den diu êre wonet bî,
daz die kür an in stân,
wâren sîner swester man,
von bêheim kunic wenezlâ
und der von sahsen darnâ
und von der phalz der hôchgeborn.
daz ze kunic wurd erkorn
ir swager herzog albreht,
daz machten si im alles sleht
gen dem von brandburc schiere.
meinze, koln und triere,
die man bischolf dâ sach,
die gehullen hin nâch
durch die manicvalten frumikeit,
die man von dem manne seit.
die kurherren alle siben
dem herzogen her ab schriben,
daz er sich furdert hin ûf zin
ûf solher êren gewin,
daz er kunic wurde.
nû lac im der sorgen burde
hie niden ze sêre ob.
ein tugent ich an im lob:
die im dô alsô trazten,
daz si sich wider in sazten,
und die ûf sînen schaden
ander fursten heten geladen,
wold er die verderbet haben
alsô, daz im hinze swâben
der vart het bevilt,
er het in alsô mit gespilt,
daz si heten von der nôt
geseit unz an iren tôt.
dô was er sô sinnic
und an witzen sô behendic
hin für unde hinder sich,
er gedâht: ob ich nû rîche mich,
sô daz dem salzpurgær geschæhe
von mir schade oder smæhe,
daz tuot er sâ zestunt
klagende kunt
sînen genôzen, den phaffen,
die mit der wal hânt ze schaffen,
und verliust mir ire gunst
mit sîner listigen kunst,
dâvon ist bezzer, ich bit,
unz daz sîn wirt zît.
dii. seht, nû hân ich iu geseit,
wârumb der furste unverzeit
lûzte rehte als er slief -
manic bote zuo im lief,
der im sagt boesiu mære,
wie übel sîn dinc wære
in stîre gestalt -
und wie der helt balt,
der furst ûz ôsterrîche,
gebârte dem gelîche,
als er sich trôstes niht versæhe,
durch daz, ob im daz heil geschæhe
gen dem bischolf, daz er
mit im bræhte her
herzog otten den frechen,
an dem wold er sich rechen,
ouch tet man im kunt,
daz zuo der stunt
sîner vînde spehe dâ læge
unde wartet, wes er phlæge.
durch daz der furste junge
sîne samenunge
offenlich het niht,
heimlich er aber ûz riht
die sînen beinzigen,
swenn er ze velt wolt ligen
mit offener baniere,
daz si alle kæmen schiere.
nû hôret, waz er mêre tet.
swaz er hofgesindes het,
daz teilte man zehant
her ze stîre in daz lant
und gap in ze houbtman
von landenberc hern herman,
der selbe marschalch
dem îsenbiutel enphalch
und den ritzendorfæren,
daz si ze judenburge wæren
mit zweinzic mannen werlichen;
dô hiez man gegen brucke strîchen
selp drîzgisten den von loubenberge;
dô kêrt her herman von kranichperge
gegen voitsperg in die stat,
wol drîzic man er dâ hât.
hinz liuben îlte dô niht seine
her gundacker von losensteine
und der liubenære
und her sîbot der lampoltingære;
mit den ein swâbe dar dans,
der hiez von sumerou her jans;
datz gretze dô belîben solt
her hertnît und her liutolt,
die herren von stadecke,
und her ott von pernecke.
der herzog enphalch
von landenberc dem marschalch,
daz er hinz knütelvelde kæme
unde dâ zuo im næme,
swaz ritter unde ritters kint
in der gegent gesezzen sint,
die solden dâ bî im belîben
und daz urliuc mit trîben.
dô daz allez ergie,
daz ich hân geseit hie,
die boten dô randen,
die die stîrherren sanden,
zuo der beier herren,
den bâten si kêren
her ze stîre algeriht:
der von ôsterrîch möht niht
gehaben dheine maht;
swaz er liute het zesamne brâht
von kunden und von gesten,
die het er zuo den vesten
gesant und zuo den steten,
dô daz vernomen heten
der bischolf und die herzogen,
dô begunden si zogen
her ze stîr zetal
durch daz enstal.
nû het der abt heinrich
die enstalære alle gelîch
geschaffen hinze rôtenmanne:
die fluhen ouch von danne,
dô si rehte vernâmen,
daz die beierherren kômen.
man jach ouch, swaz dâ wære
rehter burgære,
die sach man dannen ziehen
und ûz der stat fliehen.
waz solde dô der povel tuon?
fride oder suon
ir guote und ir lîben,
kinden unde wîben
hetens gerne gewunnen.
dô in die entrunnen,
die werlich gestalt wâren,
si enwesten, wie gebâren;
doch sandens an der stunde
gegen admunde
und suochten datz dem abte rât,
wie si füeren mit der stat.
dô het der abt an dem zil
sorgen selbe sô vil,
daz er in niht gerâten mohte
noch ze dheiner helfe tohte,
ân daz er in enpôt,
swer sich solher nôt
möhte niht erwern,
der müeste sich ernern,
als er sîn næhst bekæme,
daz ie der man næme
in sînen muot daz beste,
daz er inder weste
und volgte dem nâch.
nû hôrt, wie in geschach.
diii. dô der herzog kom für die stat
und der bischolf kuonrât,
dô enputen si hin in,
si wæren komen ûf den sin,
daz si die stat wolden haben;
zuo der antwurt si gâben
geleite den burgæren,
daz si sicher wæren
ein naht und einen tac.
die wîl man redens phlac.
daz het ein ende schiere:
von beiern der ziere,
dô er hin zuo kam,
die stat in nam
mit solhem gedinge dô,
ob im gelunge sô,
daz die andern stet in stîrlant
wurden dienent sîner hant,
sô sold im ouch dienen diu.
ouch gelobten siu,
ob des niht geschæhe,
sô daz man in sæhe
verzigen diser êren
den selben wec her wider kêren,
wold er dann in der stat ligen,
des sold er wesen unverzigen;
wold aber er ligen hie vor,
sô solden im diu burctor
wesen undertænic,
unz daz er kæm für grebnic.
mit solhem geding und rede
nâmen die fursten bêde
rôtenman die stat
und îlten dâhin in drât
und legten sich dâ nider
und betrahten für und wider
beidiu spâte unde fruo,
wie si dem abte kæmen zuo.
der het, sô er beste kunde,
die klûse datz admunde
mit liuten besezt;
daz die wurden gelezt,
darûf die beier trahten
und ein sturm si ahten,
der ergienc von in.
si zogten dâhin
eines morgens fruo
und griffen darzuo
und zuo der zît der nône
hæten si in schône
die klûse an gewunnen,
sô gar was in zerunnen
des abts liuten der maht.
ein bote balde gâht,
der dem abte seit diu mære,
daz diu klûs gewunnen wære.
dô îlte snelliclich
der abt heinrich
gegen gallensteine.
balde und niht seine
fuor ouch zetal der marschalch,
als im der bischolf enphalch,
ob er dâ den abt
möhte haben behabt
und im haben brâht gevangen.
eyâ, wære daz ergangen,
des hiet er immer gehabt frum
der salzpurgære bistum,
ahei, wie genuoc!
darzuo was aber ze kluoc
der selbe abt,
daz er niht wart entlabt,
dâ er ze ruowen vant.
dô si kômen, alzehant
brâchen si daz klôster ûf
und sluogenz allez ze hûf,
keller unde kasten:
daz die beier die vasten
dester baz genæsen,
namens von grôzen kæsen
wol achzic tûsent oder baz.
daz in der abt sît was gehaz,
daz verdienten si dâ wol.
dô die secke wurden alle vol,
die dar brâhten die knehte,
dô ahten si vil rehte,
daz si die munich schutten
ûz den wîten kutten:
die wurden alle umb vernæt,
daz man dester mêr dârinne læt.
si lâgen zrôtenmanne,
unz si fuorn von danne,
swaz man vinden kunde
in dem klôster zadmunde,
daz man genutzen mohte
und daz ze rouben tohte,
dô man daz allez ûf gelas
und daz dâ niht mêre was,
dô kêrten si balt
durch den geizerwalt.
dâ ligent burge zwô,
die heten sich ouch dô
an den bischolf geherret;
und an die beier gekêret
mit kamer her wulfinc
von êrenvels sîn dinc,
des er sît enkalt;
sam tet der helt balt
mit sant peter grâf uolrich
und mit den andern algelîch
wartet er durchslehtes
den vînden herzog albrehtes.
des lâgen si sicher dâ.
nû fuoren si sâ
gegen liuben hin,
daz was ouch mit in.
und wie daz darzuo kam,
als ichz sach und vernam,
alsô wil ich iuz sagen.
die houbtliut, die dâ lâgen,
div. si heten dâ bî der naht
mit aller irer maht
gerant in die herberge
mit listen und mit kerge
datz sant peter under die veste,
dâ entschumphierten die geste
allez sîn gesinde.
daz muot den grâven swinde.
er sande zuo dem stubenbergære
unde zuo dem wildoniære
und zallem dem widerteil,
den klagt er daz unheil,
daz im was getân.
dô sandens im wol hundert man
werlicher hin ûf.
ê daz die kômen ze hûf,
dv. dô des wurden gewar
die houbtliute gar,
die liuben inne heten,
hôret, waz si teten:
si jâhen wider die burgære,
si wolden aber ze gevære
rîten dem grâven.
hin sach man si draven
über den brant
heim in ir lant.
dô man daz vernam,
schiere dô kam
von stubenberc her fridrich
und drôte griulich,
gewunn er die stat über houbt,
si wurden alle beroubt
lîbes unde guotes.
dâvon zaghaftes muotes
lie burgære wurden;
wie si der sorgen burden
wurden überhebt,
darnâch ir aller wille strebt
und bedâhten sich zem leste,
in wære daz aller beste,
daz si liuben die stat
dem stubenbergære drât
gæben ûf sîn gnâde,
sô daz in dhein schade
geschæch an lîbe noch an guot.
daz gelobte in der fruot
bî sîner wârheit.
alsô het der unverzeit
liuben gewunnen.
von salzpurc der versunnen
und ott der beierherre
nâch sînes râtes lêre
als lanc datz liuben wârn,
unz zuo in kômen gevarn
die grâven edel unde kurc
von phanberc und von hiunburc
und der stubenbergære.
der wildoniære
kom dar selben niht,
er sand aber algeriht
hertnîden sînen sun dar,
daz er vil eben næme wâr
alles, daz im wurd geboten
von sînem herren herzog otten
unde von dem bischolf.
ouch kom der viztum ruodolf
mit den kernæren und den swâben,
die der bischolf moht gehaben
ze kernden in dem lande;
hinz lîbenz er ouch sande
und hiez balt zuo im strîchen
viztum uolrichen,
sô er beste möhte,
und daz er mit im bræhte
die von reine balde
und die von liehtenwalde.
dvi. swaz der dâ schuof, daz geschach.
dô man ir gesinde sach
zeinander kômen alle,
dô fuoren si mit schalle
für brucke die stat,
die besâzen si drât
mit aller irer maht.
des suntags vor vasnaht
wart brucke besezzen.
die beier vermezzen
michel freise,
grôze drô und eise
enputen vor hin,
die si begiengen an in,
ob si die stat gewunnen.
von loubenberge der versunnen
und die burcgrâven bêde
mit maniger guoten rede
trôsten die burgære,
und swâ des niht geschehen wære,
si hieten sich gunêrt
und an den triun verkêrt,
sô grôze sorge unde vorhte
der beier drô an in worhte.
dô die beier sâhen,
daz si niht vervâhen
moht ir drô und ir bet,
als si datz rôtenmanne tet,
daz dûhte si niht guot.
an ernsthaftem muot
und an menlichem sit
wânden sis dâmit
berouben und beschatzen,
daz si rutten unde katzen
und phetrær hiezen machen,
dâ sis mit wolden swachen
und tæten in dâmit gedon.
nû wâren ot vil ungewon
die armen burgære
solher gevære,
als man gegen in dô begie:
man tet in allez daz hie,
daz vînt gen vînden tuon mac.
vil boten naht unde tac
zuo dem herzogen strîchen,
die im gewislichen
daz fürwâr sagten,
die burgær verzagten
und diu stat wurd verlorn,
ob der furste hôchgeborn,
der von ôsterrîch,
niht kæme kurzlich.
darzuo der ellenthafte degen
manheit und witze kunde phlegen:
dô er sich versan,
daz der beier und sîn man
im wæren komen sô nâhen,
daz er si möht ergâhen,
dvii. er sprach:< wol ûf, ez ist zît!>
ân underlâz und âne bît
von wienen er kêrt,
ein gesinde gehêrt
fuort er mit im drât.
unz hinz der niwenstat
der herzog für sich streich,
alliu sorg im entweich,
dô er die beirischen geste
sô nâhen bî im weste,
daz er si möhte gewinnen -
daz si im solden entrinnen,
des het er sorge dheine.
er hiez bald und niht seine
die ringen für schicken,
ob man die vînt verstricken
in dem lande möhte,
wie man daz für bræhte,
des hiez ers wesen flîzic.
nû was der semernic
versnîwet sô sêre,
und wær zehenstunt mêre
frums gewesen daran,
sô möhte dhein man
her über sîn komen,
dô daz der herzog het vernomen,
nieman sô sêre klagte
als er, dô man im sagte,
daz er niht über möhte!
er gedâhte, waz im töhte,
und hiez an den wîlen
balde hin an îlen
wol zwei tûsent man,
die den wec hin an
solden schûveln unde rûmen,
daz er sich solde sûmen,
daz tet sînem herzen wê.
er verfluochte den snê
harter denn daz fiwer
oder dhein gots creatiwer.
dviii. die wîle er dâ lac
und des ungemüetes phlac
gegen dem herzog otten,
nû kômen strîchend boten,
die heten her ze lant
die kurhern gesant,
die enputen im alle gelîche,
wie lanc man im daz rîche
solde senden nâch;
daz er im liez wesen gâch,
sîn ieglich friunt im daz enpôt.
sîn êhafte nôt,
diu in von freuden virret
und der übervart irret
über den semernic,
mit schînbærem ougenblic
sâhen daz die boten an
und wie wol zwelf hundert man
tac und naht den wec rûmten.
die wîle si sich dâmit sûmten,
nû was ouch den beiern komen
ir spehe, als ich hân vernomen,
und seit in diu rehten mære,
daz der herzog kunftic wære.
ouch sach man zuo draven
die boten, die die burcgrâven
und der von loubenberge sande.
die bat der herzog unde mande,
daz si mit guoter rede
sîne vînde bêde
und mit guoter geheize
behabten in dem kreize,
dâ man si ligen sach.
des næhsten tags darnâch
der gardian ûz der stat
kom zuo dem bischolf drât
und zuo dem herzogen alsam;
urloup er ze reden nam.
daz wart im erloubt.
er sprach:< herr, ez sint betoubt
die burgære von iu gesten
mit sô maniger hant gebresten,
den si dulden von iwerm haz,
daz si sîn fürbaz
niht erlîden mugen.
ez lît in an den zugen,
ob ich iuz gar sagen sol,
daz si sîn niht wol
mugen lenger erlîden,
sît si mit helfe wil vermîden
der von ôstrîch unser herre.
der ist uns leider alze verre
mit sîner helfe phliht.
nû sult ir versprechen niht,
ir gebt in an disen zîten
einen fride ziu ze rîten,
ob man iht mug ervinden,
dâmit man mug gelinden
iwern muot herten>.
unlanc si sich des werten,
si gehiezen den frid
nâch gewonlichem sit,
daz ouch si frid heten.
der bruoder wart gebeten
von den fursten bêden,
swaz die burgær wolden reden,
sô si her ûz kæmen,
daz si dâ zuo in næmen
die burcgrâven und den loubenbergære,
daz ez dester vester wære,
swaz man zuo möhte bringen
zwischen in mit teidingen.
dix. dâmit der bruoder dannen reit,
den burgæren er seit
den frid, den er erworben het.
nû was der burgære bet,
daz die burcgrâven kæmen
mit in und daz si zuo in næmen
den loubenbergære
und daz man flîzic wære,
daz ettewaz geredet wurde,
dâ si der arbeit burde
wurden überic mit.
si heten niht lenger bit,
den ez enpholhen wart,
si huoben sich mit der vart
ze den, die vor der stat lâgen.
wîser teidinge phlâgen
die beier alle gelîch,
und von hiunburc grâf uolrich
der jach bî den triwen sîn,
er tæt in solhe helfe schîn
und solhe furderung bekant,
wurde gewaltic der lant
ein furst, umb den ez alsô læge,
daz er sînes râtes phlæge,
das si sîn frum gewunnen.
darzuo die versunnen
antwurt gâben:
< her, wolt ir uns haben
hin für ze dienæren,
daz wir denn triulôs wæren,
zwiu wære wir iu danne
oder ieman ze manne?
sît doch wizzenlich ist,
daz uns ze diser frist
unser herre niht gelôsen mac,
sô gebt uns einen tac
durch unser êren fristunge,
ob uns der furste junge
an dem tage niht erlôst -
des wir doch haben dheinen trôst -
mit dester bezzern êren
möht wir denn an iuch kêren>.
dx. daz daz durch einen list geschach,
dâ gedâhten die wîsen nâch,
die dem von beiern hôrten zuo.
si sprâchen:< seht, waz man tuo,
her bischolf und herzog ott,
daz laster, schade unde spot
an iu beiden iht ergê!
niht anders wan der snê,
den man iezunt furder rûmt,
den von ôstrîch hât gesûmt:
er wær anders sît komen
unde hiete uns benomen
lîp, êr unde guot.
habt ir wîsen muot,
sô gedenkt iu, wie ir sît geladen
her ûz beierischen staden,
ob iu daz behalten sî:
ir sît noch ledic unde frî,
daz iu der gelubde dheinez
grôzez oder kleinez
inder sî geleist,
und daran allermeist,
daz man iu dick enpôt,
daz ir iuch dheiner slahte nôt
liezet erwenden
die vart ze volenden,
und als schier iuch got gesant
her ze stîre in daz lant,
sô wurden iu undertân
al die stet und dienstman,
die hie ze stîre sint gesezzen.
des ist nû alles vergezzen,
wand man ir noch lutzel siht.
und dem diu meiste menige gibt,
daz er der vordrist einer sî,
dem er und guot wonet bî
und der alsus kan wandern,
daz man im vor den andern
hie ze, stîre gît den prîs,
er sî mehtic unde wîs,
ûf den dâ gêt unser meine,
daz ist der alt von lîchtensteine:
daz dem ze diser stunt
umb diu gelubde sî unkunt,
diu iu sint getân,
daz prüeve wir daran,
hiet er geselleschaft
an der botschaft
und an iwerm laden
ûf herzog albrehts schaden,
sît ir kômt in daz lant,
ir hiet von sîner hant
etlich brief enphangen:
sît des niht ist ergangen,
sô grûset uns darab>.
vil guoten trôst in gap
von hiunburc grâf uolrich
und von stubenberc her fridrich.
daran wolden sich niht kêren
die beierischen herren.
si jâhen zirem herzogen:
< herre, welt ir niht zogen
balde ûz dem lande,
schaden unde schande
werdet ir gewis.
daz bitten, daz dis
tuont umbe frid,
dâ wolden si iuch mit
behaben in der gegent,
unz sich ir herre gemegent
unde dâher kæme,
daz er iu lîp und guot næme.
sô man die wârheit reden sol,
sô wizze wir fürwâr wol,
daz siz vor vorhten niht tuon,
daz si fride oder suon
durch nôtdurft iht gern,
die dâ phlegent der êrn
ûf der burg und in der stat>.
nû giengen si ze rât
allen den tac,
manigen end man ez wac.
herzog otten began trîben
der bischolf ûf belîben
und lobte im ze leste
alle sîne veste
antwurten in sîn gewalt,
die im sint bezalt
in kernden unde ûf der mark.
swie manic gelubde starc
der bischolf den beiern tet,
diu geheiz und diu bet
die herren niht vervie:
die beier niht lenger hie
wolden belîben.
herzog otten trîben
begunden von dan
alle sîne man.
si sprâchen:< herre, wizzet daz,
swâ ir belibet fürbaz,
daz kumt iu zungewinnen.
nû aht in iwern sinnen,
ob sich daz dinc alsô schicket,
daz iuch der herzog hie bestricket,
sô sît ir unernert:
ob ir iuch mit strîte wert,
sit daz dinc niht ist gemeine,
sô slahent grôze unde kleine
an uns hinden und enneben
unde werdet umbegeben
als in der vallen ein mûs;
ob ir nû kæmet ûf ein hûs
und ouch immer wurdet phlegen,
sô müest ir iuch bewegen
unser aller, die hie sîn:
die müesten des tôdes pîn
oder vancnus lîden;
wolt ir daz selp vermîden,
daz möht anders niht geschehen,
denn ob daz wurd gesehen,
daz ir alsô kæmet hin,
daz iuch der bischolf lieze in
ûf ein sîne veste,
diu in diuht diu beste:
sô wurdet ir besezzen
von dem fursten vermezzen;
ûf wen hiet ir danne trôst,
dâmit ir wurdet erlôst?
wurdet ir aber - des got enwelle -
ir und der bischolf, iur geselle,
in vancnusse brâht
von herzog albrehts maht,
sô triben spât und fruo
die phaffen darzuo
den bâbest unde sînen rât,
daz von salzpurc bischolf kuonrât
erlediget wurde
von der vancnus burde,
als er den von kolne tet,
dô in gevangen het
der herzoge von brâbant:
als ez diu phafheit ervant,
diu trahte immer mêre,
wie von brâbant der herre
wurde überpredigt
und von im erledigt
der selbe guote kappelan.
herre, dâ gedenket an>.
der rede machten si sô vil,
daz ich daz wol sprechen wil,
wær er gewesen gelîch
von berne hern dietrich
an sterk und an manheit,
er müeste haben verzeit.
dxi. dô der furst ûz beierlant
an den sînen bevant,
daz si nieman behaben mohte,
dô tet er, daz im tohte,
mit dem bischolf er ze râte wart
ûz dem lande der heimvart.
dô im des wart ze muot,
daz was im als guot
als allez, daz er ie gewan.
den herzogen und sîne man,
den bischolf und die herren
sach man furder kêren
von brucke âne sûmen
und daz besez rûmen.
dxii. der beierherre îlens phlac.
ez geschach an dem mæntac,
dô man zehen tac gevastet het.
ez was aller der sînen bet,
daz er ot füer für sich
gen heim den rehten strich
durch daz lungou.
vil schiere in gerou,
als ich dô vernam,
daz er ie sô verre kam
ûz sîner lande kreizen
ûf sô getân geheizen,
als im tet der wildoniære.
der selbe sîn dienære
was zuo im komen nie
al die wîl und er was hie.
die fursten bêd mit al ir maht
wârn ze liuben über naht,
des eritags fuorn si mit île
gen wîzenkirchen die funf mîle
unde heten dâ gemach.
an dem mittichen man si sach
zogen für judenburc
hinz sant gorgen bî frounburc
und wolden dâ die naht belîben.
nû begunde trîben
den von landenberge sîn manheit,
daz er den vînden nâch jeit
von knutelvelt her ûf,
ob er indert ze hûf
mit den vînden komen möhte,
darûf stuont allez sîn getrehte.
dxiii. dô er hinz judenburge kam,
der besten viere er nam,
die wol wâren geriten
und die er kande in den siten,
daz si lîbes, unde guotes
wâren menliches muotes.
die hiez er mit kerge
den beiern in die herberge
bî der naht rennen,
slahen, vâhen und brennen,
swaz man in des möht erzeigen,
dâmit solde man si veigen.
nâch den vieren er dô sande
der besten, die er kande,
wol funfzic werlicher man,
die alle harnasch heten an,
die kômen hin nâch schiere.
nû heten ouch die viere
alle der beier maht
vil nâhen ûf brâht
und triben si her wider
den langen wec her nider
unz ûf den schoc breit,
der dâ hin gegen reit:
dô wart getengelt und getemert
und ûf helmen gehemert,
daz daz fiwer gleste
ûz manigem helm veste
von starken swertes slegen.
die beier sich legen
begunden ûf die stîrære.
nû wârn die judenburgære
alle her für komen
und wolden haben vernomen,
wie den irn gelunge:
alte unde junge
stuonden an der warte,
wie daz volc gebârte.
die gengden an der wîle
wol über ein halbe mîle
hôrten den sûs und den dôz
von den huofslegen grôz,
dâbî si erkanden,
daz si dâher randen.
und unlanc darnâch
hôrt man unde sach,
daz si fuoren dâher
und daz in beider was ger
ze fliehen und ze jagen.
dô wurden erslagen
der burgær wol siben,
die hie vor beliben,
und wart alzehant
diu vorder stat verbrant
und wol zweinzic wurden wunt.
an der selben stunt
giengen si ze pîle
mit einander alle wîle,
unz daz die beier dûhte zît,
si solden sich an die wît
ûz der enge wider haben.
allerêrst si die fluht gâben,
von dan si wâren komen her.
des morgens gie ez entwer
ze judenburge in der stat:
swer sînen friunt verloren hât,
der wart dem marschalc sô gehaz,
kûm erwarp man im daz,
daz man im liez solch gebit,
daz er hinz knutelvelde rit.
dxiv. welhen end die beier wenden,
daz sulle wir volenden.
grôz geuden unde braht
heten si die naht:
si begunden sagen,
wie vil si heten erslagen
der judenburgære,
und wæren iriu mære
halbe wâr gewesen,
ez wær nieman dâ genesen.
die gevangen si mit in triben,
datz dem hove si beliben.
dô sagte man in reht,
daz der herzog albreht
über den semernic wære komen.
dô si daz heten vernomen
für ein wârez mære,
dô bat der stubenbergære
bischolf kuonrâten,
daz er im kæm ze staten
mit liuten werlichen,
daz er gewerlichen
ze sînen vesten komen möhte,
unde die er mit im bræhte,
daz er im die
liez sô lange hie
belîben ze hûswer,
unz daz der herzog und sîn her
gerûmten daz lant.
daz geschach sâ zehant.
wol zwên und drîzic man
fuort er mit im dan
von kunden und von gesten,
daz wâren ouch die besten,
die der bischolf hete dâ.
mit den kêrt er sâ
ze tal bî der muor.
der herzog otte fuor
mit dem bischolf gegen friesach,
darnâch was im gâch
über den priewalt.
dhein beier im zalt
dise reise ze gewin.
über den obern tûren hin
îlten si vil drât;
dennoch datz rastat
vorhten si sich,
daz in der herzog nâch strich,
daz besorgten ir genuoc,
unz daz si kômen durch daz luoc:
allerêrst wârn si genesen
unde wolden sicher wesen
wie herzog ott der ungemuot
kom hinze lantshuot,
des wil ich gedagen
und wil iu diu mære sagen,
als ich ir berihtet wart,
wie dem stubenbergær an der vart
gelunge gegen kaphenberge.
dem marschalc von landenberge
kom hinze knutelvelde
sîner spehe melde,
daz der stubenbergære
ûf der widervart wære
unde rit von seckou hin.
< wol ûf, sô müeze wir an in!>
sprâch der verwegen,
al die er het in sîn phlegen,
die rieten anders niht darzuo:
< uns dunket guot, daz man ez tuo>;
des freute sich der man.
dâmit îlten si dan.
swaz der witzigen was,
dem zalte vor und las
der von landenberge,
er wolde hinz dem keisersperge
rîten vor hin:
ob er an in
die gelegenheit funde,
daz man im gerâten kunde
mit im ze strîten,
sô tæt erz âne bîten;
wære aber des niht,
sô möht dhein schedlich geschiht
an in niht ergân,
sit im daz hûs wær undertân.
in dem fürsaz si drabten,
daz si ninder ûf habten,
zetal für sant beneditten,
und dô si geritten
den wec eng und smal
durch die einoed ze tal
gelîche hin enkegen,
dâ krâbat daz dorf ist gelegen,
an den selben zîten
sâhen si die vînde rîten
niden ûz dem dorf.
ahei, wie dô ûf warf
der marschalc die stîrære!
wie êrbær ir reht wære,
daz ir vordern heten erworben,
die wæren ê erstorben,
ê si an dheinen unstæten
ieman gegunnet hæten
ze vehten vor für siu -
< her marschalc, umbe diu
durft ir uns niht vor sagen,
daz ir uns wænet verzagen>,
sprâchen, die dâ wâren;
< wir wellen hiut gebâren,
ob got wil, dem gelîche,
daz unser her von ôsterrîche
müeze hôren unde sehen,
welt ir der wârheit von uns jehen,
daz uns hiut und zaller frist
unser êr als liep ist,
als si unsern vordern wart ie>.
dô diu red ergie,
des freut sich der marschalch,
die banier er enphalch
einem helde fruot,
der in darzuo dûhte guot;
swie er doch kunde unde weste
vor in allen daz beste,
doch erbôt er in die êre,
daz er wîsung unde lêre
mochte datz in:
< ot balde daran hin!>
daz was ir aller rât.
si funden vil drât
durch die muor ein furt.
dô der von stubenberc spurt,
daz man mit im vehten wolde,
dô tet er ouch, daz er solde,
als ein biderb man,
der getar und kan
strîtes sich bewegen,
er macht sich hin enkegen.
die houbtman beider schar
heten sich bewegen gar
lîbes unde guotes:
si wârn menliches muotes.
daz liezen si dâ schînen:
ietweder die sînen
ûf manheit erheizte
und ûf ellen reizte.
dô si beidenthalben gar
heten ir schar
geschict, als si sîn solde
und als er si haben wolde,
die schutzen man für schuof.
ir ietweder den ruof
huoben an und sungen.
swelhem dâ gelunge,
daz wolden an schouwen
man unde frouwen,
die liefen ûz und kaphten.
dâ si zeinander staphten,
daz geschach an der stat
ûf dem veld under krâbat
bî der muore nâhen.
si wolden niht gâhen,
unz daz si zeinander kômen.
dô wart ein druc genomen
dâ ze beiden sîten:
si kunden baz strîten,
die dâ wârn bî dem marschalch;
wand alles, daz er in enphalch,
des wart dâ niht vergezzen.
die helde vermezzen
einen druc verenten,
dâmit si zetrenten
die schar und durchritten
durch und durch enmitten.
des nam der stubenbergære schaden.
zuo der muore staden
gie der strît und hin wider,
daz velt ûf unde nider
wurden si gestreut,
der marschalc sich freut,
dô ez den sînen gie sô eben,
nû kom im einer enneben,
der sich an im râch:
ein swert er im stach
durch daz lenke bein.
dâvon im entlein
diu kraft und diu maht,
daz man in kûme brâht
ûz dem strît hin dan;
dô saz er ûf den plân.
vil schiere wart er gerochen:
dem stubenbergære wart erstochen
under im daz ros.
lôsâ, herre, lôs,
wie gar degenlich
von stubenberc her fridrich
ze füezen streit unde vaht!
der sînen einer von im gâht:
flîziclich er den bat,
daz er im hulfe ab der stat
unde im den meiden lîch,
er sprach:< darumbe wil ich dich,
die wîl ich mac geleben,
mit lîhen und mit geben
furdern immer mêre,
dû hâst sîn frum und êre,
bringstû mich von hinne>,
< herre, ich entrinne
als gerne als ir.>
er wart genant mir,
der sînen herren verzêch,
daz er im niht den meidem lêch
und in niht furder rîten liez,
vokel von buhel er hiez.
daz daz reht für wigt
unde dicke gesigt
nû und anderswâ,
daz wart wol schîn dâ:
wand ich het in mîner aht,
die dâ ze velde brâht
friderich der stubenbergære,
daz der wol zwir als maniger wære,
als die dâ brâht ûf den plân
der marschalc herman.
dxv. dô der stubenbergær kom ze fuozen,
in den selben muozen
sach er, daz die sînen
zagheit liezen schînen:
si begunden schiehen
und von dem strîte fliehen.
lûte er an si schrê:
< wê hiut und immer mêre wê!
war welt ir kêren?
hüetet iwer êren
und vehtet noch ein kurze frist!
nû seht ir wol, daz iwer ist
vil mêre denn ir sî>.
des trôstes beleip er frî,
wande sîn baniere
wart darnâch vil schiere
under dâ geslagen.
hin fluhen die zagen.
vil gerne ich nû weste,
waz mir ze tuon wær daz beste:
wirt von mir geseit,
wer dâ begie zagheit,
sô zîht man mich, ich kunne schelten,
unde mac sîn enkelten;
belîbt aber ez verswigen,
sô wird ich gezigen,
des ich doch gar unschuldic bin,
ir beider gewin
stê gelîch in einer gunst.
hete ich ûf tihten kunst,
sô sold ich von dem zagen
sîn missetât sagen
und von dem frumen frumikeit,
sô liebte in diu arbeit.
wand swer gerne wol tuot,
der den prîset, daz ist guot,
in lust der arbeit dester baz;
und swer im erwirbet daz,
daz man in erkennet,
dâ man die zagen nennet,
daz man den dester wirs hab,
sô tuot er sichs vil lîhte ab.
daz ich si niht nenne,
swie wol ich etlich erkenne,
die man dâ sach fliehen
und von dem strîte ziehen,
die geniezent anders niht,
wan daz man ir etlichen giht,
si sîn geborn von dem lande,
dâ der zagheit schande
was widerzæme ie -
ich meine stîrlant hie.
dxvi. nû grîfe wir her wider,
wie dem stubenbergære sider
gelanc an dem strît.
ez ergie unlange zît,
dô man die sînen fliehen sach,
daz er gevangen wart darnâch -
daz mohte lîht ergên,
wand man sach in ze füezen stên
mit zwein gefüegen wunden,
darnâch er in kurzen stunden
und her niclâ der stadouwære
und her ott der mosheimære
und ander manic biderb man,
der ich aller niht genennen kan,
sô maniger was ir,
man fuort si alle schier
hin, dâ der marschalc saz.
vor freuden der vergaz
alles, des im gewar:
dhein wunde im swar,
sô wol was im ze muot.
von landenberc der fruot,
dô er gesiget het,
dô was al sîn bet,
daz man in bræht ze gemach
und die man gevangen sach.
daz geschach nâch sîner gir:
hinze knutelvelde schier
wurden si brâht.
dâ was al die naht
freud und trûren gemischt.
die dâ heten erwischt
daz unheil an dem sic,
die wâren trûric,
als der stubenbergære;
die aber wârn sigbære,
als der marschalc und die sîn,
an den was freude schîn.
alsus gie diu naht hin.
des morgens wart der gewin
geteilt under siu.
fürwâr sag ich iu,
ân die dâ wurden gevangen,
sus was der strît ergangen,
daz wan einer dâ starp,
ander nieman verdarp;
der wunden was aber vil.
die gap an dem zil
der marschalc ûz al bereit
ûf guote gewisheit;
huot schuof man dem stubenbergære.
nû hôret, wâr diu mære
dem herzogen kômen,
ir habt wol vernomen,
daz von ôsterrîch den fursten,
den man ie in getursten
sach unde vant,
sô lange het erwant
der ungefüege snê,
daz er niht moht ê
ze helfe kômen den sînen,
die in vorhticlichen pînen
wâren gesehen.
den was nû wol geschehen
von des herzogen kunft.
des marschalks sigenunft
dem herzogen wart geseit,
dô er ze brucke zuo reit,
unde daz gevangen wære
her friderich der stubenbergære.
des wârn die swâben frô.
dem herzogen si dô
rieten al gemeine,
er solt niht wesen seine
mit dem geriht,
er solde in durch niht
lâzen genesen.
< wir sullen bezzer wesen>,
sprâch der herzog albreht:
< genâde sol für reht
unserhalp wegen.
wir haben gephlegen
einer gewonheit,
ze der uns noch der wille treit,
daz uns nie dhein man
sô übel hât getân,
gewunne wir sîn überhant
und wære daz er sich erkant,
swenn uns an im sô gelunge,
wir næmen von im bezzerunge.
von stubenberge friderich
hât von uns offenlich
urloup genomen:
ist im daz ze schaden komen
von den mînen und von mir,
al des groezer wirt sîn gir,
sô ich im vergib die schulde,
wie er behalte mîn hulde>.
< inâ>, sprach ein swâb,
< daz ichz vernomen hab,
sô wær er des wol wert,
daz ich zehen swert
solde durch in stechen.
woldet ir iuch niht rechen,
swenn ez alsô ist gewant,
daz der wurf ist in iwer hant?>
albreht der tugenthafte man,
dem güet noch triwe nie zeran,
sprâch:< friunt, hôr mînen sin:
der buoch ich niht gelêret bin
unde hân doch wol vernomen,
daz unser herre was komen,
dô er hie in erde gie,
hinz einem, der in wol enphie
und im hûsêr tet bekant,
symon sô was er genant.
und dô er in sînem hûse saz
mit sînen jungern unde az,
dô begunde zuo im gên
sant marî magdalen;
mit grôzen vorhten tet si daz.
daz si machte naz
mit ir zehern sîne füeze,
krist der reine und der süeze
güetlich vertruoc,
daz si si alsô twuoc
unde truckent mit ir hâr.
dô er ir andâht wart gewar,
daz si mit solhen triwen
ir sund begunden riwen,
dô gap er ir sîn hulde
und verkôs al ir schulde.
dxvii. darzuo murmelt in gevære
symon der glîhsenære
und sprach: « wær der ein prophêt,
sô west er wol, waz dise het
sunden begangen,
die er sô schône het enphangen ».
dô unser herre daz erkant,
dô sprach er zehant:
« symon, nû hôre mich ».
« gerne, meister, nû sprich ».
« ez heten zwên entnomen guot,
als noch vil maniger tuot,
von einem lêhenære;
man giht, der ein im schuldic wære
funfzic phenninge,
mit rehtem gedinge
der ander funf hundert solde.
und dô der borgær niht enwolde
lenger enpern,
dô muosten si in wem:
dô enheten si im niht ze gelten.
ân allez strâfen unde schelten
der borgær gen in verkôs
die gulte unde verlôs
daz guot, daz si im schuldic wârn.
symon, nû wil ich ervarn
mit diser frâg ab dir,
daz dû sagest mir,
als ir beider schulde stêt,
welher im mêr ze danken het ».
unlanc gedâhte im darnâch
symon unde sprach:
« herr, als ich mich versich,
zwâr sô dunket mich,
dem er dâ mêre vergap,
daz im der mêr ze danken hab ».
« vil reht hâst dûz erfunden »,
sprâch an den stunden
krist unser herre.
waz dâ rede mêre
zwischen in ergie,
des wil ich geswîgen hie,
wan daz ich dir bescheiden wil
die gelîchnus an ein zil:
hât der stubenbergær sich
vergezzen wider mich
und hât mir vil getân,
sô wirt im vil verlân.
lâz ich in der schulde
kômen ze hulde,
mir und den kinden mîn
muoz er immer sîn
von aller sîner sinne kraft
holt, getriu und diensthaft:
swenn er sîn gedenket,
daz er mich gerne het gekrenket
und wie sêr er hât geworben,
daz ich wære verdorben,
dester mêr er in vorhten ist
aller sîner tage frist.
waz hulf daz, ob ich in nû tôt?
die selben kurzen nôt
hiet er überwunden schier,
wer solde denne mir
dienen an sîner stat?
swaz er guotes von uns hât,
daz müest doch etwer ander haben>.
dô sprâchen sîne swâben:
< swer iuch ze reden kômen læt,
der hab gewis unde stæt,
daz irz an allen dingen
kunt wol alsô dar bringen,
daz den liuten allen
iur fürsaz muoz gevallen,
waz sullen wir iu sagen?
wand welt ir imz vertragen,
daz er iu hât getân,
sô mac ein ieglich man
dester frîlicher wider iuch tuon,
er kumt sîn doch wol ze suon>.
albreht der furste rein
sprâch:< ir herren, nein,
man sol barmherzic wesen
und etwen lâzen genesen
die liut ûf bezzerunge.
mir wære misselunge,
swer ez reht erkande,
sô mir in mînem lande
die erbeherren sturben ab:
ob aller der lantherren hab
mit rehte solde wesen mîn,
sô möht ich niht ein gesîn
noch an herren furste wesen.
dâvon lâz wir die genesen,
die von alter und ir kint
von dem lande burtic sint>.
dxviii. swie vil si red enpôrten,
von getriwen worten
mohten si mit dheinen dingen
den herzogen nie bringen,
unz daz der furste unverzeit
datz brucke in die stat reit.
ob er dâ schône wurd enphangen?
jâ, ez wart gen im gegangen,
als er und allez sîn her
wæren komen über mer.
die mit getriulichen siten
arbeit heten erliten
gegen den beirischen gesten
in steten und ûf vesten,
der dâ reht het gebârt,
der stuont unde wart,
daz im der herzog seit danc.
die aber wâren kranc
gewesen unde lusmære,
als noch tuont die beidenthalbære,
die îlten ouch dar
und mit lôser gebâr
wolden si ez heln
und dem fursten vor steln.
eyâ, wie manigen er erkande
hie ze stîre in dem lande,
der in schôn enphie,
dô ez im sô wol ergie,
der sich den beiern het zuo gedrungen,
wær in hie ze stîr gelungen!
leit und ungemach
dem herzogen geschach,
dô er kuntlich ervant,
daz im die beier ûz dem lant
wâren alsô entwischt.
dô wart sîn trûren gemischt
mit freuden unde hôhem muot -
ist daz êre wol tuot,
sô moht er wol frô wesen:
im wurden brieve gelesen,
mit den ein bote kom gerant.
den heten aber her gesant
die kurherren alle siben:
daz er sô lange was beliben,
daz verwizzen si im aber sâ.
nû entwelt niht lenger dâ
herzog albreht der unverzeit.
ê er von brucke ûz reit,
ê danct er guotlichen
armen unde rîchen,
daz im diu êre was beschert,
daz si sich heten ernert.
darumb lobt in der furste junge
sîne stæte furderunge.
dâmit er urloup von in nam.
und dô er hinze liuben kam,
dâ wold er dheinen burgær sehen.
in wære übel geschehen,
ob er der rehten mære
dester balder niht verriht wære:
sô wart im kuntlich gesagt,
wie die von êrste heten verzagt,
die man dar schuof ze huot.
dâvon sîn unmuot
wart senfter unde linde.
hinz knutelveld îlt er swinde,
dâ er den marschalc vant.
den begund er zehant
in schimphe und in freuden
an schallen unde geuden;
dxix. er sprach:< marschalc herman,
ich wil dich rehte wizzen lân,
ich wære wol komen ê
durch den ungefüegen snê,
ân daz ichz darumbe lie,
daz ich wolde wizzen, wie
die dînen unde dû
hie ze stîre kundest nû
den furt vor mir suochen>.
den herzogen fluochen
und schelten began
der marschalc herman:
ze sô getânem schimph
heten si gelimph
und ouch zernsthaften dingen.
der herzog hiez im bringen
hinz judenburc die gevangen.
dô daz was ergangen,
flîziclich er enphalch,
daz man den marschalch
hinz judenburc bringen solde
mit im, dâ er wolde
kôsen zwischen in beiden.
ê man den fursten sach scheiden
von den knutelveldæren,
daz si getriu gewesen wæren,
des sagt er in danc
und lobt in sunder wanc
ergetzung alles ires schaden
mit sînen stæten genâden,
von stubenberc hern friderich
und die gevangen alle gelîch
grôze sorge ruorte,
wand die wîle man si fuorte
hinz judenburc von knutelvelde,
dô kom in zôren diu melde,
daz man dem herzogen riet,
daz er si von dem leben schiet,
diu sorge und diu vorhte
michel angst an in worhte.
gegen dem herzogen
sach man ze judenburc zogen
arme unde rîch,
si enphiengen in sô lieplich,
daz ez im sô wol tet.
mit dem stubenbergær wart geret,
wold er niht verderben
und umb den fursten erwerben
des lîbes genist,
daz er dann an der frist
gæbe al die veste,
die man inder weste
in sîner gewalt.
swaz man im vor zalt,
dâ er den trôst mit erwurbe,
daz er niht ersturbe,
daz tet er mit balder île:
er antwurt in kurzer wîle
daz hûs ze guotenberc,
kætsch und kaphenberc.
dxx. dô daz was getân,
der herzoge sân
mit den herren drâte
sîner vart wart ze râte.
daz er niht belîben kunde,
daz sagt er an der stunde,
den die im wârn heimlich.
die wâren alle gelîch
des selben gevertes frô
unde rieten im alsô,
er sold îlens für sich phlegen,
unde swaz er under wegen
sînen vînden möht getuon,
die von im heten dheine suon,
des solt sich flîzen er.
darnâch stuont al sîn ger.
den von stubenberge
sand er gen offenberge,
unz er sich bedæhte, wie
er in hinder im lie.
dô daz was ergangen,
die ander gevangen
dxxi. der herzog enphalch
von landenberc dem marschalch,
daz er mit in tæt daz beste,
daz er ze tuon weste.
dâmit sach man in dannen kêren.
swaz der lantherren
und der edelliute warn,
die hiez er alle mit im varn
gegen friesach.
dâhin was im gâch,
als ich hân vernomen,
und dô er dar was komen,
dô sluoc man ûf daz velt
manic hutten und gezelt,
als er dâ lange wolde ligen,
wâhin in wurd gestigen,
des reit der herzog nemen wâr.
man gebôt dem gesinde gar,
daz niemen füetern rit
und daz man sô lange bit,
wes man wolt beginnen,
der herzog mit sinnen
spehend umbe reit.
nû vant er ein gelegenheit
bî dem spital,
die wîst er zuo dem mâl
den ellenthaften allen.
die begunden an vallen
und stigen über die mûre.
si nam des untûre
des herzogen knaben:
die niht mohten gehaben
ab der mûr deheine
leiter noch leine,
die vielen sus hin nider.
balde wart sider
ûf geschrôten ein tor.
nû was der viztum hie vor
under den gîrsperc geriten
unde hete dâ gebiten
und gesehen den herzogen
mit dem her zuo zogen.
mit sibenzic mannen er dâ habt,
die wîl daz her zuo drabt,
die wâren alle wol bereit.
er goumte der gelegenheit,
als er vil wol kunde,
ob er inder die stat funde,
diu im darzuo töhte,
daz er geschaden möhte
den ligenden ûf dem plân.
ûf urliuc der selbe man
grôzer witze wielt.
und die wîl er dâ hielt,
nû kom gerant ein bot,
der schrê:< sagt an durch got,
waz sinnes ir waltet,
daz ir sô lanc hie haltet:
die vînt sint in der stat!>
nû wolt der viztum drât
rennen âne twâl
gegen dem spital,
als schier der bot daz sprach:
gegen im er dô sach
die vînde îlen unde dringen.
dô wart ein temer und ein klingen
von swerten unde kolben swære,
als dâ tûsent mâdære
scherphent iriu segensîsen.
man sol si bêdenthalben prîsen,
daz verdienten si dô wol;
sô man die wârheit reden sol,
sô ist selten hie geschehen,
daz man hab gesehen
von sô lutzel guoten knehten
ein sô lustsam vehten,
als man dâ mohte schouwen.
dô si heten gehouwen
in der gazzen alle wîle,
die geste mit balder île
begunden zuo rîten.
in den selben zîten
der viztum enphant,
daz dem ors geswant,
dâ er ûf saz.
er kêrt ân underlâz
an den berc mit den sînen.
er hete dâ lâzen schînen,
swaz er moht getuon hie,
daz des an im nihts ab gie.
bî der burc ein gazze lac,
diu ist geheizen der sac,
dâ viel daz ors und was tôt.
kûme wart ûz der nôt
geholfen dem viztum.
sîn kneht biderb und frum
ûf sîn phert in lie sitzen,
darûf reit er mit witzen
ûf die burc snelliclich
und die andern alle gelîch,
die mit im wâren gewesen.
si wærn nimmer genesen,
heten si sich iht versûmt.
ûz den hiusern wart gerûmt,
swaz ze rouben guot was;
dô man daz allez ûz gelas,
dô stiez man daz fiwer an.
diu stat lîhte verbran:
si was gezimert mit der smiuge,
sît si in dem vordern urliuge
wart verbrant ouch.
die schiltkneht in dem rouch
ires amtes phlâgen.
waz sol ich mêre sagen?
dô diu stat was verbrunnen,
herzog albreht der versunnen,
als in sîn witze lêrte
hinz den herbergen kêrte.
ez was gewesen sô fruo,
daz si griffen darzuo,
daz man noch bî guoten zîten
füetern möhte gerâten.
den tac und die naht
den bischolf man ze leide brâht,
sô man beste kunde.
dô ez tagen begunde,
nû fuor der herzog enzît
unz hinze sant vît -
niht fürbaz wold er kêren,
unz er sich mit den herren
und mit den lantliuten verriht.
ez wart alsô versliht,
ê er von dannen fuor,
daz im meniclich swuor
ze friden immer mêre
sîn liut, lant und sîn êre
und sîner kind alsam.
den eit er alsô nam,
ob des got gezæme,
daz er niht wider kæme,
sô solde man die triwe
und den eit niwe
leisten sînen kinden.
des muoste sich binden
arm unde rîch.
dawider er gemeiniclich
den lantherren gelobte,
ob sîn diu sælde alsô obte,
daz er her wider kæm gesunt,
sô wolt für die selben stunt
der herzog albreht
dem land allez sîn reht
gerne behalten,
swaz an den hantvesten alten
stüende geschriben;
swâ daz wær beliben,
des wold er si ergetzen.
güetlichen letzen
mit den herren sich began
albreht der tugenthafte man
gap in ein niwe hantveste,
als si si dûhte aller beste,
die darzuo wol kunden.
an dem fursten si funden
allez, daz in beheite,
ûf ir triwe er si freite,
wen si die wîle wolden hân
in dem lande zhoubtman.
darzuo wart erkorn
der helt wolgeborn
von stadeck her hertnît.
der wart an der zît
behûset hinze gretze,
und der truchsæze
von emerberc her perhtolt,
daz im der helfen solt
gegen sînen vîanden
sîn leit rechen unde anden,
als verre si ir witze lêrte.
ê von sant vîte kêrte
albreht, der wan êren gert,
schildes amt unde swert
enphiengen aldâ
von dem herzogen sâ
funfzic edler kneht.
hin fuor herzog albreht
mit sînen niwen swertdegen.
nû müeze sîn got phlegen
und füeg im sæld und êre,
swelhen end er kêre.
dô daz geschach, daz was fürwâr
achzic und zwelf hundert jâr
und darzuo mit rehter zal
in dem zwelften jâre über al,
daz krist was geborn.
albreht der furste ûzerkorn
kêrte gen der ens den strich
und het geschaffen hinder sich
ordenlich sîn dinc.
hern heinrich, dem prüeschinc,
der datz heinburc saz,
het er enpholhen daz,
daz er niht verbære,
daz er den stubenbergære
datz heinburc behielte
und sîn alsô wielte,
als man gevangen haben sol.
daz kund der selbe man wol,
wand er het sîn vil getriben.
swaz der gevangen noch beliben
in des marschalks gewalt,
si wæren junc oder alt,
die beschazt er umbe guot.
von landenberc der fruot,
dô er des lîbes wart bereit,
hie ze stîre er niht langer beit,
er kêrte hinze ôsterrîch.
swaz im der furste loblich
ze volenden enphalch,
daz begie der marschalch,
sô er beste kunde,
dâvon zaller stunde.
dxxii. der houbtman von stadecke
und von emerberc der kecke
machten dem wildoniære
daz dinc alsô swære
mit vorhtsamer drô,
daz er saz alsô,
daz man wol vor im genas,
die wîl der herzog ûzen was,
und der von phanberg alsam
des gevertes erkam,
daz der furst tet hinze swâben.
si woldenz alle dâfür haben,
daz er rômischer kunic wurde,
der selben sorgen burde
die grôzen vorhte an in macht,
ez wart von in betraht,
ob diu wal dort an im ergie,
sô wæren si verdorben hie.
ez macht an in diu vorhte,
daz ir dheiner niht enworhte,
daz den liuten wære
schad oder flustpære,
wan daz si in widersâzen
unde in ir sinnen mâzen,
wie si irer schulden
möhten kômen ze hulden.
dxxiii. der edel und der tugentrîch
von hiunburc grâve uolrich
an vestem muot niht verdarp:
daz hûs ze griven er erwarp
harte listiclich
umb herren friderich,
umb den wîzeneckære.
der selbe herr êrbære
daz hûs ze griven inne hât:
an eines burcgrâven stat
er des hûses phlegen solt.
und dô der bischolf arnolt
von babenberc wart inne,
daz der von hiunburc mit sinne
ze griven was komen,
dô er daz reht het vernomen,
dô was im zorn und leit:
er swuor bî sîner heit,
daz der selbe wîzeneckære
hin für niht mêr wære
datze griven sîn burcman:
er het alsô sitzen lân
mit hûse den von hiunburc
datze griven ûf der burc,
die wîl daz dinc alsô læge,
daz er des urliuges phlæge.
mit grôzer koste er dâ saz.
von tac ze tage wuohs der haz
gegen im von herzog meinharten;
teglichen si zuo im warten
von den herren der kernære.
er und der salzpurgære
bischolf kuonrât
grôze sorg er hât
ûf den fursten von ôsterrîch.
er sande snelliclich
heimlich boten ûf die vart
zuo dem bischolf gêrhart,
den man von meinze nande,
den bat er unde mande
innerlich und sêre,
daz er pheflich êre
mêrte und niht minnert
und in des geinnert
ze diser zît mit sînem trôst:
wurd er von im niht erlôst
der sorgen, die sîn goteshûs truoc,
von sînem gevuoc,
sô müest ez verderben,
er begunde an in werben,
daz er zuo dem mâl
irte an der wal
den herzogen von ôsterrîch.
manic kleinât kostlich
wart im heimlichen brâht.
als sîn der salzpurgær gedâht,
alsô wart ez volendet.
ob er ir fürsaz verwendet
dem von meinze schiere
und dem von kolne und von triere -
mit den warp er alsam -
und ob iht dar ouch kam
der geselleschaft
herzog otten botschaft,
die dâ gehôrent zuo der kür?
dâ hân ich ez wol für.
ez geschach aber sô tougen,
ob si sîn solden lougen,
daz sis wol heten stat.
von salzpurc bischolf kuonrât
sîn bote trôst,
er wurde wol erlôst
der sorgen, die er truoc.
des wart er frô genuoc.
die sich heten vor
in dem land und ûf dem kôr
geflizzen sînes willen,
gen den er sich niht bevillen
deheiner furderung lie.
nû hôret doch, wie.
dxxiv. dô er ze salzpurc bischolf wart,
dô sazt er an der vart
ûf den stuol, dâ er vor saz,
der triwen an im nie vergaz,
von hûs meister heinrichen.
darnâch kurzlichen
seit man, daz gestorben wære
her kuonrât der hintpergære,
der dâ was gewesen ê
bischolf datze kiemsê.
waz sold er dô tuon?
hern albreht, sîner swester suon,
der datz padou was ze schuol,
sazt er ûf den selben stuol,
unde wîht ze bischolf in.
nû was aller sîn sin
darûf lanc gestanden,
wie von sînen handen
etlich êr und frum
an einem bistum
dem tuombrobst widerfüere,
daz er an im niht verlüere
den dienest, den er im erbôt,
dô der werre und diu nôt
datz salzpurg umbe gie.
den macht er nû hie
bischolf ze seckou.
vil selten gerou
tuombrobst heinrichen daz,
daz er sich für die andern baz
sînes willen geflizzen het.
die kôrherren sâ zestet
welten gemeiniclichen
ze tuombrobst hern fridrichen,
der was gewesen vor
techant ûf dem kôr
unde ouch spitalære;
er ist ein mitterkirchære
und was der êren wol wert,
tugenthaft und wol gelêrt
giht man im, daz er sî
unde aller hôchvart frî.
daran bestætig in got.
manic sneller bot
lief über lant,
der im daz urliuc sant
von salzpurge dem bischolf:
von friesach viztum ruodolf
wîsung und rât er iesch,
sô er immer iht gefriesch
deheine künftige nôt,
die herzog meinhart enpôt
den kernæren her ab.
dem bischolf guoten trôst gap
der selbe viztum.
gewislich er was frum
lîbes unde guotes,
darzuo menlichs muotes.
daz wart an manigen dingen schîn.
die rede lâze wir nû sîn,
wer hie gewunne oder flür.
wie die herren mit der kür
datz frankenfurt daz dinc schaffen?
dô sich die leien und die phaffen,
die dâ gehôrent zuo der wal,
gesamt heten über al
ze frankenforte in der stat,
die fursten sâzen an den rât
dxxv. in einem munster schoene.
ei daz in got hoene
von meinz bischolf gerharten!
der begunde warten,
wie er daz dinc an vie,
daz sîn will ergie
zden zîten an der wal,
wand im zuo dem mâl
der von kolne an lac
mit grôzer bete, der er phlac
gegen im teglichen.
und daz ergie sô heimlichen,
daz darumbe niemen weste,
weder kunde noch geste,
der von kolne fruo und spât
den bischolf von meinze bat,
daz er des rîches wær geholfen
von nazzouwe grâf adolfen,
daz sold er billichen tuon,
wand er was sîner basen suon.
wârumbe aber daz geschach,
daz man den von kolne sach
trîben grâf adolfes frum?
der von koln und sîn bistum
wâren zuo den stunden
dem von nazzou gebunden
ergetzung eines grôzen schaden,
des er was von im überladen;
unde wie daz was komen,
swer des vor niht hab vernomen,
wie daz selb ergie,
der sol ez hôren hie.
dô man ruodolfen den bewegen
des rîches sach phlegen
êrlichen, als vor geschriben ist,
in der selben frist
von lînburc der herzog starp,
der ie nâch hôhem prîse warp.
nû lie der furste hêre
deheinen erben mêre
wan von geler des grâven wîp,
diu was geborn von sînem lîp.
der selbe sîner tohter man
zôch sich daz lant an,
des sîn wîp erbe was.
und dô erz gar an sich gelas
und sîn alle wîle phlac,
seht, dô diu frouwe tôt gelac,
von der er des landes wielt,
daz lant er dennoch inne hielt
zetlichen stunden,
unz daz sich begunden
datz lînburc die lantherren
gegen einander verwerren
mit kriege und mit haz.
swaz einer êrn besaz
und het in sînen phlegen
von des grâven wegen,
des truogen im die andern nît
unde jâhen widerstrît,
sît ir frouwe wær erstorben
und ân erben verdorben,
sô wæren si niht mêre
von geler dem grâven hêre
gebunden undertænikeit.
nû was sô lanc und sô breit
der kriec under in,
daz etlich kêrten hin
von lutzelburge an den fursten,
der in menlichen getursten
was gesehen ie.
ein teil der hern dô hie
an den grâven von bergen kêrte,
des prîs sich ouch mêrte
von tagen ze tagen.
ich hân gehôret sagen,
daz dem herzogen von lînburge
der von bergen und von lutzelburge
die næhsten an der sippe wæren,
dâvon die helde mæren
kriegten mit gelîcher kraft
ze lînburg umb die erbschaft.
dô daz erkande
der herzog von brâbande,
dô jach der furste bederbe,
er wær des landes ouch erbe;
und mohte ouch wol alsô stên,
wan daz dise fursten zwên
nâhner erbten denn er.
dô ez alsô gie entwer,
gegen brâbant sach man draven
von bergen den grâven.
der friunte sich zehant
mit dem herzogen von brâbant,
sô daz er im sleht
gap ûf al diu reht,
diu man im zerbschaft benande
ze lînburge an dem lande,
und swuor im wesen helfelich
wider aller meniclich;
sam tet der herzog im herwider.
nû vereinten sich ouch sider
die fursten edel unde kurc
von geler und von lutzelburc,
daz si an einander geholfen wæren,
ob si iemen wolt beswæren
ze lînburg an ir erbschaft,
mit aller der kraft,
die si mohten gehân,
solt daz werden understân.
die wîle daz dâ geschach,
liten grôzen ungemach
von überiger swære
von kolne die burgære
von dem bischolf irem herren:
der wold in niht verkêren
einen schaden, den si nâmen,
dicke si ze klage kâmen
dem bischolf von koln:
die koufliut müesten doln,
klagtens überlût,
unrehten zol und mût
von einer des bischolfs veste,
die man dâ nâhen ligent weste,
diu was geheizen wurinc,
dâvon diu schedlich dinc
die burgær enphiengen.
mit der sach si umbe giengen
der bischolf und die burgære,
unz daz ein urliuc swære
zwischen in wart ûf geslagen.
der bischolf widersagen
den burgærn begunde;
sam teten an der stunde
die burgær hin wider.
si fuoren hin nider
zuo dem von brâbant
und verbunden sich zehant
mit im in ein friuntschaft,
daz er mit sîner kraft
in solde legen zuo
beidiu spât und fruo.
daz macht er in stæte.
waz der von kolne darzuo tæte?
des lât iuch berihten.
er begund sich ouch verphlihten
mit den fursten beiden,
die sich heten gescheiden
mit dem von brâbant der friuntschaft
umbe die erbschaft,
der si jâhen ûf lînburc.
der von geler und von lutzelburc,
die fursten zagheit frî,
und der von koln, si drî
ganzer friuntschaft sich vereinten.
die sicherheit si bescheinten
dem grâven von sein;
der wart ouch mit in enein,
daz er bî in wolde wesen:
verderben oder genesen
wold er bî in lîden.
sus wold ouch niht vermîden
mit helf den von brâbant
der grâf von gulch genant.
dxxvi. von kolne der mære
und sîne helfære
wurden des vil drâte
mit einander ze râte,
daz si ein stat næmen,
dâ si zesamme kæmen,
kurzlichen daz geschach,
daz man die herren kômen sach
zuo einander ûf ein burc,
diu ist geheizen valkenburc.
al die wîle si dâ lâgen
und si des gespræches phlâgen -
die fursten mehtic unde ziere
die heten vor alle viere
dem von brâbant widerseit
und ouch den grâven unverzeit,
die sîn helfære wârn -
dô der von brâbant het ervarn,
daz der von koln und der von lutzelburge
wâren ûf valkenburge,
wes het er ze bîten?
als verre und als wîten
gereichte sîn hêrschaft,
al sîn ritterschaft
gâhens besande
der herzog von brâbande.
er îlte gegen mastriel.
diu stat im darzuo geviel,
swen sîn her wurd bereit,
daz er über die musel breit
rite ze mastriel
und denn für valkenburc viel,
dâ sîn vînt ûf lâgen.
ditz begund ein bote sagen
dem von kolne zehant,
daz der herzog von brâbant
wære komen mit grôzer maht
hinze mastriel bî der naht
und füer über des andern tags.
nû îlten slage slags
die herren von valkenburge,
der von koln und der von lutzelburge
und der von geler kêrten,
dar si ir sinne lêrten.
dxxvii. dô der von brâbande
die wârheit erkande,
daz die fursten lobesam,
den er dâ was gram,
ûf valkenburge wâren niht,
gegen kolne algeriht
kêrt er mit sînem her.
kostlicher zer
der von brâbande phlac.
datz radenkirchen er lac,
unz daz sîn helfære,
von kolne die burgære,
zuo im kômen gevarn.
niht lenger wolden si sparn,
ûf des bischolfes schaden
der von brâbant wart geladen
und sîn helfær vermezzen;
diu burc ze wurinc wart besezzen
und beleit en drîn enden.
ez was gar unwende,
allez daz darzuo tohte,
dâmit man geschaden mohte
dem selben kastel,
daz wâren si ze machen snel
und begunden ez dâ nutzen
blidnær unde schutzen
heten si ot genuoc.
swie vil si meister kluoc
mohten dar bringen,
darnâch sach man si ringen
durch der besezzen ungemach.
die wîle daz dâ geschach,
dxxviii. nû sûmt sich ouch niht mêre
von kolne der hêre
und die fursten balt,
die ich vor hân gezalt.
dô die all ir maht
zeinander heten brâht,
si sûmten sich lenger niht
unde zogten algeriht,
dâ man die vînde weste
ligent vor der veste,
si legten sich ûf den plân
kûm zweier mîle wît her dan.
si sanden ûz ir spehære,
wie der gelegenheit wære
in der vînt her dort.
nû was von wort ze wort
dem von brâbant
ouch botschaft nû gesant
unde kuntlich geseit
des bischolfes gelegenheit,
daz der mit im wolde strîten.
niht lenger dô bîten
der von brâbande wolde,
er tæte, swaz er solde,
ich hân ez vor geseit,
ein wazzer tief und breit
flôz zwischen in,
daz ir dheiner her noch hin
zdem andern moht gerîten,
die zuo den zîten
vor der veste lâgen
und des besezzes phlâgen.
nû hiez der von brâbant
brucken sâ zehant
über den selben phlûm,
daz si wol mit gerûm
zuo einander riten.
niht lenger wart dâ gebiten,
si schicten sich gar
in drî grôze schar.
der het eine, sô man sagt,
von brâbant der unverzagt;
dxxix. die ander schar fuorte,
den zagheit nie geruorte
und des herz ie manheit traf,
von den bergen der grâf;
der dritten schar wolden phlegen,
von der schulden unde wegen
diu burc was besezzen,
die dûhten sich vermezzen,
von kolne der comûn.
daz gespræche und rasûn,
daz si dâ mit einander heten,
daz wart sâ ze steten
in ditze her worden kunt.
die begunden an der stunt
sich hin enkegen
rihten unde wegen.
si hetenz alsô in ir aht,
daz der bischolf mit sîner maht
eine schar haben solde.
mit der er bestên wolde
von kolne sîne burgære;
von lutzelburc der helt mære
zder andern schar wart gelesen,
daz er der houbtman solde wesen
unde solt dâmit bestân
von den bergen den werden man;
dô wart diu dritte schar
dem von geler enpholhen gar.
diu was grôz und niht kleine,
wand der grâve von seine
solt mit im ze strîte zogen
von brâband an den herzogen.
dxxx. ditze schicken wart volbrâht
an einer frîtagennaht,
alsô wart mir bediut.
swes êrbære liut
beginnen sullen unde phlegen,
die sich strîtes hânt bewegen,
des wart von in niht vergezzen.
swie menlich und vermezzen
si beidenthalben wâren,
doch begundens vâren,
si wæren ritter oder kneht,
daz si got tæten sîn reht
mit geschefte und mit bîhte.
er dûht die andern lîhte,
den man dâ niht sach sorgen
ûf den tac morgen,
daran man solde vehten
bereiten und gerehten
meniclich sich began.
dô diu naht wold ein ende hân,
an dem samztage fruo
in beiden heren griffen zuo
die phaffen und sungen messe.
swaz ie der man wesse,
des in got solt gewern,
des begund er an in gern
und enphalch sich zuo der vart
dem priester und dem êwart,
der an gotes stat stuont.
die sô wîslichen tuont,
daz er nâch gotes hulden ringt,
vil selten dem misselingt.
dô man der messe het gephlegen,
ûf machen und erwegen
diu her sich begunden.
an den selben stunden
manic pusûn erhal,
grôzer dôz und schal
wart dâ vernomen,
ê si zeinander kômen.
dxxxi. von kolne der bewegen
vor vehtens wolde phlegen
mit sînen burgærn von koln.
unsanfte moht er verdoln,
daz in die selben ræzen
vor sîner veste ie besæzen,
als si dâ heten getân,
einem ellenthaften man,
der swert und ors hete gewalt
und den man aller dinge zalt,
er wær ein ritter fîn und ziere,
dem enphalch sîn baniere
von kolne der bischolf:
von nazzou grâf adolf
nant man den selben grâven.
staphen und niht draven
begunde er zwâr
gegen der schar,
mit der er solde strîten.
diu kom ouch an den zîten
gegen im her gedrungen.
avoi, waz dâ erklungen
ûf lîchten helmen diu swert!
swer dâ vehtens gert,
der gewan sîn dâ stat.
sîn wart ouch etlicher sat,
dem sîn der tôt gap ein ende.
wie sichs der bischolf behende
mit den von kolne begie,
daz lâze wir nû ligen hie
und sagen, wie die ander schar
kômen ze strîte dar.
dxxxii. dô der von brâbant
bereiter kom ûf den sant,
dô sach er gegen im kêren
den von geler, der nâch êren
wol kunde ringen,
drucken unde dringen
begunden si zesamde.
ir beider schar sich klamde
in einander mit hurt,
dô wart des tôdes furt
gesuocht und geriten.
in menlichen siten
sach man si dâ houwen,
wær ez lustsam ze schouwen,
dâ sich solhe degen
des lîbes hânt bewegen
und mit pîne sô verquellent
und an einander toeten wellent,
sô solden alle frouwen
dar gevarn sîn durch schouwen,
wie si in der manheit
solden haben danc geseit,
und ir arbeit machen buoz
mit ir rôten munde gruoz.
dô was ez gar ûz dem schimph:
in gap herten gelimph
der sweiz und daz bluot,
daz durch nôt ûz in wuot
und ûz den wunden ran.
swâ guotem man
mit übermâz wê geschiht,
diu schedlich angesiht
tuot wê guoten wîben.
nû lâ wir daz belîben
und sagen, wie si gebârn
mit den dritten scharn.
dxxxiii. dô der von lutzelburge kam
ûf daz velt und wâr nam:
wer mit im solde strîten,
dô sach er sîn dâ bîten
von den bergen sînen næhsten mâc.
daz was sînes herzen klag:
< wê hiut und immer>, sprach der fruot,
< sol ich mîn verch und mîn bluot
ûf den tôt hie bestân!
des sol mich got erlân:
ob ich daz verrêrt,
sô wær ich gunêrt
hin für immer mêre.>
vil balde tet er kêre
hin an den brâbant.
nû hielt ûf dem sant
von den bergen der unverzeit:
dem wart dô geseit,
darzuo und erz selbe sach,
daz sîn ôheim versprâch,
der von lutzelburge, an den zîten,
er wolt mit im niht strîten.
daz was ouch wol sîn wille.
er hielt mit sîner schar stille
sô lang, unz daz geswant
der kraft dem von brâbant,
der sant balt zuo im her
einen boten, daz er
im ze helfe kæme:
anders er næme,
swie er sîn helfe vor im burge,
den sic der von lutzelburge.
dô enpôt er im her wider:
wær er sô fruo müeder lider,
daz wær ein grôzez laster,
daz er sich rüerte vaster;
er west wol, wenn er kômen solde
im ze helfe unde wolde.
sus liez er siz tîchen,
unz daz begunde wîchen
der von brâbant durch nôt.
alrêrst im gebôt
sîn triwe und sîn manheit,
daz er mit hurte zuo reit
und half von brâbant dem helt.
des wurden gevelt
mit dem tôde schiere
hôher fursten viere:
von lutzelburge den sæligen
sach man dâ leider tôten ligen,
und sîner sune zwên -
diu selb râch muost an in ergên,
wande si beliben dâ tôt.
ouch leit dâ die selben nôt
der grâve von sein,
an dem ie ellen schein.
dxxxiv. die wîle daz hie geschach,
nû het sô gar zungemach
und ze leide brâht
der von koln mit sîner maht,
mit den er het gestriten,
die het er alsô überriten
und sô gar entwarht,
daz man daz wol marht,
daz ir beliben zuo dem mâl
wol tûsent tôt ûf dem wal
âne die, die man dâ vie.
dô diu sigenunft ergie,
dô begunden nemen wâr,
die an des bischolfes schar
des tages heten gevohten,
swâ si gewerben mohten
umbe guot gevangen.
daz wart von in begangen -
si hetenz dâfür niht,
daz in fürbaz iht
widerfüer dhein leit.
inner des erstreit
der von brâbant
den sic mit ellenthafter hant.
daz kom von der geruoten stiwer,
die im brâhte der gehiwer
von den bergen der helt.
dô er die vînde het gevelt
und aller dinge überwunden,
dô kêrt er an den stunden
von kolne an den bischolf,
bî dem der grâve adolf
mit lutzel liuten habte.
dô er gegen im drabte
von brâbant der furst,
in menlicher geturst
der bischolf und die sînen wârn:
hin enkegen kômen si gevarn
vil wol dem gelîch,
daz si sich werlich
wolden lâzen schouwen.
dô wart aber sô gehouwen
ân vælen und ân wanken,
daz die fiwers vanken
ûz den helmen flugen.
diu ros vor nôt sich bugen,
diu si des tages riten.
ob ez noch wol erliten
die liute mohten hân,
diu ors niht mohten gestân
vor êhafter nôt.
die niht beliben tôt,
die wurden sigelôs.
dô der bischolf verlôs
des siges frum und êre,
dô sûmte sich niht mêre
der herzog von brâbant:
er vienc sâ zehant
von kolne den bischolf
und den grâven adolf
und swer im niht versmâht ze vâhen.
die ander hiez er alle slahen.
dxxxv. sus het der strît ein ende
nâch des bischolfs missewende
und sîner helfære.
wie vil ietweder wære
der gevangen unde der erslagen,
des hôrte ich dâ niht sagen
dehein gewisse zal.
des nahtes ûf dem wal
sach man die sigebæren ligen:
die tôten wurden niht verzigen,
die dâ wâren herren,
man fuorte si mit êren
iegelichen in daz lant,
von dann er herre was genant,
schône man si dâ bestat,
datz kolne man gerechent hât
siben hundert witiben unde mêre,
die in klagebærer sêre
des tages zopher giengen,
und jâmers pîn enphiengen
alliu getriwe herzen,
diu dâ sâhen den smerzen,
den sich umb ir man
die frouwen legten an.
dô daz was ergangen,
dô teiltens die gevangen:
der herzoge von brâbant
in sîn gewalt nam zehant
von kolne den bischolf
und den grâven adolf.
der von geler zuo sich las,
von dem dâ gesiget was,
daz was von den bergen der helt.
alle die man zelt
zuo deheinen êren,
die muosten dannen kêren
in der gevangen scharn.
hin sach man varn
heim in sîn lant
den von brâbant.
dxxxvi. nû merkt, wie er behielt
die gevangen, der er wielt,
in aller der aht,
als man den bischolf brâht
nâch des siges zît
gevangen ab dem strît,
alsô fuorte man in
in eine kemenâten hin
und lie in sitzen an einer stat
in aller der sarwât,
die er het an zuo den stunden,
den helm verbunden,
als er noch strîtes gert;
gurthosen, halsperc unde swert,
kursit unde platten
muost er sich dô satten
und muost dârinne sitzen,
von kreften und von witzen
wær ein man komen dâvon,
der harnasch wære ungewon
gewesen bî sînen tagen,
ich hôrte alsô sagen,
die wîle man im ezzen gap,
manikel unde helm ab
al die wîle man im bant
unde darnâch sâ zehant
muost er wider sliefen
in den helm tiefen.
daz wert sô lange stunt,
unz ez dem bâbst wart kunt.
der sande dâhin drât
einen legat,
der in ledigen solte,
von der arbeit, die er dolte.
und dô der kom ze lande
zuo dem von brâbande,
von dem bâbest er in gruozte
unde bat in, daz er buozte
dem bischolf sîner swære.
< daz ich sô tump wære>,
der von brâbande sprach,
< daz ich dhein ungemach
deheinem phaffen tæte,
davor hüet ich mich stæte.
ein strît niulich ergienc,
daran ich einen vienc
in ritterlicher gestalt:
wart der ze phaffen ie gezalt,
dem sizt er noch ungelîche>.
den herzogen rîche
mit flîze dô bat
des bâbstes legat,
daz er in in liez sehen.
er sprach:< daz sol geschehen>.
man fuorte den legat hin
zuo der kemenâten in,
dâ der bischolf saz.
der legat niht vergaz,
er gruozte in lâtîn.
nû het sich diu stimme sîn
in dem helme verkêrt,
daz er tunte unde rêrt
als ûz einem holen steine.
balde und niht seine
der legat mit sîner hant
den helm im ab bant
und kom von im niht,
unz daz er in beriht
hinz ende von orte
mit beinzigem worte
aller dinc der mære,
wie im geschehen wære.
dxxxvii. dô der legat het vernomen,
wie diu sache was zuo komen,
dô legt er darzuo
spâte und ouch fruo
aller sîner sinne kraft,
daz er ein ganze friuntschaft
zwischen in zuo brâht.
diu geschach in der aht,
daz der von koln verkôs
allez, daz er verlôs
in dem strît und anderswâ;
er muoste ouch verkiesen dâ
von koln gen den burgæren
allez daz beswæren
und alle die arbeit,
die er von in leit.
der von geler ouch zehant
gegen dem von brâbant
verzêch sich der erbschaft,
ûf lînburc der hêrschaft
und gen dem von den bergen alsam,
des tohter er ouch sît nam.
daz muost er darumbe tuon,
daz er dâmit kom ze suon
und ledic wart der vancnusse.
nû liten solhe jâmers gusse
datz lutzelburge rîch und arm,
ez möhte einen stein erbarm,
kund er erkennen dheine nôt:
ir lieber herre was tôt
und zwên ûz erkorne helt,
die man im ze sünen zelt,
walrab und heinrichen,
seht, ob die niht billichen
des jâmers lanze ruorte?
al die ir vater fuorte
mit im ûz dem lande
ze rechen sînen ande,
alsô hôrt ich jehen,
der beliben kûm drîzehen:
die wurden ouch gevangen,
an den andern was ergangen
des bittern tôdes rê.
sterclichen tet in wê
des selben jâmers quâl;
in dem lande über al
was niht wan klagen,
die dâ gevangen lâgen,
wærn die gewesen ledic,
der vîntschefte ric
müest immer haben gewert,
sô vil wurden gerêrt
heizer zeher umbe siu.
umb anders niht wan umbe diu
der von lutzelburc sich zehant
ebente mit dem von brâbant,
daz geschach mit einer hîrât:
der von brâbant ein tohter hât,
die gap er êlichen
von lutzelburc grâf heinrichen
unde darzuo guotes vil.
alsô wart an dem zil
daz dinc allez verriht,
verebent und versliht
zwischen in allen.
sus was grâf adolf gevallen
in einen grôzen schaden;
des wold in entladen
der von kolne und ergetzen
und an die wirde setzen
kuniclicher êren.
darzuo begunden kêren
die zwêne bischolf all ir maht,
wie daz wurde volbrâht.
dxxxviii. nû hôret, wie si des begunden.
ez was vor in kurzen stunden
ein herr an tugenden ûz erlesen
bî dem von bêheim gewesen
unde hete mit im geret
umb die wal, die er het
von rehte an dem rîche,
daz er der dem von ôsterrîche
datz frankenfurte zuo der stunde
mit den andern fursten gunde,
des gewunn er frum und êre.
von heierlôch der hêre
grâf albreht was der man,
der die rede het getân,
herzog albrehts ôheim.
dô sprach der von bêheim:
< mîn swager herzog albreht
vindet mich sleht
an alliu diu und er gert
alsô, ob er wert
sîn vetern, mîner swester suon,
als er billichen sol tuon,
dem gebe sîns vater erbe>.
dô sprach der bederbe
grâf albreht von heierlôch:
< iwer ôheim ist noch
ein sô junger knabe,
daz er solher habe
vil wol noch enpît,
unz daz sîn wirt zît>.
des antwurt im sâ
von bêheim kunic wenzlâ:
< die wîl sîn niht geschiht,
sô tuon ouch ich des niht>.
der von heierlôch dô sprach:
< sô riht iuch darnâch!
ez sî iu liep oder leit,
der kuniclichen wirdikeit
der von ôstrîch an diser frist
sicher und gewis ist,
er werde, ob got wil, erkorn>.
diu rede was dem kunic zorn;
daz liez diser hin gân
und schiet ân urloup von dan.
dxxxix. hôret, waz der kunic tet.
manic valscher red
wart im geblasen zuo
beide spât und fruo,
die er alle gerne dolte,
wie er daz undervâren solte,
daz der furst ûz ôsterrîche
iht kæme an daz rîche,
ze jungist er ervant,
daz er sînen boten sant,
an dem man sinn und witze spurte
zuo der kur hinz frankenfurte
und hiez dem von meinze sagen
unde klegelichen klagen,
wie sich grâf albreht der vermezzen
gegen im het vergezzen
und wie er het gejehen,
swaz dâ solde geschehen
zêren dem von ôsterrîch,
daz wære sô endelich
mit den fursten nû verriht,
daz ers möht erwenden niht.
die fursten mante er daran,
er wær der hôhist amtman,
den daz rîche het,
daz er einer bet,
der er zîtlichen gert,
von in wurd gewert,
daz si welten nâch ir muot
einen andern helt guot
denn den von ôsterrîche
zêren dem rîche.
swer der möhte gesîn,
den bischolfen allen drîn
wold er geben ân widerstrît
sîn wal zuo der selben zît.
dis bischolf al drî dô
der botschaft wâren frô
und nâmen des gelubde in.
daz geschach durch gewin.
dxl. nû merkt der phaffen list,
wie grôz der ist.
dô diu zît hin geswant,
ûf die man het besant
die fursten, daz si kæmen
zfrankenfort und dâ næmen
dem rîche einen vogt,
nû kômen her gezogt
die von branburc mit île,
der marcgrâf mit dem phîle
und marcgrâf ott, die kriegten sêre,
welher haben solt die êre,
daz er der kur wielt,
umb den kriec sich spielt
ir minn und ir friuntschaft.
der phaffen geselleschaft,
die dâ gehôrten zuo der wal,
die jâhen, daz si zuo dem mâl
ietweders kriec solden inne wesen,
si liezen in vor lesen
ir ietweders reht
und wærn in daran sleht.
durch ein karcheit daz ergie:
vil wol westen si hie
von ende hinze orte,
welhen diu kur an gehôrte.
nû dar, her, nû dar!
bischolf gêrhart, nim wâr
unde müe dich vast,
ob dû iht gelernet hâst
den triblian datz paris,
daz erzeig nû manigen wîs!
nû wæn ich wol, daz er
volge mîner lêr.
dem langen marcgrâf otten
von den phaffen wart enpoten,
swie unreht zuo der wîle
der marcgrâf mit dem phîle
kriegt nâch der kur gewin,
sô müesten si in
mit êrn scheiden dâvon:
er wær ein wîser man,
wol gefriunt, rîch und edel;
si wolden des krieges wedel
geben ein ende;
sîn veter wær sô behende,
daz im aller dinge
an der wal möht gelinge,
wold er sîn gunst darzuo geben;
des sold er ouch niht widerstreben,
sô belib im fürbaz
diu kur ân allen haz.
dxli. ditz reten si in trugenheit,
wand si mit der schalcheit
dem marcgrâven versunnen
sîn kur an gewunnen.
nû horet, waz der tet.
dô er vernomen het,
daz sîn veter in der wal wære,
daz was im sô swære
und sô sêre wider,
daz er aller sîner lider
vor zorne kûm enphant.
er enpôt alzehant
hin wider den kurherren,
ê daz er der êren
dem mit dem phîle gunde,
er wold ê zuo der stunde
dem von meinze zuo dem mâl
geben sîne wal,
daz si welten nâch ir muot,
swer si diuhte guot,
ân den einen man;
daz wold er gewis hân,
daz er dâmit iht wurd beswârt.
nû dar, bischolf gêrhart,
dû hâst der leien wal zwô,
dû maht wol wesen frô,
daz dûz sô guot kanst machen;
nû sich, mit welhen sachen
dû betriegest den von sahsen:
bistû ze hôher schuol gewahsen,
daz lâz nû werden schîn
und erzeig die liste dîn!
entriwen daz geschiht.
er begunde algeriht
mit dem von sahsen reden
zwischen in bêden,
wer im ze kunic beheite.
der von sahsen dô freite
den bischolf, daz er in bescheinte,
wen diu mêrer zal meinte
under den kurhern.
er sprach:< etlich næmen gern
den fursten edel und rîch,
den herzogen von brûnswîch>.
daz weste der von meinze wol,
daz er dem was hazzes vol.
dô er der rede gewuoc,
von sahsen der kluoc
sêre erschrac;
er sprach:< daz wær der tac,
den ich nimmer überwunde,
ê daz ich gunde
des rîchs dem selben man,
ê wold ich gestân
von mînem rehte zehant.
ir sît sô getriu erkant,
ob ich iu antwurt mîne kür,
daz ir niemen bringet für
âne den von ôsterrîch;
ê aber dem von brûnswîch
diu êre werd geselt,
sô nemt ê, swen ir welt>.
nû sehet an den phaffen,
ob erz niht wol hab geschaffen:
er hât der leien kür nû drî.
von meinze der triwen frî,
listiger phaff amis,
triugstû den phalzgrâven wîs,
sô bistû listic genuoc
und allen phaffen überkluoc.
dxlii. nû dar, lâz wir ez walken!
als zwên gewinlich valken
ûf einander warten,
seht, alsô gebârten
von meinz, von koln die bêde,
dô sich huop diu rede
gegen dem phalzgrâven fruot.
swie sêre er in huot
was gegen in,
doch zugen si in hin.
ir habet wol gehôrt,
wie sich diu friuntschaft zestôrt
zwischen dem phalzgrâven kluoc
und dem, der zbêheim krône truoc,
datz eger umb des rîches guot.
dô kunic ruodolf der fruot
niulich was erstorben,
wie zwischen in dâ wart geworben,
daz si hinze eger kômen,
daz habt ir allez vor vernomen,
in der fremde daz noch stuont.
nû hôret, waz die bischolf tuont.
in was daz wol kunt,
ê der phalzgrâf het gunt
dem kunic von bêheim
oder von branburc sim ôheim,
er het ê wunder getân.
ich sag iu, wie siz huoben an.
si giengen als drâte
mit dem phalzgrâven ze râte,
und dô er wart gefreit,
wer im ze kunic beheit,
dô riet er vesticlich
ûf den von ôsterrîch.
der von meinze dô sprach:
< dâ hân ich ie getrahtet nâch,
daz der selbe degen
des rîches solde phlegen,
daz uns daran geschæhe wol,
wand er ist gestôzen vol
manheit unde triwen.
nû hât ein kriec niwen
der tiuvel gesant
zwischen im und dem von bêheimlant;
umb daz selbe mengen
wil sîn der kunic niht verhengen:
dâ râtet nû zuo,
wie man dem dinge tuo,
sît des niht mac ergân.
die fursten stênt daran,
ob ez iu ein gevalle,
sô welent si alle
von bêheim den jungen:
dâ sî dem rîch an gelungen
und der kurhern geselleschaft,
wand er hât guotes solhe kraft,
ob daz rîch dhein nôt an gât,
daz er die ze verlegen hât.
doch sult ir des sîn gewis,
ez werd jener oder dis
erwelt ze herren dem rîch,
er muoz sô frumiclich
mit iu werden verriht,
daz ir sîn gert anders niht>.
dô sprach der phalzgrâf vom rîn:
< möhte ich gewis sîn,
daz ich erlâzen wurde
mîner sorgen burde,
von bêheim des listigen,
mîn wal müest an iu eine ligen,
hiete ich von iu den trôst,
daz ich sîn eines ward erlôst,
von meinze bischolf gêrhart,
swie im sîn nie ze muote wart,
daz er den von bêheim wolde weln>.
doch begund er her für zeln
des rîches frum sô vil,
daz ez het dhein zil.
zdem phalzgrâven er sprach:
< wie möht groezer gemach
widervarn iwerm lîp?
von bêheim des kuniges wîp
und mîn frou iur wirtinne
lâzent dhein unminne
zwischen iu ergân,
wand si von einem man
bêde sint geborn.
wirt er ze kunig erkorn,
des gewint ir frum und êre>.
< nû ret darûf niht mêre>,
sprâch herzog ludwic der wîs;
< ich bin alsô worden grîs,
daz ich an fursten nie bevant,
den ich ie erkant,
sô vil unwârheit,
untriu und wankelheit,
als aller sîner tage frist
der von bêheim gezigen ist.
dâvon lât in underwegen.
wolt ir getriwer site phlegen
gegen mir, als ich
mich gegen iu versich,
her von meinz, sô wil ich iu
volgen mit der wal umb diu,
daz ir furdert zuo dem rîche
mînen swager von ôsterrîche>.
dô sprach der bischolf an der zît:
< nû wie, ob ez alsô lît,
daz des niht mac ergên,
sô lât in mîner hant stên
iwer kur, sô daz ir
einvalticlich getrûwet mir,
daz ich schaffe iwern frum.
daz habt ûf mînem bistum
und ûf den triwen, die ich hân>.
alsô brâht er in daran,
daz er im datze frankenfurte
sîne kur antwurte
alsô, daz er im gehiez,
daz er des bêheims in erliez.
vil wol er im daz stæte lie,
wand ez wart sîn wille nie.
dxliii. sô wê dir, bischolf gêrhart,
daz in dich ie gestôzen wart
sô manic trugelicher sin,
dâmit dû ziuhest hin
in dînem effebêr
die fursten hôch und hêr,
die darzuo sint ûz erlesen,
daz si sullen verwesen
daz rîch, als ez ist herren bar,
die hâstû alle viere gar
mit dînem netze überzogen
und mit listen betrogen.
sît daz denne ist ergangen,
daz dû die viere hâst gevangen,
sô sich, wie dû dem funften tuost.
bischolf kergel, dâ muost
dû groezer arbeit zuo legen,
wande hie ist gewegen
herte wider herte,
wand sich dîn harter werte,
der bischolf von trier,
denn die leienfursten vier:
swie wîse aber hie bî
der bischolf von triere sî,
sô getrûw ich dem von meinze wol,
er sî der loiken sô vol,
dâ man die luge mit erziuget
und die liute betriuget,
si sîn vor im unernert,
swem daz ist beschert,
daz er mit im iht beginnet,
die werdent alle übersinnet.
ich hân iu vor gesagt,
wie der von triere klagt
kunic ruodolfen dem hôchgeborn
ûf einen grâven ûz erkorn,
der phlac grôzer sterke
an dem welhischen gemerke.
als lange er umb in kleit,
unz daz in der kunic überreit
und im grôzen schaden tet
umb daz, daz er getân het
dem bischolf von triere.
nû was von geler der ziere
des selben grâven mâc,
der dâ an dem schaden lac.
umb ander sach und umbe daz
truoc der von geler grôzen haz
dem bischolf und er im hinwider.
und dô sich daz gefuogte sider,
daz man den kunic welen solde,
der von triere der wolde
stên vesticlich
an dem von ôsterrîch
oder an dem von brâbant,
dô sagt im zehant
der von meinze, daz er het
von bêheim des kuniges bet
enphangen und sîn wal,
daz er zuo dem mâl
den von geler solde kiesen:
die êre wold er niht verliesen
noch ûz der hant geben.
des begund im widerstreben
der von trier mit sîner kür.
dô zôch der von meinze für,
der kür der wæren siben,
daz der funf beliben
in sîn eines hant.
nieman tet er bekant,
daz der von kolne zuo der stunde
sîner kur im ouch gunde,
doch beleip ez verholn
und den fursten vor verstoln.
der von triere dô jach
zuo dem von meinze unde sprach:
< daz ich die êre, die ich hân
iemen mache undertân
oder ûz mîner hant geb,
des ergêt niht, die wîl ich leb.
swer darüber werden wil
kunic, der gewinnet vil
krieges von mir>,
sprâch der von trier,
< und von dem von koln alsam>.
< sît ir einem kunic gram,
der ein biderb man ist,
des mugt ir zaller frist
mêr enkelten denne geniezen.
daz wirz durch iuch zwêne liezen,
des rîches frum, underwegen
und die êre, der wir phlegen,
sô wæret ir gewaltic genuoc>,
sprâch von meinze der kluoc.
dxliv. der von triere sprach:
< alsô liez entweren mich
mîner kur, die ich hân,
als die leienfursten hânt getân,
ê wold ich der wal dingen
unde an den bâbest bringen>.
dô sprach von megenze der grîs:
< ist er biderb unde wîs,
den ich muot hân ze kiesen,
sô mugt ir als schier verliesen
an dem gedinge als er.
her von triere, sagt an, wer
gedenket des ie,
daz daz ergie,
daz der kurherren zwên
gegen den fursten solden stên
mit solhem krieg, als ir hie tuot?
næmet ir iu guoten muot,
dâ schüeft ir vil mêre mit,
denne mit solhem sit,
des ir hie phlegt:
swie ir in erwegt
und selbander mugt verkêrn
ab kuniclichen êrn
den fursten hôchgeborn,
den ich ze kunic hân erkorn,
sô ist iwer gewalt
groezer und manicvalt
denn der andern fursten unde mîn.
der von geler muoz kunic sîn,
ez sî iu liep oder leit>.
dâmit der von meinze reit
zder herberge drât.
der von koln dô bat
den von triere an der stunde,
daz er im gunde
zwischen in bêden
ûf ein einung reden...
< und lât iuch daran:
der von meinze ist ein man
sô vester und sô grimmer,
ob er enkulte immer,
darzuo ich unde ir
und iwer bistum ze trier,
darumb læt er sich niht bevillen,
er volfüere sînen willen,
dâvon sol manz understên,
ê ich mînthalben lâz zuo gên>,
der von kolne sprach,
< daz ich dhein ungemach
von dem von geler nim,
triun, sô gib ich im
mîne kur ê,
sô hât er dester mê:
ich weiz daz sicherlich,
daz er dem von ôsterrîch
des rîches ist in guotem willen,
swie er ez helen unde stillen
muoz vor den andern kurhern,
sô gan er der êrn
nieman für in.
ich wil dâhin
und im geben mîne kür,
ê er offent und bringt für
den von geler und berüefet.>
< swie irz alsô schüefet>,
sprâch der von trier,
< daz man vergewisset mir,
daz der von geler wurd niht genomen,
sô liez ich mich überkomen,
daz ich im mîn kur gæbe,
sô daz er het urlæbe
ze nemen unde ze bescheinen,
swen er wolde, wan den einen>
swaz im der von kolne seit,
daz was allez in gelîhsenheit,
wand ir wille stuont gelîche
ze wandeln mit dem rîche,
doch hulen si ez sêre.
ê der von koln tet kêre
von dem von trier hin dan,
dô muost er gewis hân,
swaz er dâmit tæte,
daz er im daz het stæte.
dxlv. der von kolne kêrt zehant,
dâ er den von meinze vant,
unde sagt im, wie er het
den von triere überret,
daz die kür alle siben
an dem von meinze beliben:
< seht nur, wie ir dem tuot!
ûz iwerm zornigen muot
habt ir ze kunic benant
von geler den wîgant!>
der von meinz sprach sân:
< swaz ich daran hân getân,
daz kan ich widertuon wol,
sô daz nû sîn sol>.
des was der helt frumic
rômischer kunic
gewesen einen ganzen tac.
und dô daz dinc alsô gelac,
daz der von meinze het verklamt
an sich die kür allesamt,
dô gap er für offenlich,
er füegte niht dem rîch
niur an einen sachen:
er möht niht friunt gemachen
dem rîch und im mit hîrât,
wand er niht solher kinde hât,
dâmit er gehîrâten möhte,
dâvon er niht ze kunige töhte.
alsô von meinz der kluoc
die sach al widersluoc,
die er vor het getriben.
dô si vereint beliben
die bischolfe alle drî,
doch was der von geler frî,
daz von meinz dem glîhsenære
der red ie ernst gewesen wære.
den sin, dâ erz ûf tet,
dô er den volendet het,
sô daz er het zuo dem mâl
in sîner hant die siben wal
und der siben fursten gunst,
ein meister, der grôze kunst
ze schrîben het und ze tihten,
der muost die brief verrihten
und muoste zuo den sachen
dem von meinze machen
eine hantvest niwe
über der herren triwe.
dâmit was aber hin der tac.
des nahtes man phlac
die hantvest ze schrîben,
ouch lie niht belîben
der von meinze underwegen,
er begunde phlegen
witze unde sorgen.
er schuof, daz im verborgen
heimlich kômen drât
bereit liut in die stat
mêre denn zwei hundert man.
der burgær er ouch gewan
heimlich an sînen teil vil,
die des selben tages zil
warten ûf in.
dô diu naht was hin
und der ander tac erschein,
des die fursten enein
wâren worden under in,
darumbe giengens aber hin
in daz munster wît.
dâ si die vordern zît
wâren inne gewesen,
dô wart diu hantvest gelesen,
diu dâ gelobet wart
dem bischolf gêrhart.
dxlvi. die fursten im die gâben,
als er si wolde haben,
dô daz was getân
und daz man solde gân
und einen kunic bediuten
offenlich vor den liuten,
dô het von meinz der bischolf
dem grâven adolf
gegeben in die hant
sîn geistlich gewant,
daz er an solt legen,
swenn er wolde phlegen
der bediutunge
der fursten meinunge,
diu dâ sold ergên.
er hiez in stille stên
bî einem vensterlîn,
swenn er bedorfte sîn,
daz er dâ wær bereit,
als ich vor hân geseit,
dô ez allez verriht wart
und daz der bischolf gêrhart
solt benennen offenlich
einen herren dem rîch,
dô sach man in gên,
dâ er den ôheim weste stên.
er sprach:< hab in dîner huot,
sô man die tür ûf tuot,
sô solt dû an den wîlen
her in zuo mir îlen
und lâ des mit dheinen dingen
dich niht underdringen,
hab ze warte daz gewant,
daz ich dir gap in die hant>.
dâmit der bischolf gie her wider.
die fursten sprâchen sider
zuo dem selben phaffen:
< wir suln sîn ende schaffen>.
dxlvii. der bischolf sprach:< daz sî getân!
heizet her in gân,
die iu darzuo gevallen>.
den hôhsten herren allen,
die dâ sâzen vor der tür,
den seite man her für,
daz si giengen hin in.
mit den kom gedrungen hin
der von nazzou genant,
dâ er den von meinze vant.
dem reicht er den sac,
dâ daz kleinât inne lac.
und dô er was bereit,
den hern er allen seit,
die hin in wâren komen,
die rede, die ir habt vernomen,
die hantveste ouch man las,
diu im darüber geben was
von den kurherren allen,
swer im darzuo wær gevallen,
daz er den ze kunic gæbe
mit ir aller urlæbe.
dô daz allez geoffent wart,
ûf stuont der bischolf gêrhart
an triwen der kranc.
sîn vorgewerbe lanc
seit er darûf allermeist,
wie er den heiligen geist
het gebeten in der messe,
swen er nutze wesse
zuo des rîches krône,
daz er ûz sînem trône
im die genâde sande,
daz er den erkande,
daz er im füegt die êre.
ouch ret er dâ mêre
wider die herren, die dâ swigen.
er sprach:< wir sîn gezigen,
die dâ der kur phlegen,
daz wir unsern flîz legen,
wie wir ze disem mâl
alsô werben mit der wal,
daz uns werden grôziu guot:
daz man uns unrehte tuot
und daz wir des unschuldic sîn,
daz muoz hiute werden schîn>.
der bischolf von meinze seit:
< in dem namen der drîvaltikeit
gib ich ein kunic und benenne,
den ich wol erkenne
einen man sô êrbæren,
daz dem rîch von allen swæren
mit im wirt geholfen:
von nazzou grâf adolfen,
der hie stêt enkegen>.
dâmit begund er erwegen
hinz got ein lop, daz sprichet sus:
te deum laudamus,
daz sungen die phaffen nâch.
den leien was aber gâch
ûz der kirchen zîlen.
an den selben wîlen
vil groijære randen,
die grâf adolfen nanden,
daz er kunic worden wære.
daz was den herren swære
und dûht si unmuglich.
bî den fursten rîch,
die zuo der zît dâ lâgen
und kreftiger lande phlâgen,
der ruofær wurden wol drî
umb ir unnutze krî
sô übel gehandelt,
daz mans für tôt wandelt.
wie nû volbrâht der bischolf,
daz der grâve adolf
rômischez rîch besaz,
und wie im fuogte daz
von meinze bischolf gêrhart,
daz mit im verriht wart
der phalzgrâf von dem rîn
und die gesellen sîn,
der kunic ûz bêheimlant
und der von sahsen genant,
der von branburc der vierde ist -
des wil ich an diser frist
an dem buoche gedagen
und wil iu die slihte sagen,
wie herzog albreht gefuor.
des man im vor dicke swuor,
dô im daz was gelogen
und er alsô was betrogen
mit einem swærn gevert,
allez, daz er verzert,
daz het in ringe gewegen,
hiet man in lâzen phlegen
an sînen vînden râch
umb daz, daz im geschach
von der beier fursten,
daz der in den getursten
ie ersehen wart,
daz er dhein solhe vart
getorste in sîn lant gerîten.
des wær er zuo den zîten
gebezzert unde underzogen,
heten si in niht betrogen
mit ir botschaft manicvalt.
von ôsterrîch der degen balt
liez sich ez doch ringe wegen:
het er grôzer kost gephlegen,
daz was im niht seltsæme -
swer noch vier fursten næme,
der iegelicher hiete mêr,
dennoch sô getorste er
groezer koste getragen,
sô man die wârheit sol sagen,
denne si alle vier.
swer daz niht wil gelouben mir,
dem trûw ichz bewæren wol.
albreht der tugende vol,
nû hôret, waz er tet.
die wîl er geurliugt het
mit bischolf ruodolfen,
dem wâren geholfen
von zurich die burgære.
die het der salzpurgære
mit sînen friunden daran brâht,
daz si mit aller der maht,
die si mohten gehaben,
den herzogen in swâben
mit urliuge griffen an.
daz wart alsô widertân,
daz ez si gerou sider,
ouch wart dâ gemachet nider
und verderbet an dem guot
ein grâve hôchgemuot,
der was genant von nellenburge,
den ouch der von salzpurge
in daz urliuc het gezogen
gegen dem herzogen
von stîre und von ôsterrîch,
daz er im vesticlich
in swâben zuo legt,
al die der bischolf het erwegt
ûf des herzogen schaden,
die wurden sît überladen
mit schaden und mit ungemach.
nû hôret, wie daz geschach.
dxlviii. von ôsterrîch der hêre
hât grôz guot und êre,
daz in swâben ist gelegen,
des het er heizen phlegen
grâf hougen von werdenberc.
sînes herzen geberc
was dem selben man kunt,
dâvon er sich zaller stunt
sînes willen fleiz.
mit gâbe und mit guoter geheiz
brâht er ûf einen plân
manigen wol bereiten man,
manhaften und strîtpæren,
gegen den zurchæren,
mit den er an der zît
streit einen strît
und gesigte in des an.
swer grâf hougen niht entran,
der wart dâ gevangen.
der strît was ergangen
grâf hougen ze genâden
und den von zurch ze schaden,
wand der was sô vil erslagen,
daz si ez noch müezen klagen,
sô grôz was der tôten hûf.
und dô der herzog kam hin ûf,
swaz grâf houc gîseln het,
die antwurt er sâ zestet
sînem hern von ôsterrîch.
der furste lobelich
die gevangen all in nam
und die gîseln alsam,
die die heten gesezt,
die dâ wârn gelezt
und von wunden wâren kranc.
mit den der furst betwanc
die gemeine der zurchære
maniger ebenunge swære,
die si muosten tuon,
daz si von im gewunnen suon.
die muosten si zuo bringen
mit solhen teidingen,
der den fursten gezæme
und die er von in gerne næme.
und dô daz allez wart verriht
nâch sînem willen und versliht,
als den herzogen gelust,
an deheiner flust
er noch die sînen beliben.
daz urliuc, daz si dâ triben
bischolf ruodolfen ze frum,
werdent si sîn von dem bistum
ergetzet, daz ist ir gewin.
herzog albreht kêrt dâhin,
dô er het verrihtet daz,
dem von nellenburg er besaz
die selben burc und die stat,
die man iu vor genant hât.
allez, daz er weste
daz geschaden moht der veste,
des hiez er beginnen,
mit meisterlichen sinnen,
mit kluocheit und mit witzen
hiez er an sitzen
und den stein undervarn,
darûf die mûre wârn
kostlich erbûwen.
nieman wolt halt getrûwen,
daz iht darzuo gehôrte,
dâ man die turn mit stôrte,
des wolden si sicher sîn.
von ôsterrîch der herre mîn
tet der stat als der veste
allez, daz er weste
daz den innern wære
ungemach und schadbære.
des liez er sich niht belangen,
blîden, tumerær und mengen,
rutten, katzen, igel swære,
ebenhôch und pheterære,
daz wart allez dâ
ûf gerihtet sâ
und genutzet vor der stat.
dô der grâf ersehen hât,
daz der herzog was sô strenge
und daz sich zôch in die lenge
sîn flust und sîn verderben,
dô begund er werben
an den von ôsterrîch
mit sînen friunden flîziclich,
daz sich der herzog liez gezemen
sîne rede ze vernemen -
daz sold in fride geschehen -
sô wold er besehen,
ob er möht komen ze hulden
nâch sô getânen schulden,
der er sich weste schuldigen.
des beleip er unverzigen,
der herzog sande im geleit.
als ich vor hân geseit,
in der burc ein turn lac,
der al des hûses güete phlac.
der was nû underwarht gar,
sô daz man het gesetzet dar
manigen bolz grôz,
phîlær genôz,
von eichînem holze.
die selben siul und bolze
habten den turn ûf,
daz er niht gie ze hûf.
des andern gemiures gar
was diu burc nû bar.
nû wart ouch an der stunt
daz geruste an gezunt,
alsô daz ez gar verbran,
ê sich der frid huop an,
swaz die mûr ûf habt.
dô kom her gedrabt
zuo dem herzogen schiere
von nellenburc der ziere,
herbergen er sich bat.
daz tet der herzog in die stat,
diu dâ was sîn eigen.
dâmit wold er erzeigen
von ôsterrîch der furst
hôchvart und geturst:
ob die burgær zuo der stunde
der von nellenburge funde
in deheiner zageheit,
alliu diu gelegenheit,
die ir herr ervinden möhte,
diu in darzuo töhte,
daz si dâvon gewunnen trôst,
daz er si erlôst
von solhem pîn und quâle,
den si liten zuo dem mâle
von des herzogen haz -
hie mit erzeigt er daz,
daz im daz wær unmære,
sô gar gewis er wære,
daz er die stat gewunne.
mit dem fursten versunnen
der teiding er began.
der grâf, dô er sich versan
des herzogen ernest,
dô sach er aller gernest,
daz man in ze hulden bræhte.
mit swiu sich daz gefüegen möhte,
des wold er volgen gern,
und swes niht wold enpern
albreht der ellens rîche,
der furst ûz ôsterrîche,
daz wold er allez gerne tuon,
daz er von im gewunne suon,
sô sêre man in widersaz.
nû hete sich gefuoget daz
des andern tages fruo,
dô si der teidinc griffen zuo,
daz der turn gie ze hûf.
dâ wâren sehs man ûf;
der liten funfe solhe nôt,
daz si dâvon lâgen tôt,
der sehste genas.
des turnes hofstat was
smal und ein halp sô hôch,
daz ez die mâze flôch,
ouch was daz gemiwer
von guotes kalkes stiwer
sô vaste verwallen,
dô er begunde vallen
den hôhen berc her ab,
daz er sich ganzer über gap,
als der in zaller bet
her umb gesturzet het.
dâvon wart sô grôz
daz krachen und der dôz,
daz ez erhal und erwac
als ein kreftiger donerslac,
dô der turn viel her nider.
sô ich für unde wider
gedenke und betraht,
swaz daz hab gemacht,
daz der man was genesen,
der in dem turne was gewesen,
sô kan ich die geschiht
anders ervinden niht,
wan daz in got behüeten wolde
und daz er lenger leben solde:
niht anders moht ez hân getân.
balde kom der man
geloufen in die stat,
als ob er nie nihts hât
arges gesehen.
waz dâ was geschehen,
daz sagt er besunder.
durch ervarn daz wunder
manic man dar reit.
dô man dem grâven seit,
daz er daz hûs het verlorn,
daz was im leit unde zorn.
doch muost erz verkiesen.
er vorhte mêr verliesen,
darumb er an den wîlen
begunde vaste îlen
der suon und der ebnunge;
in dûhte, im gelunge,
ob im belib diu stat,
sît er daz hûs verloren hât.
dxlix. der herzoge wart erbeten -
die hôhen herren daz teten -
daz er solich ebnung næme,
der in selben gezæme
und der in wol geluste,
nâch schaden und nâch fluste,
diu dem grâven widerfuor,
darnâch er swuor
ze leisten sunder spot
des herzogen gebot.
sus wart der red ein end gegeben.
der herzog begunde streben
ernstlich darnâch,
dô er sich gerach
datz swâben an manigem man,
der übel an im het getân
offenlich und tougen,
wie er gedankt grâf hougen
und andern sînen dienæren,
die gegen den zurichæren
sînen frum geworben heten.
swes er von den wart gebeten,
daran begienc er iren willen:
er lie sich niht bevillen,
er riht ûz alle die,
die dort oder hie
des mohten gejehen,
si wærn flustpær ersehen
von sînes dienstes wegen,
gen den sach man in phlegen
sô genædiger sit,
daz im ir danken wonte mit.
dô er allez daz verslihte
unde ordenlich verrihte
ze minne und ze suon,
daz er in swâben het ze tuon
und swâ sîn hêrscheft wârn -
dâ sach man in hin varn:
ez wæren burge oder lant,
von reht er sich des underwant
nâch sînes vater ende -
dô wolt der fürst behende
hân gevâren snelliclich
her nider gegen ôsterrîch.
dô wart ez im widerrâten.
die kurherren daz tâten:
die sungen im ze hulde
und entsagten sich der schulde,
diu an im was geschehen,
man hôrt die leienfürsten jehen,
swaz dâ wære getân,
dâ wære niemen schuldic an
denn von meinze der bischolf.
der selbe ungetriwe wolf
hiez dem herzogen sagen,
er solde im vertragen,
daz ze diser stunde
sîn wille niht ergên kunde:
dâ het in niht gescheiden von,
wan daz er wære in dem ban
des bâbstes und der zwelifpoten,
daz het sîn bischolf dar enpoten,
in des erzpistum er sæze.
< ungern ich mich vergæze>,
sprâch der herzog albreht,
< sô daz ich niemen vêht
umb des rîches krône.
swer die wil tragen schône,
daz er got dâmit behag
und hie der werlde prîs bejag,
dâ gehôrt niht slâfes zuo.
swaz got mit dem rîche tuo,
datz sînen gnâden daz stê.
swer mich hât gezigen ê,
daz ich in offen bannen sî,
der ist unwârheit niht frî.
ob der rede alsô ist,
die uns zaller frist
die phaffen vor sagen,
wir suln den gelouben tragen,
daz dem bâbest sî gezalt
der hôhiste gewalt,
den diu phafheit
hie in erd an gotes stat treit,
an den hân gedingen ich
alles des, des mich
mîn erzpischolf zîht.
swie daz nû gedîht
ze rôme vor der phafheit,
daran ich undertænikeit
dem bâbste wil erzeigen:
liez aber ich mich veigen
mit urliug einen phaffen hie,
swenne daz ergie,
des müest immer haben scham
mîn furstelicher nam.
ditz rede ich darumbe niht>,
sprâch der herzog algeriht
zuo dem, den man sach phlegen
von des von meinze wegen
gegen im der botschaft,
< daz ich sî gedanchaft
ûf dhein übel gegen in,
wande solher gâbe gewin
datz got ze vordrist lît:
swem er die gît,
der sol uns allen behagen>.
< si hiezen iu mêre sagen>,
sprâchen die boten dô:
< ir sult ez ahten alsô,
sô der kunic von ache vert
und im diu wihe wirt beschert,
daz ir hinz oppenheime gâht
unde daz ir dâ enphâht
von des rîches hant
alliu diu lant,
der man iuch hôret jehen
von dem rîch ze lêhen.
ouch wellen die kurherren schaffen,
beide leien unde phaffen,
iwern frum flîziclich,
ob zwischen iu und dem rîch
dhein kriec möht ergên,
den wellents understên
und legen nâch iwerm muot.
ob iwer vater dhein guot
bî dem rîche hât erworben
unde alsô ist gestorben,
daz erz sînen erben niht
als genzlich hât verriht,
als er solde hân
vor den fursten getân>,
swâ si daran westen
deheinen gebresten,
den wolden si im machen sleht,
dô sprach herzog albreht:
< ich wil mich gern enthaben
in elsâzen und in swâben,
unz daz der kunic her ûf kumt;
swaz mir danne frumt,
des volg ich danne gern
der gemeine der kurhern>.
dl. sus wart den boten geantwurt.
die wîle datze frankenfurt
die kurherren lâgen
und ires amtes phlâgen,
die wîl von ôsterrîch der degen,
herzog albreht, was gelegen
datz vintsheim mit grôzer koste,
sîn herze in êren glôste
alsam ein glimmund îsen.
man sol in immer prîsen,
daz dient er dâ und anderswâ.
sehs hundert ritter het er dâ,
die sîn kleider truogen,
und dô si zersluogen
umb in die kur und die wal,
dô fuor er âne twâl
ûf sîne vînt mit râch,
als ich niulichen sprach.
zwâr ir kurherren,
woldet ir nâch êren
dem rîche haben besehen,
sô man der wârheit wil jehen,
sô möht ir niht verbezzert haben
in andern landen noch in swâben
von ôsterrîche den helt,
noch in allen landen, diu ir welt
daz si tiutschiu sîn!
waz sol daz grævelîn,
daz nû erwelt hânt die phaffen,
des rîches frum geschaffen,
an dem man maht noch witze spurte?
die wîl man datze frankenfurte
umbe einen kunic aht,
dô het des nindert gedâht
der von nazzouwe,
daz er in kuniclicher schouwe
immer solt gestên.
man sach in dâ umb gên
unde mit zwein knaben loufen:
einen zoum wold er koufen,
wâ er den næme,
darumb wurden die kræme
allenthalben besuocht.
ach, wie daz rîche wart beruocht!
der sehs hundert ritter dâ het,
den verkurn si dâ zestet
und nâmen einen armen man,
der sin noch witze nie gewan
noch dhein tugent an sich las,
wan daz er guot ritter was -
schildes amt kund er wol,
darzuo was er manheit vol,
er het ouch an dem lîbe kraft,
ûf solich êr gedanchaft
wart er bî sînen zîten nie,
diu an im dâ ergie.
dli. nû hôret, wie man mit im fuor.
dô diu sælde ûf in swuor,
daz im alsô was gelungen,
daz er beruofet und besungen
ze rômischen kunige wart,
dô bereiten sich zder vart,
die mit im wolden hinze ach.
nâch der wîhe was in gâch.
der phalzgrâf von dem rîn
solt mit im dâhin sîn:
der wart des lîbs sô kranc,
daz er ân sînen danc
die reise beleip.
der von meinz in darzuo treip,
daz er im dâ der wîle næme,
unz daz der kunic von ache kæme,
sô wold er füegen als drât
eine hîrât
mit dem kunig adolfen,
daz der sîm sun ruodolfen
gæbe sîne tohter.
mit guoten êren moht er
die rede stæte haben;
doch het er dem selben knaben
ze wîbe vor gesworn
des fursten tohter hôchgeborn,
marcgrâf otten des langen,
und was daz alsô ergangen,
daz si âne widerstreben
darüber brieve heten geben,
und mit der fursten hantvesten.
nû wart sîn ze lesten
der marcgrâve gewar,
daz der phalzgrâf anderswar
mit hîrât gedâhte.
die hantvest er in zorne brâhte,
dâ der fursten allermeist was,
unde dô man die gelas,
den brief er mit sîner hant
zezarte und entrant;
und dô er si gar zereiz,
er sprach:< got weiz,
her phalzgrâve von dem rîn,
ich sold iu ze tiwer sîn
ze sô getânem spot>,
sprâch der marcgrâf ott;
< ir soldet ez ungerne tuon!
mîn tohter iwern suon
als wol verbezzerte ze man,
als er si hât getân>,
doch wart der rede dô vil mêre,
dâmit tet er kêre
und liez im heim wesen gâch.
ir ietweder gesach
den andern nimmer mêre:
herzog ludwic der hêre,
von dem rîne der phalzgrâve,
und von branburc der marcgrâve
in dem selben jâre beide sturben.
nû hôret, wie si wurben
dlii. datz ache mit der krône.
kunic adolf wart schône
gekrônet und sîn wîp.
wol ir beider lîp,
daz der strît ie was ergangen,
an dem dâ was gevangen
der grâve adolf
von kolne bî dem bischolf!
daz ditz ergie,
daz was, dô man hie
zalte unde spurte
nâch kristes geburte
ganzer jâre zwelif hundert
und zwei und niunzic besundert
und in dem næhsten jâr darnâch.
dô dem kunic datze ach
sîn reht allez widerfuor
unde daz man im geswuor,
als im billich solt geschehen,
dô enphiengen iriu lêhen
die fursten von sîner hant.
her ze swâben in daz lant
hiez man in rîten.
er kom in kurzen zîten
her ze oppenheim geriten.
ez kom in hôchvertigen siten
zim der herzog albreht
unde leiste im sîn reht,
alsô tet er im herwider.
ouch wart verriht sider,
swaz zwischen in lac uneben,
sô daz dem kunic wart gegeben
daz rîch und alle die veste,
die man gehôrende weste
von alter dem rîche zuo,
wand man spâte unde fruo
sagte in sîn ôr
dem herzogen vor,
für daz der ersturbe,
der mit rehte daz erwurbe,
daz er des hordes solde phlegen,
der ûf trivels ist gelegen,
sper, nagel unde krône
vil wirdiclich und schône,
ob ez iemen ander het,
daz er unrehte tet,
swer sîn niht ze rehte wielte
und ez darüber inne hielte;
der hiete daz rîch gevangen:
des wær manigem missegangen
an lîbe und an guote.
daz er sich davor huote,
dem herzogen wart gerâten.
sîn beste friunde daz tâten,
die ez verrihten sâ,
daz im der kunic dâ
lêch stîr und ôsterrîche
und swaz er het von dem rîche,
swâ daz gelegen wære,
ân alle gevære.
dô daz het ein ende,
von meinze der behende
und der von kolne drât
verrihten die hîrât,
als si gelobten ze tuon,
sô daz des phalzgrâven suon
des kunigs tohter nam.
dô daz zende kam,
von dem kunic sich dô friuntlich
urloubte der von ôsterrîch
und fuor her ze lande.
daz in got sande
her zjudenburc gesunden,
daz was zuo den stunden,
sô nâch wîchnahten sint gesprochen
gelîche vier wochen
an einem suntac.
allez daz freuden phlac,
die hie gefrieschen sîn kunft
unde die sigenunft,
die er an sînen vînden nam,
dô er hinze swâben kam,
die er alsô entsneute.
ob sich datz wienen iht freute
sîner kunft diu herzoginne,
diu rein an tugenden und an sinne?
dâ sul wirz alle haben für.
si enruochte umb die kür,
wie si dâmit gebârn,
dô ir gesunder kom gevarn
irer ougen ôstertac.
der furste gemaches phlac
unz an den summer datze wienen.
wie im hie stîrære dienen
und dem emerbergære,
daz ist ein ander mære.
dliii. die wîle der ûzerkorn,
albreht der furste hôchgeborn,
datz swâben was gewesen,
dô het an sich gelesen
hertnît der wildoniære
sô vil der dienære,
daz ir was ze vil,
sô daz ers zuo dem zil
niht envollen moht berâten,
dâvon si in dem lande tâten,
daz er sît kom in arbeit,
ez wær im liep oder leit,
sô tetens in dem lande
mit roup den liuten sô ande,
daz sîn niht lenger vertragen wolt
von emerberge her perhtolt.
nâch des abtes râte,
dem der herzog hâte
al sîn tac wol getrût,
wildoni er verbût
mit einer hulzîn veste,
und allez daz er weste,
dâ er im mit möht geschaden
und ungemaches überladen,
des fleiz er sich sêre
durch des herzogen êre.
daz treip er unz an die stunt,
unz daz im wart kunt,
der herzog wære komen,
und dô der het vernomen,
daz der truchsæz vermezzen
den wildoniære het besezzen,
darumb er in hôhe prîst,
unde swâ er wart bewîst,
dâ er den selben hern perhtolt
zuo dem besezze furdern solt,
daz tet er zehant,
und swaz in dem lant
edler liut gesezzen wârn,
die hiez er dar varn
dienen dem emerbergære
ze schaden dem wildoniære.
sus vertreip man den winder,
unde dô daz weter wart linder
und man den summer vernam,
her ze stîre dô kom
der herzog unverzeit.
er schuof, daz man bereit
datz veltkirchen eine schrangen
wît unde langen,
und gebôt zuo dem mâl,
daz man beruofte über al
in den steten algelîche,
si wæren arme oder rîche,
die durch liebe oder guot
oder durch bezrung ir armuot
dem wildoniær gedienet heten,
betwungen oder gebeten,
und die sîn eigen wæren niht,
die solden algeriht
von im varn und kêren
zuo ir rehten herren,
unde swaz si zuo dem zil,
sîn wær wênic oder vil,
wider daz lant heten getân,
daz sold in allez sîn verlân
unde genzlich vergeben.
sæch man des iemen widerstreben,
den wolt man ze leide bringen,
zveltkirchen in den teidingen,
dâ wolt der furste über si frâgen,
sô müeste man in widersagen
lêhen unde eigen.
daz ervorhten die veigen,
die dâ verzagt wâren,
die sach man gebâren,
als si halbe wæren tôt.
ir zagheit in gebôt,
daz ir vil urloup nâmen dâ
unde fuoren anderswâ;
den aber urloup wart verseit,
der wurden etslich sô verzeit,
daz si des nam untûre,
si vielen über die mûre
des nahtes an seilen.
er kund in niht des vor geteilen,
daz in vervienge iht.
dô her hertnît der geschiht
rehte wart inne,
er gedâht in sînem sinne,
waz er solde tuon,
dâmit er kæm ze suon.
er sande an der stunde
zdem abte von admunde,
den mant er unde bat,
als er dick getân hât,
swenn er umb dhein schulde
genâde unde hulde
hete verlorn
des fursten hôchgeborn,
sô brâht er in ze suon.
daz er daz aber solt tuon,
des bat er flîziclichen
den abt heinrichen.
durch sîn bet sich der zehant
der teidinge underwant:
swie dick ez im wart verseit,
doch gewan er im geleit.
mit dem sach man in zogen
hinz gretze zdem herzogen.
dâ huop man ze reden an.
nû hôret, wie man des began.
der herzog sînen schaden starc
rechent ûf vier tûsent marc,
den er von im het genomen,
wold er des ze hulden kômen,
sô müest er im gelten,
nû fuogte sich daz selten,
daz her hertnît der hôchgemuot
dehein vârende guot
bî im belîben liez
durch dheinen geniez,
dâvon bat er im anders râten,
wie vil si red darunder,
sold ich die alle sagen,
des möht iuch betragen,
ich wil daz ende machen kunt.
si reten sô lange stunt,
unz sich der herzog lie gezemen,
die ebenunge ze nemen,
diu hernâch geschriben stêt:
swaz der wildoniære het
êrn und guotes datz wildon,
dâ liez er sich scheiden von
und nam mit williger kür
widerwehsel dâfür:
îbanswalt
unde swaz er zalt,
daz er mit rehte hie besaz,
urbar, geriht und allez daz,
daz ot darzuo tohte,
daz manz an gult gerechen mohte,
daz widerlegte man im hie.
dô daz alsô ergie,
dô gewan er alsô hulde
umbe sîn verdiente schulde,
daz er bald und niht seine
daz hûs ze waltsteine,
daran man grôz guot spurte,
dem fursten antwurte
zuo drîn ganzen jâren:
sæch man in alsô gebâren
in der selben frist,
daz er ân argen list
sich lieze alsô schouwen,
daz man im möht getrouwen
fürbaz solhes muotes,
daz sich lîbes und guotes
der furste möht an in verlân,
sô sold er wider hân
daz hûs und swaz darzuo gehôrt,
wære aber, daz er enpôrt
in der frist dehein gevære,
sô solde der wildoniære
daz hûs ze waltstein fliesen
und aller ding verkiesen.
alsô wart ez versliht
und genzlich verriht.
daz hûs antwurt der furste rîch
dem schenken hern uolrich,
der het ez inn unz ûf die zît,
daz man ez herren hertnît
wider gap unde lie.
daz ditz geschach und ergie,
daz was, dô man spurt
nâch kristes geburt
tûsent und zwei hundert jâr
und driu und niunzic fürwâr.
dliv. nû hôret, waz darnâch
hie zôsterrîch geschach.
sich muote emziclich
von frîsinc bischolf emich,
wie er bræht ze guot
der fursten unmuot.
als lange er in an lac,
unz daz er einen minnetac
machte zwischen in.
dâ solden kômen hin
der von ôstrîch und sîn rât
und von salzpurc bischolf kuonrât
und die fursten ûz beierlande.
dô got die zît gesande,
daz der tac solde wesen,
dô heten si ze sich gelesen
an witzen die besten,
die si inder westen,
die sach man si bringen
ûf den tac hinz everdingen.
dar kômen ouch durch si beide,
die ich mit namen hie bescheide:
der von frîsinc ê genant wart,
und von pazzou bischolf wernhart,
ungerne het gesûmet sich
von regenspurc bischolf heinrich.
hôher grâven und herren kluoc
durch si kômen dar genuoc,
die sich alle darunder
muoten besunder,
ob man si möht verriht haben.
swaz si dâ sache für gâben,
die wâren lîhte verriht,
wær ein kriec gewesen niht,
den ich iu sagen wil.
ander kriec was dâ vil,
doch was der der meist,
daz aller ding volleist
wolde wesen an der stat
von salzpurc bischolf kuonrât
und die von beiern bêde
alsô, daz mit der rede
der haz ouch verriht wære
hie ze stîr umb die helfære,
den grâven von phanberge
und hern fridrich von stubenberge
und von hiunburc grâf uolrich,
die solden alle gelîch
wesen in der ebenunge.
daz widerret der junge
herzoge albreht.
si wæren ritter oder kneht,
leien oder phaffen,
die kunden niht geschaffen,
daz er der herren hie ze stîrlant,
die ich vor hân genant,
in der ebnung wolde lâzen.
dô siz hin und her mâzen
unde in mit dheinen dingen
daran niemen mohte bringen,
dô wolden ouch en, hân ich vernomen
an anders niht komen,
ân daz der grâf und der stubenbergære
in der ebenunge wære.
sus beleip ez zwischen in beiden
unverriht und ungescheiden.
unde dô si schieden sich,
her ze wien den rehten strich
herzog albreht kêrte.
wie er schaden gemêrte
von hiunburge grâf uolrichen,
darnâch traht er sterclichen.
vil schier er enein wart,
daz er dem herzogen meinhart
von kernden enpôt,
er solde sich dhein nôt
lâzen des erwenden,
er solt her nider senden
etwen in daz lant,
der daz erwant,
daz sô getâniu smæhe,
als man im erbieten sæhe,
wurde undervarn.
alle die dâ wârn
an herzog meinharts rât,
die sprâchen:< herr, er hât
iu enpoten die wârheit.
ez ist uns allen leit,
daz ir sô lange seht darzuo,
daz man spâte unde fruo
kernden daz lant,
dem ir ze herren sît benant,
brennet unde roubet
und mit urliuc betoubet.
darzuo sît ir ze hôchgeborn.
ir habet ouch dem rîch gesworn,
daz ir guot rihtær wesen solt:
daz der eit wurd ervolt,
dâ lât uns alle nâch werben.
solde wir halt verderben
an dem lîb und an der hab,
wir gestên iu sîn nimmer ab.>
als lang habtens in an,
unz sich sîn der man
bewac aller dinge:
er hiez teidingen
mit sînen sünen allen drîn,
welher der wolde sîn,
der her nider kæme
und sînes guotes sô vil næme,
daz erz wol möht volenden
und sînen schaden wenden.
dlv. nû begund daz lôz sîgen
ûf herzog ludwigen,
sînen jungisten suon.
der jach, er wold ez gerne tuon.
her ze kernden zuo der vart
êrlich er bereit wart,
man schict ouch mit im dan
bereiter liute hundert man,
den enphalch der herzog hêr
sînen sun und sîn êr.
dâmit wurden si gesant
her ze kernden in daz lant.
swaz man dem jungen fursten riet,
dâvon er nie geschiet
er tet ie daz beste,
daz er ze tuon weste.
dô er daz alsô treip
und in dem lande beleip
mêre denn ein halbez jâr,
nû versuochten sich dar
von hiunburc grâf uolrich,
der trahte flîziclich,
wie er geschüefe sînen frum,
unde ruodolf der viztum,
der ze werven phlac
naht unde tac
des bischolfes êre,
si trahten bêde sêre,
wie si den fursten gewunnen.
von hiunburc der versunnen
und viztum ruodolf drâte
wurden ze râte
heimlich und mit witzen
von havenærburc mit fritzen -
den het der herzog meinhart
ein teil beswârt
umb sîn verdiente schulde,
doch het er im sîn hulde
nû aller dinge wider geben
und het sîn sun heizen leben
ludwigen den jungen
nâch sîner wîsunge
und nâch sîner lêre;
daz er dhein unêre
fürbaz erzeigte iht,
dâfür het manz niht -
mit dem karlspergære
und mit kuon dem frîbergære,
er was ouch wizzenhaft daran
von frîberc her herman,
und ein burgær zuo der zît
was gesezzen zuo sant vît,
hiez her kuonrât von dem turnlin,
der und die friunde sîn
wurden ouch erbeten,
daz si phliht heten
an der untriwe.
wie diu sache niwe
wart an getragen,
daz wil ich iu sagen.
die sant johannesære,
ich wæn si heizen spitalære,
habent ein hûs, daz lît
vil nâhen bî sant vît,
daz ist pulst genant.
dâ was ein bruoder wol erkant
comentiwer zuo der stunt,
dem was daz dinc allez kunt,
wand in ouch under wîlen hâte
der herzog an sînem râte.
der selbe geistlich man
truoc die verrâtnus an
mit den unsæligen,
der nam ich hân niht verswigen.
von hiunburc der fruot
lobt in grôzez guot,
ouch enpôt in viztum ruodolf,
von salzpurge der bischolf,
swaz der in kernden tæte,
daz het von rôm der kunic stæte,
wand er von sînen wegen
des urliugs solde phlegen.
dâmit trôst er dis
und macht si des gewis,
swie ez der bischolf überkæme,
si wurden im sô genæme,
daz si dâvon immer mêre
gewunnen frum und êre,
die wîl si möhten geleben.
des wart in sô vil für geben,
unz daz si sich sîn bewâgen.
ez wart alsô an getragen,
daz alles des, daz dâ ergie,
der junge herzoge nie
wart inne noch gewar
als klein als umb ein hâr
unz êrste an die vordern naht.
dô wart im ein brief brâht,
dâ stuont an geschriben,
waz fritze het getriben
von havenæreburge
mit dem von hiunburge.
den brief, den man im sant,
gap er fritzen in die hant.
der herzog sprach:< nû sich,
wes man hât gewarnet mich.>
dô lougent der boeswiht
für sich algeriht,
unz des morgens fruo
daz si griffen zuo.
der grâve und der viztum heten
ze sich geladen und gebeten,
hinz swem si guotes sich versâhen
beide verre unde nâhen,
und heten daz ze wart.
si vorhten sich hart
vor des herzogen suon,
der wold ein reise tuon
in beiden ze schaden.
die si dar heten geladen,
dô die zeinander kâmen,
ê die darumbe iht vernâmen,
dô fuorens bî der naht
mit aller irer maht
für sant vît hin.
nû het man dar gefuoret in
vil leiter ûf wegen,
an den si stîgens phlegen
über die mûre drât.
in was gezeigt ein stat,
daz ez wurd wol verswigen,
swen si hin in stigen,
dar kômen si geslichen
und stigen gewalticlichen
über die mûr hin ab,
dâ man in wârzeichen gap.
daz tor mit der vart
ûf gehacket wart;
dâ tet nieman niht zuo -
ez was noch sô fruo,
daz man den tac kam erkande.
menniclich dô rande
für daz hûs veste,
dâ man den herzogen weste.
der het daz dinc nû gefreischt:
datz den sînen er eischt
wîsunge unde lêre,
wie er den lîp und sîn êre
vor den vînden solde retten.
manlich si teten:
als im was geslaht,
den herzogen man brâht
in harnasch und ze rosse.
dô wart mit swerten gedroschen
ûf dem markte, daz ez klanc,
dô der grâve her dranc,
der viztum und die sîn.
ez wart dâ wol schîn,
daz sî wârn gehaz.
dô si heten daz
getriben alle wîle,
nû sach man ze pîle
mit dem herzogen gên
des viztum brüeder zwên,
eberlîn und kuonrât.
des herzogen ors trat
in ein gruoben tief,
dâ ez über lief,
daz ez sich nâch über gap.
dâvon kom im der helm ab.
doch erkanden si sîn niht.
der ein in blôzen erbliht,
der im dâ obe lac;
in daz antlutz einen slac
wold er im hân getân:
< tuo hin, lâ stân!>
sprâch der herzog hêr,
< beidiu guot und êr
dînem herren dû verslehst!
wizze daz, ob dû mich væhst,
des hâstû immer frum,
bringstû mich dem viztum,
wand ichz der herzoge bin.>
balde wîsten si in
hinder eine want;
dâmit der eine rant,
dâ noch der strît was veste,
dâ er den viztum weste.
zuo dem er balde reit,
von dem gevangen er im seit.
der was des âne mâzen frô.
nim ze dir, sprach er dâ,
dîner gesellen mêre
und tuo mit im kêre
balde gegen takenbrunn.
eberlîn der versunn
tet, als in der bruoder hiez.
ê sich der strît zeliez,
dô was in dem wedel
gefuort der herzog edel
ze takenbrunn ûf die burc.
des gesinde von hiunburc
und des viztums kraft
wurden sigehaft
an dem selben zil,
wand der kernær vil
wâren dâ entrunnen,
ê si des vehtens begunnen.
etliche nam des untûre,
si vielen über die mûre
an stricke und an seile.
daz kom in zunheile,
wand si wurden âne vehten
gevangen von den schiltknehten.
dô man si alle überwant,
die her ab het gesant
der herzoge meinhart,
under den gevangen wart
herzog ludwic gesuocht.
der grâve zurnte unde fluocht,
dô mit grôzem schalle
die gevangen alle
wâren vergewist
und man des herzogen vermist,
er wând, er wære entrunnen.
dô sprach der viztum versunnen:
< herre, lât den zorn!
der herzog ist niht verlorn,
wand er vor langer frist
ûf takenbrunn gefuort ist.
darumb in zorn traf>;
von hiunburc der grâf
sprâch:< wer hât daz getân?>
< von salzpurc mînes herren man>,
sprâch der viztum sâ,
und wær er niht gewesen dâ
sô witzic und sô karc
und an den liuten sô starc,
ez wær dâ zwischen in beiden
gewesen ungescheiden,
sô sêre an der stunde
der grâf zurnen begunde,
daz im den herzogen
der viztum hete vor gezogen.
doch wart ez underret.
der viztum tet
als ein wîser man.
die sache schop er an
den bischolf von salzpurge,
des muost der von hiunburge
sich genüegen lân.
die wîl diu rede was getân
umb des herzogen ûzvart,
ahei, wie dâ geroubet wart!
die dâ verdurben an den êren,
die dâ iren herren
heten verrâten,
als boesez die hâten,
als die deheine phliht
heten an der geschiht.
dô wart genomen des fruoten,
daz die rehten und die guoten
heten in getragen.
schrîben noch gesagen
mac ez niemen ûf ein zil:
sîn was mêre denne vil,
daz man dô nam.
der viztum kam
sînes schaden wol ze râch,
den er nam ze friesach.
ol, wîn unde bier,
ballen, bette wurden schier
ûf zwein hundert wegen oder mêr
gen friesach gefüeret her;
weize, korn unde mel,
hiute, balc unde vel,
kupher, zin unde blî
ze füeren wâren si vil frî;
pheffer, seife unde îsen
des sach man manigen wagen wîsen
an der selben zît
hinz friesach von sant vît
und hinz griven alsam.
daz guot, daz man dâ nam
in der stat über al,
des weiz niemen dheine zal.
dlvi. manic geselleschaft
nam dâ guots solhe kraft,
daz si begunden wüeten,
dô si mit îsenhüeten
teilten daz guot.
daz guot überigen muot
macht, daz sach ich dâ:
der mîn vor und her nâ
ze gesellen gert,
dem was ich dô unwert.
vil manigem ouch sîn kneht
wart dâ ungereht,
hôchvertig unde fremde:
der in einem hemde
was mit im komen dar,
mantels und rockes bar,
die wâren nû sô wol berâten,
daz si drîer hande kleider hâten
mit rûhem gefurrieret,
daz den luft zin irret;
und wær der wurfel niht gewesen,
ir wære lutzel genesen,
solich hitz wart in bekant
von dem rûhen gewant.
der ir fuor alle nande,
die si heten vor hande,
der müest gar müezic sîn.
die wurfel und der wîn,
machte maniges knehtes sider
hôchvertigen muot nider,
der vor gar hôch was,
dô er zesamne las,
swes in gelust.
dô des geluckes brust
an herzog ludwigen ergie,
dô huop sich aber ein kriec hie,
der kûme wart gescheiden
zwischen den friunden beiden,
dem grâven und dem viztum:
ietweder wolde sînen frum
mit den gevangen schaffen,
die karcheit der phaffen
widersaz vesticlich
von hiunburge grâf uolrich:
ob der bischolf kæme
und den bezzern teil næme,
daz er des schaden gewunn,
daz betrahte der versunn
und wolt sich hüeten dâvon,
iedoch swie krieg er wær daran,
sô begund in darzuo bringen
mit kluogen teidingen
der viztum ruodolf,
daz man von salzpurc dem bischolf
den herzogen vor ûz lâzen solde,
unde swie der grâve wolde,
sus solt man sich mit im verslihten.
dô siz alsô verrihten,
dem viztum was gâch
gegen friesach
den herzogen ze füeren.
in begunde freude rüeren,
dô er hete sô guot phant.
strîchent boten er sant
dem bischolf, daz er kæme
und er und guot in næme
datz kernden an der stet,
guot stat er des het,
ob er wolde trîben,
die wîl si gienc, die schîben.
dlvii. dô der bischolf vernam
die botschaft, diu im kam,
er freute sich, des was im nôt.
allen den sînen er enpôt,
die deheiner êren phlægen,
daz si die reise iht verlægen
her ze sant vît.
er gewan in kurzer zît
wol anderthalp hundert man;
mit den huop er sich dan
unde kom kurzlichen
her ze kernden gestrichen.
dâ enphienc in frôlich
von hiunburc grâve uolrich
und alle, die dâ wârn.
wie si wolden varn,
des wurden si ze râte,
si vereinten sich drâte,
wand in rietenz die frîbergære,
daz in nihtes sô nutzes wære
und an den sachen daz beste,
daz man ze frîberc die veste,
diu den herzogen an gehôrte,
gewunne und zestôrte -
wand diu ein gehôret an
von frîberc herren herman
und sînen vetern kuon,
die wolden dâmit tuon,
swaz dem bischolfe beheit,
als ich vor hân geseit.
alsô besaz man frîberc.
rutten unde antwerc
brâhte man dar genuoc.
meister walther der kluoc
wold in dâmit tratzen,
daz er machte katzen;
swie vil aber er des worhte,
in dehein zegliche vorhte
moht er si niht bringen,
daz si iht wolden dingen
oder daz hûs iemen geben;
des sach man si widerstreben
wol sehs wochen alle tac,
daz man vor dem hûse lac
und in ungemach tet.
mit drô noch mit bet
noch mit dheinen dingen
moht man si von dem hûse bringen.
daz macht der veste güete.
die beier dô müete,
als noch dicke geschiht,
daz si dâbî niht
wâren gewesen,
dâ man ûf het gelesen
phenninc, silber unde golt
und swaz man dâ rouben wolt,
und daz si nû sô bereit,
solden wesen zder arbeit,
des het si verdrozzen:
die dâ heten genozzen,
die solden ouch die arbeit tragen,
hiezen si dem bischolf sagen,
daz er sich darnâch riht.
si wolden über ein niht
lenger dâ belîben.
der bischolf begunde trîben
grôz bete gegen in,
daz si füern dâhin
für volkenmarkt und klagenfurt:
ob man die triwe an in spurt,
sold er dan dhein wîle leben,
mit lîhen unde mit geben
wold er in sîn danken alsô,
daz si sîn beliben frô.
dlviii. swie vil er in geloben kunde,
er moht si für die stunde
niht lenger dâ behaben,
wand si im für gâben,
in wær fürwâr geseit,
daz sich vast bereit
her zkernden zuo der vart
der herzog meinhart;
alsô tæt ouch vesticlich
sîn eidem der von ôsterrîch.
ir herre, der bischolf,
und der viztum ruodolf
teten in bekant
gelegenheit maniger hant,
dâmit si in gâben trôst,
wie wol si wurden erlôst
von den herzogen beiden,
wir sîn eins gescheiden
sô fluhtige von hinnen:
geschæh uns aber zentrinnen
als uns dô geschach,
dô uns zogte nâch
von ôsterrîch der ziere,
er begæb uns niht sô schiere,
als si uns dô begâben,
wand im hinze swâben
ist lîhte niht sô gâch,
als im dô geschach,
sprâchen si ziren herren,
die dâ dannen wolden kêren:
seht, herre, waz ir tuot,
und nemt darzuo guoten muot,
ir endurft uns niht trîben
ûf dehein belîben,
wir wellen immer von hinnen scheiden.
zuo den herzogen beiden
ist guot warte ze haben.
dô si dem bischolfe gâben
sô boesen trôst dâ ze sîn,
von salzpurc der herre mîn
mit zorne wart behaft,
daz der beier geselleschaft
nieman behaben kunde.
er kom an der stunde
mit dem grâven über ein,
swaz zwischen in zwein
ze verrihten wære.
dem grâven was swære,
daz der viztum het
mit listen âne bet
den herzogen gewunnen.
der bischolf versunnen
mit güeten in überkam,
daz er ebenunge nam
über al ir sach.
nû merkt, wie daz geschach.
mit guoter brieve stætikeit
der bischolf tet gewisheit
von hiunburge grâf uolrichen,
daz er im nimmer sold entswîchen
gegen den fursten beider lande,
und ob daz dinc sich alsô wande,
daz man sich mit im eben wolde,
die ebnung er vermîden solde,
si wære denne sô sleht,
daz si dem grâven ouch wær reht:
âne den sold er niht
verebent werden noch verriht.
ouch wart im geheizen,
swâ in der zweier lande kreizen,
kernden und stîrlant,
dem goteshûs wurd bekant,
daz im nâch lêhens orden
ledic wære worden
hundert marc geltes oder mêr,
die solt der bischolf, oder swer
denne bischolf wære,
lîhen dem hiunburgære
oder sînen erben,
ob im geschæch ze sterben
inner der frist.
ân all übel list
wart im geheizen daz,
und swes noch fürbaz
der grâve gerte oder bat,
des gewert in bischolf kuonrât,
ez wer grôz oder klein,
âne des alein,
daz er in lie haben niht
an dem herzogen phliht,
den man gevangen sach
ligen datz friesach.
dâmit kêrten von dan
die herren und ir man.
und ê si von dannen kêrten,
den burgæren si mêrten
schaden unde ungemach:
en vieren enden man zebrach
die rincmûr ûz dem grunde.
daz man die stat niht an zunde,
daz erwanden si mit miet.
ê der bischolf schiet
von kernden ûz dem lande,
herzog ludwigen er sande
hinz werven ûf die veste guot
unde schuof im solhe huot,
diu im wol zam,
unz daz er hin nâch kam,
dô verriht er ez baz.
ûf beider herzogen haz
begund er sêre sorgen
âbent unde morgen.
ditze dinc geschach
über krists geburt hernâch
tûsent jâr und zwei hundert
und zwei und niunzic besundert,
diu mit rehter zal kômen dar,
und darnâch in dem næhsten jâr.
dlix. dô der herzog mein hart
kuntlichen inne wart,
daz sîn sun was gevangen
und swaz hie zkernden was ergangen,
darzuo der sinnerîch
gebârte wîslich,
swie leit im wære und swie zorn.
er sprach:< hân ich den sun verlorn,
sô mac daz niemen understên;
ich hân der süne noch zwên,
die müezen ouch werden gewagt.>
herzog otten wart gesagt,
sîns vater wille wære,
daz er niht verbære,
er bereite sich zehant
her ze kernden in daz lant.
des was er im volleist,
dem der herzog allermeist
getrûte êren unde guotes
und die er erkande solhes muotes,
daz si minten manheit,
die muosten sîn bereit
mit des herzogen barn
her nider ze varn.
herzog meinhart nû wol weste,
wer von êrste und ze leste
an der untriu schulde het:
gegen dem sune was sîn bet,
daz man ez alsô ræche,
daz ir dheiner mêre bræche
sîn triu an sînem herren,
dâmit sach man kêren
herzog otten her ab.
swaz râtes im sîn vater gap
und sînes bruoder smerzen
hielt er in sînem herzen,
unz daz er sîn gewan stât.
dô man vernomen hât
herzog otten kunft her ab,
zehant die fluht gap
von havenærburge fritze.
ez was an im ein witze,
diu dem mann unfruot
was umb den hals guot.
mit im ouch entran
von frîberc her herman:
die westen datz in wol,
daz si der untriu wâren vol
und der verrâtnus gewesen.
si wânden genesen
die andern dâmit,
daz si erschînen in dem sit,
als si darumbe niht enwesten.
si gebârten gegen den gesten,
die der herzog mit im brâht,
als si tac unde naht
heten getrabt sêre
des fursten frum und êre.
ott, der helt mære,
sîner kernære
untriwe flôch:
hinz frîberg er sich zôch,
dâ wold er belîben
und die zît vertrîben,
die wîl er wære in dem lande.
nâch den herren er dô sande,
die kômen zuo im dar.
dô hiez er nemen war
der, die den mein tâten,
daz si heten verrâten
sînes vater suon;
an den wold er tuon
sô getâne râch,
als ouch ergienc hernâch.
er enphalch dem marschalc ze tuon,
daz er von frîberge kuon
und den karlspergære
und die schuldigen burgære,
von dem turlîn hern kuonrât,
und swer schuldic wær an der tât,
und den comentiur von pulst,
der der untriu geswulst
zeinander het geblæt -
die wurden gelæt
in sunder karkære,
unz ob man der mære
sich erfüere baz.
unlanc gestuont daz,
daz si wurden überseit.
si wurden albereit
genôtet ze verjehen.
dô daz was geschehen,
dô wurdens an den stunden
ze pherden gebunden
und gesleiphet über al
beide berc unde tal
datz sant vîte in der stat,
dâ man die untriwe hât
an dem herren begangen.
dô daz was ergangen,
swaz der karlspergære het,
daz wart sâ zestet
und karlsperc daz hûs
verlihen âne pûs,
ez wære grôz oder klein,
hern kuonrâten von oufenstein.
man teilt ouch der andern guot,
der herzoge nâch sînem muot.
dlx. nû het der bischolf lâzen,
dô er fuor sîn strâzen.
dem viztum nâch sîner bet,
swaz er werlicher liute het,
die er mit guoten siten
mohte des erbitten,
daz si hie wolden belîben.
mit den begunde trîben
von friesach der viztum
des goteshûses frum;
wand ez het der herzog meinhart,
dô im übels ze muote wart
gegen dem salzpurgære,
ûf einem berge lære
den friesachærn ze grûs
erbût ein niwez hûs,
daz hiez rabenstein.
diu sorge was niht klein,
die des gotshûses man
heten dâvon,
ob der herzog otte
mit einer grôzen rotte
hinz rabensteine kæme
und dâ herberge næme,
sô wær friesach besezzen.
darumbe der vermezzen
viztum ruodolf vereinte sich,
ez wære furderlich,
darzuo frum und êre
dem goteshûs immer mêre,
ob er daz hûs zefuorte.
manheit sîn herze ruorte,
daz liez er dâ schînen.
er wart bereit mit den sînen.
eines morgens fruo
kom er geslichen hinzuo,
dâ er zuo der veste
die gelegenheit weste,
dâ wart hin in gestigen,
daz ez beleip verswigen
den zirkæren und der waht.
man het ze burcgrâven gemacht
einen êrbæren kneht,
der hiez von frîberg albreht,
der wolde sich niht lâzen vâhen,
unz man in muost sô sêre slahen,
daz man in betwanc.
under sînen danc
wart er überwunden
mit solhen verchwunden,
dâvon er doch verdarp.
in der vancnuss er starp.
dlxi. dô dem viztum sô gelanc,
daz er daz hûs betwanc,
dô stiez er ez an
und habte dâ, unz ez verbran.
als in sîn manheit lêrte,
für silbereck er kêrte:
daz was ouch undertân
einem des herzogen man,
der was götzel genant,
si wolden zehant
hin an gesturmet haben:
vor vorhten si sich ergâben,
die daz hûs inne heten,
kûme wurden si erbeten,
daz si die liut her ûz liezen,
und swaz si mohten geniezen
des guots, daz man dârinne sach,
daz fuorte man gen friesach,
und darnâch zehant
daz hûs man gar verbrant
und lie die mûr darnider.
der viztum kêrt niht wider:
îlens der unverzeit
für pulendorf er reit,
daz mohte niemen understên,
er hiez mit sturme gên
sô lange an den turn,
unz daz si in verlurn,
die dâ wârn darûf.
den turn brach er ze hûf
nider ûz dem grunt,
der viztum an der stunt
alle die sînen bat,
daz si mit im drât
füeren an der zît
gegen sant vît.
er sprach:< die sul wir ouch behern,
wand si mugen sich erwern
unser dheine frist,
dâ diu stat zebrochen ist
und vermacht mit kranken
hulzînen planken,
dâ sul wir komen hin in.
allen den ich liep bin,
die volgen mir hiut nâch!>
der grans daz versprâch,
den het der bischolf lâzen hie.
er sprach:< her viztum, wie
habt ir ze varn gedâht?
hiet ir zwir als grôz maht,
sô wær sîn doch ze vil,
daz ir an disem zil
den herzogen heim suocht.>
< waz ob sant ruopreht gemocht>,
sprâch der viztum ruodolf,
< daz sînem bischolf
lîht aber hiut hie gelingt?>
< her viztum, ir bringt
unser dhein fürbaz.
ez ist ein wunder, daz
iu der sælden niht genüegt,
die iu got hie hât gefüegt.
wenn ist ez gesehen,
daz ez mêr sî geschehen,
daz ein man mit île
in sô kurzer wîle
hab gewunnen drî veste?
uns dunket al daz beste,
daz ir heim kêret.
ist daz iuch got sô êret,
daz iu morgen sam geschiht,
sô sult ir anders gern niht;
wand ez ist kûm mitter tac.>
der viztum sich bewac
gegen friesach ze rîten.
in den selben zîten
hinz sant vît kômen mære.
daz der viztum wære
zuo in ûf der vert,
wie diu stat wurd ernert,.
des giengen si ze râte,
si sanden als drâte
hinz frîberc zdem herzogen,
der viztum wolde zogen
für die stat datz sant vît;
daz er kæm enzît
ze helfe und ze staten,
des si den herzogen bâten.
des wurden si entwert.
er sprach:< mîn herz niht anders gert
wan daz iu wê geschiht;
daz man mînen bruoder siht
in der vancnus swære,
daz het ir burgære
vil wol undervarn:
die dâ ungetriwe wârn
und die untriu ûz gâben,
die soldet ir gemeldet haben.
des seit man iu nû danc.>
dô die freuden kranc
sâhen unde hôrten
an des herzogen worten,
daz si heten dheinen trôst,
dô dûhten si sich unerlôst
vor des viztums handen.
si liezen inz enplanden
und fluhen ûf ander veste.
swâ ie der man weste,
dâ er trût genesen,
dâ wær er gern gewesen.
den si dâ fluhen hie,
der was zfriesach und alle die,
die des tages bî im wârn,
daz im was widervarn
daz gelucke und diu êre.
herzog otten muote sêre,
daz rabenstein was zebrochen.
wie daz wurd gerochen,
darnâch stuont al sîn muot.
sam tet der edel furste guot,
herzog albreht von ôsterrîch,
der traht ouch flîziclich,
wie er des bekæme,
daz er râche næme
von salzpurg an dem bischolf
und an dem viztum ruodolf.
dlxii. nû gedâht in irem sinne
diu edel herzoginne
tugent und witze vol,
ez kæm irm bruoder niht wol,
swâ dem bischolf geschæhe
mêr schaden unde smæhe,
und swie vil si in beswârten,
des wold er doch gewarten
datz dem, den er innen het.
dâvon ir emzigiu bet
was gegen den hôhen herren,
daz si darzuo solden kêren
ir flîz und ir aht,
daz ein tac wurd gemacht
zwischen in ûf ebenunge.
waz ob ir lîhte dâ gelunge,
daz ir bruoder ledic wurde
von der vancnusse burde?
nâch der herzoginne rât
herren und prelât
triben darzuo
spâte unde fruo
mit ir witzen unde kunst,
daz der fursten gunst
darzuo gewunnen wart,
daz si lobten mit der vart
riten gegen welse hin,
dâ wart der tac zwischen in
ûf ebenung bescheiden
den widerteilen beiden.
dlxiii. dô diu zît hin geswant,
ûf die der tac was benant,
êrlich sach man zuo zogen
von ôsterrîch den herzogen
und herzog otten sînen swâger.
mit grôzer koste lag er
datz welse al die wîle,
unz daz mit balder île
die beier kômen und ir rât;
ouch kom dar vil drât
der salzpurgære bischolf,
sînen viztum ruodolf
brâht er ouch mit im dar.
von gemeinen herren manic schar
sach man dar zuo den zîten
durch ir beider willen rîten,
die darzuo dienen wolden,
daz si sich solden
mit einander verrihten
und guotlichen verslihten.
dô man begunde reden
zwischen in bêden,
dô heten zuo dem mâl
ir kriege über al
ein guot ende genomen,
wær darunder komen
ein kriec itniwe.
herzog otte phlac der triwe
und der bischolf alsam,
daz man von in vernam,
si wolden dhein ebnunge tuon,
ez wæren in der selben suon
von hiunburc grâve uolrich
und von stubenberc her fridrich,
den man dâ gevangen sach.
herzog albreht darzuo sprach,
ê er tæte daz,
von ungern des kunigs haz
wold er ê lîden hie
und aller der fursten, die im ie
darumbe trüegen vîntschaft,
ê daz er dheiner friuntschaft
sich lieze betwingen
mit disen teidingen
gegen sînem dienstman,
der im solt wesen undertân.
hiet er solhes iht geworht,
dâmit er hiete verworht
sîn gunst und sîn hulde,
sô getâner schulde
sold er dâheime komen ab.
daz selbe ouch für gap
herzog meinhart der kernære
gegen dem hiunburgære.
herzog otte dô jach,
aller der ungemach,
der dem grâven geschæhe,
und diu vancnusse smæhe,
die der stubenbergære lît,
die wold er ê lîden mit,
ê daz er sich sô swachte,
daz er dhein ebnung machte,
si müesten ouch dârinne sîn.
des jach ouch der herre mîn,
von salzpurc bischolf kuonrât,
den er dâ gevangen hât,
daz er nimmer ledic wurde
von der vancnusse burde,
die wîle gevangen wære
her friderich der stubenbergære;
wand swaz man si sach dulden,
daz was von ir beider schulden,
des bischolfs und der beier fursten,
den man ie sach in getursten,
des einen für sich jach,
ob in allem dem ungemach,
dâ man herzog ludwigen in weste
ze werven ûf der guoten veste,
hete der bischolf
fridrichen und hern ruodolf,
sîne süne beide,
si müesten in dem leide
ê zehen jâr belîben,
ê daz er sich lieze trîben
zuo den teidingen,
diu den von frîsingen
und ander herren dûhten guot.
nû was ouch veste an dem muot
der bischolf und der beier herre,
und dô siz heten sô verre
beidenthalben widerret,
daz râtes unde bet
die herren sich geloubten dô,
des was menniclich unfrô,
daz sich daz dinc solt scheiden
zwischen in beiden
sô gar ân allez ende.
war iegelicher wende,
daz sag ich iu billich:
eine kêrten gen ôstrîch,
dô kêrt mit sîner rotte
gen beiern herzog otte,
hinz salzpurc fuor drât
der bischolf kuonrât.
den von frîsingen
und ander herren sach man ringen
darnâch mit getriwem sit,
daz ez ûf einen frid
zwischen in geret wart,
ê si begriffen die vart.
dô der von ôsterrîche kam
hinz wienen unde man vernam,
daz sich die herren niht
heten verriht,
daz klagt diu herzoginne sêre.
gît got durch triwe êre,
sô sol ir got niht vergezzen;
wil er sîn gâbe mezzen
nâch der rehtikeit,
sô wirt ir êre breit
unde aller genuhte vol:
daz diente si mit triwe wol.
dlxiv. nû lâze wir daz ligen.
dô herzog ott des was verzigen,
daz er het gehabt trôst,
daz sîn bruoder wurd erlôst
ûz den banden, dâ er inne lac,
datze welse zuo dem tac -
wand dô des niht geschach,
daz was im ungemach -
dô er hin heim kam,
die sîn er sunder nam
und mant si irer triwen,
daz si sich liezen riwen
herzog ludwiges pîn,
und swie daz möht gesîn,
daz si möhten gewerben,
den von hiunburc verderben,
daz si sich des flizzen sêre;
darumbe wold er immer mêre
alles des si gewern,
des si getorsten hinz im gern,
nû rieten im zehant
die herren, daz er sant
hinz volkenmarkte einen man,
dâ solich triwe læge an
und der darzuo töhte,
daz er volenden möhte.
darzuo ouch niemen nutzer wære
denne der glaneckære,
der het selp êre unde guot,
er wær ouch menlich gemuot.
als si sîn heten gedâht,
alsô wart ez volbrâht.
den glaneckær man sant
hinz volkenmarkt zehant,
daz er dâ ze houbtman wurde
unde nihtes des verburde,
daz dem grâven moht geschaden.
< jâ, wold ich ê in bluote baden>,
der glaneckære sprach,
< ich tuon im solhen ungemach,
des in muoz verdriezen,
wolt ir mich sîn lân geniezen.>
dô sprach der herzog ott:
< ich lob dir sunder spot,
von mînem vater und von mir
wirt sîn gedanket dir,
die wîle wir leben.>
nû wart im urloup gegeben.
dâmit fuor er dâhin.
aller sîn sin
stuont ot darûf,
daz er kæm ze hûf
mit des grâven gesinde.
er werte sich ouch swinde,
wand er dheinen tac
selten daz verlac,
si kæmen ze rehter vehtezît
fur griven, ob er funde strît.
daz treip er unz ûf die stunt,
daz im schade wart kunt.
dlxv. eines tages er reit
für griven nâch gewonheit
und suochte, daz er vant.
dô wart er an gerant,
und dô er kêrte gen in her,
dô stach einer ein sper
hinden durch in,
daz im kraft und sin
entweich an der stat.
von dem orse viel er drât
nider ûf daz gras,
swaz sîns gesindes was,
daz kom mit klegelichen siten
über in geriten
und bâten in verjehen,
von wem im wær geschehen
diser schedlich stich.
er sprach:< dhein vint hât mich
ertôtet noch verderbet;
ich bin hie ersterbet
von mîner geselleschaft.>
dô bâten si mit flîzes kraft,
daz er in nante den.
er sprach:< daz sol got understên,
daz ich fürbaz iemen schad;
sît ich des tôdes phat
muoz vâren unde bûwen,
sô wil ich got getrûwen,
vergib ich im dise schulde,
ich gewin dest ê sîn hulde
umb mîn missetât.
der mir benomen hât
hiute hie mîn leben,
dem sî vor got vergeben,
daz ouch got sich erbarm
über mich vil arm.
ich weis wol, wer er ist.>
nû starp er an der frist,
sô daz er anders niht schuof.
dô huop sich grôzer wuof
von den sînen da
si fuorten in sâ
mit in von dannen.
von wîben und von mannen
wart geklagt sîn tôt.
herzog meinharten enpôt
hinz tyrol sîn suon,
waz er solde tuon,
sit der glaneckære
vor griven verdorben wære,
der dâ houbtman wær gewesen,
dô der furste het gelesen
sînes sunes botschaft,
mit zorne wart er behaft.
dlxvi. die dâ bî im wâren,
die sâhen in gebâren
ein teil zorniclich.
si erfuoren kluogelich,
waz diu botschaft wære:
< urliuges mære
hât mir enpoten mîn suon,
waz er sulle tuon -
der glaneckære sî tôt.
ich wæn, mîn sun solher nôt
hab gewont selten bî.
nû zuo, des der neve sî!
ich wânt, ich het in jungen tagen
sô vil arbeit getragen,
der ich mich nie liez bevillen
durch mîner kinde willen,
daz mich nû solden,
ob si kunden unde wolden,
überheben der arbeit.>
er schuof, daz man im bereit,
swes er bedorfte zuo der vart.
der biderbe herzog meinhart,
der manic tugent begie
und in des herzen nie
dehein tugent erlasch,
hiez sîn harnasch
her für balde suochen.
ein ors hiez er beruochen
mit deck und covertiwer,
als ez der gehiwer
selbe wolde rîten,
ob im geschæch ze strîten,
als er vil dicke het getân.
des herzogen râtman
den fursten alle bâten,
daz er im lieze râten.
si sprâchen:< herre, man weiz wol,
daz ir witz und manheit vol
sît gewesen iwer tag;
ez enist ouch dhein zag
under iwern kinden:
wir kunden niht ervinden
wan daz wol füegt ir êren.
man sol si sitlich lêren
iwern willen ze begân.>
< herr, ir sult hie bestân>,
sprâch sîn sun heinrich,
< ir habt sô guotlich
iurn kinden getân,
daz über si sol gân,
swaz ir ze schaffen habt.
des sol mir gestabt
vor iwer werden der eit,
daz ich des immer bin bereit
und mîn bruoder alsam.>
den vater er des überkam
vil kûme, daz er beleip.
herzog heinrichen treip
sînes vater zorn darzuo,
daz er des dritten tages fruo
an aller hande beit
schône wart bereit
her ze kernden ze varn.
swaz bereiter liute wârn
bî der etsch und in dem intal,
die samten sich über al
unde fuoren mit im her.
dem jungen fursten was ger
ûf sînes vater widerwinde,
her ab gâht er swinde.
und dô er her ze kernden kam,
den bruoder er ûf hôher nam
und die râtgeben alle gelîch.
er sagte in sunderlich
sînes vater zorn
und wie der hôchgeborn
des kûme wær erwant,
daz er her ab in daz lant
niht selbe wære komen.
dô si daz heten vernomen,
dô vereinten si sich schiere
mit den fursten ziere,
wie si daz urliuc griffen an,
daz irem vater dâvon
wurd gesant etwaz guotes.
die helde freches muotes
wurden des ze rât,
daz an des glaneckær stat
houbtman wesen solt
her heinrich der told,
des hoves marschalch.
swaz man im enphalch,
daz tet er getriulich,
witzic und manlich
was er genuoc.
hin fuor der kluoc
hinz volkenmarkte in die stat,
die man im enpholhen hât.
mit flîz er sich zehant
der arbeit underwant:
selten vermeit er daz,
er rit dem grâven ze haz
und kæm für griven gedont,
dâ er mit hûse wont.
dâ muosten in schouwen
der grâve und die frouwen,
die bî der grævinne
zden zîten wâren dinne.
dlxvii. swie gerne im der ellensrîch,
von hiunburc grâve uolrich,
mit manlichen siten
hete widerriten,
dô vermohte sîn niht der reine,
wand er der liute het ze kleine.
dô daz der kluoc
alle wîl vertruoc,
er gedâht: ich wold ê sterben,
ich muoz benamen werben,
daz ich liute hab sô vil,
daz ich zuo etlichem zil
disen herren widerleg,
die dâ alle weg
hie heim suochent mich.
er vereinte sich
mit einem ritter, den het er,
hiez her eberhart von sant peter,
der wart sâ zehant
in botschaft gesant
ûf die windischen marc,
dâ er ein volc starc
im dâ gewinnen solde.
swer guot nemen wolde
in den selben kreizen,
dem sold er daz geheizen,
und swer sîn niht wold enpern,
dem sold er bereit wem
mit burgen und mit phande.
bereitschaft er ûz sande
bî dem ritter karc,
silbers wol vier hundert marc.
dâmit zogt er hin,
als in lêrt sîn sin.
von sant peter her eberhart
mit im selb enein wart,
daz sîn reis ninder nutze wære
denn zuo dem scherfenbergære,
her willehalm der hiez.
her eberhart des niht enliez,
er kêrt dar algeriht.
an witzen het er phliht,
dô er der red began,
dâmit er brâht daran
den scherfenbergære fruot,
daz er dem grâven umb sîn guot
mit helfe wolde zuo legen.
her eberhart begund in flegen,
swenn er komen wolde,
daz er liut gewinnen solde,
sô er meiste möhte.
swaz im guotes darzuo töhte,
daz gæb der grâve allez dar.
si vereinten sich gar
ûf ein gewisse vart.
in bewîst her eberhart,
swenn er kæm mit sîner maht,
daz er daz tæte bî der naht
heimlich unde tougen,
sô wolden si datz griven lougen,
daz dâ iemen wære.
sus wart der scherfenbergære
aller dinge überret.
owê, daz erz ie tet,
wand im von herzog meinhart
grôzlich gegeben wart,
des er ze herren jach,
und sô man in komen sach
zuo der etsche hinz tyrol,
sô erbôt imz als wol
der herzog und sîn gesinde
als sîn selbes kinde,
und swes er danne an in gert,
des wart er alles gewert.
ach des lasters und der scham,
daz er ê niht urloup nam
von den herzogen hêr,
daz was ein grôz unêr.
dlxviii. nû lâze wir daz sîn.
der scherfenbergær tet dâ schîn,
daz im silber liep was.
die sînen er zesamme las,
und dô er al sîn maht
zuo einander brâht,
bî einer naht kom er gestrichen
hinze griven heimlichen.
si heten alle freuden vil
unde wânden ein spil
dem tolden an gewinnen.
nû arbeit er mit sinnen:
im kom sîn spehe mit mæren,
daz dem grâven geste wæren
hinz griven komen bî der naht
nû het der tolde gedâht
unde was bereit darzuo,
daz er des morgens fruo
nâch gewonlichen siten
für griven wolde hân geriten,
als er vor het getân.
und dô in het wizzen lân
sîn spehe die wârheit,
der vînde gelegenheit,
einen boten er zehant
hinz den herzogen sant,
als man den boten vernæme,
daz ir einer kæme
mit funfzic mannen her nider,
der kæme niht her wider,
er bræht êr unde guot.
die fursten wol gemuot
huoben grôzen kriec under in,
welher solde dâhin.
ir ietwederm was ger
ze vâren dâher
und wolde niht belîben.
den kriec begunden si trîben
als lange mit rede,
unz daz si bêde
muosten belîben dâ.
ir beider râtgeben sâ
her nider sanden drât
von oufenstein hern kuonrât.
funfzic man er brâht
her nider bî der naht
unz zuo dem judenbrunnen.
dâ habt der helt versunnen
und enpôt hin in heimlich
dem tolden hern heinrich,
daz er wære komen.
dô der daz het vernomen,
der macht sich ûf und reit
an aller hande beit,
dâ er den oufensteinær weste.
die helde muotes veste
und an manheit stolz
riten in ein holz
nâhen bî wîzenecke.
von oufenstein der kecke
und her heinrich der marschalch
den liuten enphalch,
si solden stille dagen.
der berc, dâ si lâgen,
der walersperc ist genant.
dâmit teten bekant
dlxix. diu vogelîn mit ir gesange,
daz sich unlange
der tac sûmen wolde.
her heinrich der tolde
schicte her dan
zwên und drîzic man,
den gebôt er, daz si riten,
swâ die knehte sniten
fuoter unde gras,
als gewonheit was
in die stat ze füeren,
an die solden si rüeren,
und swen si vernæmen,
daz her ûz kæmen
die helde fruotic unde balt,
die werlich wæren gestalt,
die solden si sich lâzen jagen,
unz dâ dis in der huote lâgen,
swaz er gebôt, daz geschach.
dô man der sunnen schîn ersach,
dô kômen dis zehant
für griven gerant
und suochten an den stunden,
ob si iht ze nemen funden,
des dô niht geschach:
wand als schiere si ersach
der scherfenbergære,
der west wol, daz dâ wære
ein huot in solher næhen,
daz man sich niht solt vergæhen.
diu tor er versperren hiez,
niemen er her ûz liez,
unz daz zuo der ûzvart
menniclich bereit wart.
und dô man im seit,
si wæren alle bereit,
dô was ouch er verriht,
wan daz er der platten hete niht.
den grâven daz harte
und die andern beswârte.
man suocht alumbe in der stat,
ob ieman deheine hât:
daz ungelucke
kom von des tiuvels tucke,
daz man vant deheine
weder grôz noch kleine.
der scherfenbergære
sprâch:< sî uns unmære!
den got sus wil niht nern,
den kan ein platte niht erwern.>
die kneht er alle hiez,
daz ir deheiner liez,
si næmen sperlange
in die hant hophstange;
alsus er ûz besundert
der schiltkneht wol zwei hundert.
die schutzen schict er vor
und die ze næhest ûf ir spor,
darnâch die strîtpæren.
an der gebæren
schein manlicher muot.
den helden biderben und fruot
segent nâch zuo der stunt
ab griven manic rôter munt
und wunschten den heiles,
die dâ wârn irs teiles.
dâmit si ensparten
nur wan die einen porten,
dâ si heten ûz geriten.
nû heten ouch verbiten,
dlxx. die in der huote wârn gelegen,
die heten wartens nû verphlegen:
wand die si des morgens sanden,
daz si für griven randen,
die wâren nû wider komen,
von den heten si vernomen,
daz sich ûz der stat
nieman gerüeret hât.
si sprâchen:< sô sull ouch wir
niht lenger hie beiten ir,
doch stêt daz êrlich,
daz wir geweidenlich
von hinnen ab zogen.>
si sanden unbetrogen
ir wartliute drât
ze griven für die stat,
ob si ouch heten dhein geberc.
hin zogten si den walersperc
alumb unz ûf die lantstrâzen,
nieman si widersâzen,
für wîzeneck si zogten her.
nû was ouch gegen in ger
iren wartliuten.
die begunden in bediuten,
daz die vînt ûf strîtes sîn
dâher zogten gegen in
und daz ir in wær ze vil.
des erschracten an dem zil
die zaghaften alle,
dô sprach mit frechem schalle
her heinrich der tolde:
< ir dheinen ich wolde
wunschen von hinnen,
dest mêre wir gewinnen,
ob ir vil ist.
ich sich an diser frist
doch sô manigen werden man,
von dem ez hiute wirt getân
sô menlich und sô wol,
daz im sîn immer danken sol
herzog meinhart der alte,
swer dâheime walte
einer lieben amîn,
der sol sich hiute frîn
durch si vor houbetschanden.
ir kernær, lât iuch anden,
daz man iuch gezigen hât
etlicher zegelichen tât,
und erholet iuch des hiute!
nûtrâ, zieren liute!
gedenket an die stunde,
ob ir von rôtem munde
ie lieplich sît gegrüezt,
und wizzet, daz ir büezt
trûrens iwern frouwen,
ob ir iuch hiut lât schouwen,
daz man iu giht, ir sît guot.
den frouwen niht sô sanfte tuot,
denn sô man gît prîs
irm lieben amîs.>
dlxxi. von oufenstein her kuonrât
sprâch:< als hie gerâten hât
der marschalc uns kernæren,
daz sî den etschæren
ouch von mir gerâten,
daz si niht tuon, als si tâten,
dô man datz sant vîte
mîn herren ûz dem strîte
fuorte alsô hin,
daz ir dheiner under in
enphie zuo den stunden
an lîbe noch an ors dhein wunden.
hin für immer mêre
seit man von uns dhein ander êre,
wan wir wærn hôhes muotes vol.
sô man iuch siht datz tyrol
bî den frouwen tanzen
und in kleidern swanzen,
diu mit silber sint beslagen,
sich ich hiute dheinen zagen,
der sî des gewis,
ez sîn jen oder dis,
kum ich immer hinz meran,
ich ruof in darumbe an,
dâ er bî sîner frouwen sitzet
und sich gen ir minne spitzet
mit hoflichen gebârn.
wir suln hiut alsô varn
und solhez vehten lâzen schouwen,
daz sich dâ heime von den frouwen
kriege hebent umb die man,
welher daz beste hab getân.>
die wîl die rede hie geschâhen,
nû wâren ouch sô nâhen
die vînde her zuo in komen,
daz all ir rede wart vernomen,
ein edel kneht hiez suppan,
dem machte undertân
der oufensteinær sîn schutzen,
der kunde si wol nutzen,
zuo den vînden fuort er siu;
daz tet er umbe diu,
daz si dest min wîle hieten,
darzuo daz si sich rotierten.
under dem wallersperge lît
ein acker in der mâze wît,
daz si sich wol beruorten dâ.
darûf kêrten sâ
der oufensteinær und der tolde,
waz iegelicher tuon solde,
daz wart verriht ûf ein ende,
der marschalc behende
den wîzeneckær hôrt
reden ein wort,
daz er unser frouwen bat,
daz siz an der stat
an daz reht setzen solde.
< jâ.>, sprach der tolde,
< ûf die red wol ot her!
daz ist, des ich ger.
ich wæn, ez werde sleht:
ob ez an daz reht
got hiute hie sezt,
sô werdet ir gelezt,
wande ir ze diser zît
wider iurn rehten herren sît
und habt iur zuht an im zebrochen.
daz wirt an iu gerochen
noch hiut an disem tac
mit manigem herten slac>.
si wâren nû sô nâhen,
daz der marschalc begunde gâhen
bald in daz gedranc.
ein senelich gesanc
huobens mit dem kyrieleis.
seine was ir reis,
dô si zeinander staphten.
die schiltknehte kaphten
von verren hin an -
die het nû her dan
geschicket ûz der swære
der scherfenbergære.
dlxxii. ê si den ruof volsungen,
dô kômen si gedrungen
zeinander mit einem stôz,
daz daz krachen wart sô grôz,
daz man ez verr vernam,
der oufensteinær kam
gedrungen hin durch,
ein schedliche furch
der oufensteinær und der told ier
unde swarzman der zier,
den man von volkenmarkte nant.
dô wurden ûf den sant
gevellet die helden kecke,
her friderich von wîzenecke
und von sant peter her eberhart,
mit den ouch gevellet wart
der wîzeneckær her dietmâr,
ûz der hiunburgære schar
stunden dâ wol zehen
der besten, hôr ich jehen.
diu kecke durchvart,
diu durch die schar getân wart,
tet den manhaften wol:
< wider umb>, sprâchen si,< man sol!>
den druc nâmen si als ê.
daz tet den zaghaften wê.
si gâben die fluht
mit solher ungenuht,
daz si des heten wol gesworn,
si wæren alle verlorn,
die dâ beliben hinder in:
< wol ot hin! wol ot hin!>
ruoft einer den andern an.
von der etsche was ein man
selb ahte komen schôn gevarnde
unde alsô gebârnde,
daz man des wânt,
er wær des lîbes ein wîgant:
der was der fluht niht frî
unde sîner knehte drî -
die andern viere dâ beliben.
dô diu zagheit het getriben
iren herren von dem strît,
inner der zît
hiez er balde ziehen
die knehte und hin fliehen
ûz der grôzen nôt:
si sint alle tôt,
die dort beliben sint!
der told væht umb den wint
und tuot unreht daran:
er ist nâ ein sô alt man,
daz er solt büezen sîn sunde
unde liez die roten munde
hin für underwegen,
durch die er sich wil bewegen
ûf dem velt ze sterben.
er solt wol anders werben,
daz er ist der herren rât,
denn daz er verfüeret hât
sô êrbære liute,
die dâ verderbent hiute.
aber umb wiu red ich daz?
im füegt alsô ze sterben baz:
sît er doch ist sô alt,
daz im gemezzen und gezalt
sîne tage sint,
sô sprechent doch sîn kint
ze herzog meinhart:
< herr, unser vater wart
in iwerm dienst ersterbet.
die lîht wurden enterbet,
die werdent denne rîch.
dem bin ich ungelîch:
ich bin ein ritter junge
und var dar von sprunge
und sol mich noch freuden saten.
die mich wolden hân verrâten,
die vallent hiut selb in die gruoben.
welch ein spil si an huoben
unde welch ein mære
seit uns der oufensteinære!
swer sich hie niht lâz bern,
den wil er behern
dâheim vor sîner frouwen:
mich mac diu mîne schouwen
und triuten lieber gesunden
denn salben harte wunden.>
dô er daz sînen knehten seit,
inner des er reit
ûf daz dürre mos;
ein starkez, grôzez ros
was, dâ er ûf saz.
nû het sich gefuoget daz,
daz ein ritter manheit vol,
hiez her fridrich der kanol,
zuo dem strît wold îlen,
und an den selben wîlen,
dô im her was gâch,
den fluhtigen er ersach.
diser ritter kurtois
gedâhte:< wer ist der franzois
in der brunne wîz,
diu dâ sô schoenen glîz
gît durch den melm?>
ein verzimierten helm
fuort er verbunden.
gen im er kêrte an den stunden
und frâgte, war er wolde.
dô sprach er:< der tolde
und der oufensteinære
aller freuden lære
vârent dâher sigelôs.>
dô diser guote ritter kôs,
daz jener was fluhtic,
er sprach:< sô muoz ouch ich den sic
an iu hie bejagen.>
dô wart an in geslagen.
hie wâren drî wider viere,
wande diser ritter ziere
niht wan zwêne knehte hâte:
mit den überwant er drâte
den hern und die kneht drî.
der zagheit frî
âne verchwunden
hete überwunden
selp dritte dise viere.
gegen griven schiere
brâht er mit im hin
den êrbæren gewin.
man jach, daz er wære
ein schoeneckære,
der dâ wart ze schanden.
daz er was von ir landen,
daz tet den etschæren wê.
nû hôret, wie ez dort ergê.
der strît gie vast entwer,
und dô die fluhtigen her
von dem strîte randen,
die ellenthaften wânden,
die dâ ze füezen stunden,
si heten überwunden
den sic aller dinge.
si begunden sêre ringen,
wie si des bekæmen,
daz si guot gevangen næmen.
der heten si dâ guote stat.
ieglicher gevazzet hât
ze sich zwên oder einen;
den begunden si bescheinen,
daz si in tæten sicherheit -
wære aber in geseit,
daz si den sic verlorn heten,
sô heten si getreten
unbetwungen an daz holz,
daz moht den helden stolz
niemen haben erwert.
wie der sic disen wart beschert,
daz wirt iu niht verswigen.
der strît was gedigen
doch mit werlicher hant...
hin ab alsô nâhen,
unz daz si griven sâhen,
dô sprach her heinrich tolde:
< der mir volgen wolde,
der müeste mit den êren
wider ûf daz wal kêren.>
dô sprach der oufensteinære,
swaz daran nutze wære,
des wold er gerne volgen.
die im dâ wârn erbolgen,
die gunden im wol ze rîten hin,
dô si vermisten under in
des scherfenbergære
und des wîzeneckære,
darnâch der besten wol zehen,
als ich vor hân gejehen:
vor griven si dô beliben.
die kernær hin triben.
dlxxiii. dô si des strîts begunden
und dô si erkunden,
daz dise noch stunden dâ,
hin randen si sâ
unde vielen dise an,
die dâ stunden ûf dem plân.
die werten vil sêre
ir lîp und ir êre.
der oufensteinær zehant
al dem wâpenrock erkant
von wîzenecke hern fridrich.
er riet im guotlich,
daz er im gæbe daz swert;
des verzêch in der helt wert
unde volgt dô niht der bet,
unz erz nâch grôzem schaden tôt.
ein kneht in sînem zorn,
was von der etsch geborn
unde hiez der hackære.
rand an den wîzeneckære
und brach im den helm ab,
mit dem swert er im gap
durch die beckelhûben einen slac,
daz er darnider gelac
und daz daz heize bluot
durch die beckelhûben wuot.
allerêrst er gert,
daz man næm sîn swert
unde daz man in liez leben.
< nû woldet ir iuch niht ergeben>,
der von oufensteine sprach,
< die wîle man iuch sach
des lîbes gesunden.>
dô si alle wurden überwunden,
die sich ergeben geruochten,
den scherfenbergær si dô suochten.
ligent man den vant
niderhartes in dem sant:
durch in gestochen was ein sper,
darzuo het er
siben wunden in ein bein.
stille sprach er unde sein,
dô im von oufenstein her kuonrât
den kranken sagen bat,
ob erz her willehalm wære:
< jâ; sît irz der oufensteinære,
sô stêt her nider ze mir.>
daz geschach vil schier.
dlxxiv. dô sprach her willehalm
mit krankes mundes galm:
< von oufenstein friunt mîn,
nemt ditze vingerlin,
des darf iuch nimmer geriwen,
wand habt daz ûf mînen triwen,
die wîl ez ist in iur gewalt,
rîchtuomes manicvalt,
darzuo werltlicher êre
zerint iu nimmer mêre.>
ab der hend gap er imz hin.
nû kom ouch über in
der tolde geriten
mit zornigen siten
unde frâgte, wer er wære.
< ez ist der scherfenbergære>,
sprâch von oufenstein her kuonrât.
< sô ist erz, der sîn triwe hât
in mînen herren zebrochen;
daz hât got an im gerochen.>
er hiet in gestrâfet mêre:
durch sîn zuht und durch sîn êre,
als die tugenthaften tuont,
der oufensteinær ez understuont.
einem knehte dô enphalch
her heinrich der marschalch,
daz er den kranken ûf wegte
unde über ein phert legte
und in gen volkenmarkte fuorte.
zehant dô man in ruorte,
ûf dem pherd er starp.
der tolde dô warp,
daz man in fuort hin wider.
dô legte man in nider,
dâ er vor was gelegen.
hin riten die bewegen
mit êren und mit freuden.
schallens unde geuden
under in was genuoc.
wie man der zagen denne gewuoc,
vil guot daz ze hôren ist.
der strît wert sô lange frist,
daz dâ verdrôz der zît
die herzogen datz sant vît,
daz in nieman niht seit,
der herzog heinrich reit
staphund ûf daz velt,
ob im dheins boten meld
bræht gewissiu mære,
wie den sînen gelungen wære.
noch sach er niemen noch vernam,
unz er hinz volkenmarkte kam.
dâ vant er vor dem tor
habende hie vor
wol funf und zweinzic der verzagten.
von dem strîte si im sagten
vil wunders unde freise,
si machten im grôz eise,
wie der sic wær verlorn,
nû wart dem herzogen zorn,
daz er si sô fruo hie vant.
hin zetal er dô rant
unde wolde selb erkunnen,
ob er het vloren oder gewunnen.
mit balder îl zehant
ein bot her gen im rant,
der dem herzogen seit,
des er wart frô und gemeit,
daz die sînen gesigt heten,
umb botenbrôt wart gebeten
der herzoge rîch.
daz gap er sô volliclich,
daz sîn der bote immer mêre
hin für gewan frum und êre.
frôlich sach man in gebârn.
vil schiere sach er gen im varn
ander sîn selbes baniere
die helde biderb unde ziere,
von den er dort gesiget hât,
sagen er im bat,
wie daz komen wær darzuo,
daz dise sô fruo
hinz volkenmarkte wæren komen,
dô wart ir laster vernomen.
dlxxv. der oufensteinære
verrihte in der mære,
wie si ze rehter vehtezît
geflohen heten von dem strît,
si sprâchen:< her, wir bitten iu,
sit ir erkennet siu,
daz ir si dester wirs habt,
den ir iwer guot gabt
und sô bôslich hânt getân.>
dô sprach der herzoge sân:
< ich kan ir aller niht genennen;
doch swer si wil erkennen,
der sol herman manken frâgen,
der kan von in wol gesagen,
wand er der einer ist,
den ich dâ sach zuo der frist.>
der herzog frâgte sunderlich
beinzigen und heimelich,
wer die besten wæren dâ gewesen.
dô wurden im ûz gelesen
ûz den andern allen drî,
die aller zagheit wâren frî
und keck zuo aller guoten tât:
von oufensteine her kuonrât
und her heinrich der tolde,
darzuo er danken solde
von volkenmarkte swarzman,
die drî sold er immer hân
liep für ander liute.
dô sprach der herzog albediute,
er wolde hinfür immer mêre
irn frum trabten und ir êre.
alsus zogten si hin
ze volkenmarkte in,
dâ wurden si wol enphangen.
an den diu zagheit was ergangen,
daz si vor her kômen getroffen,
die heten sich versloffen
in die stelle ab den wegen,
dâ heten si in ir phlegen
ir kneht wol ze zehen tagen
muosten in hin in zezzen tragen.
dlxxvi. des nahtes heten si gemach,
dô man den andern tac ersach,
den gewin sach man si teilen,
bieten unde hin veilen,
wunder man dâ vant
von rossen und von îsengewant.
dô daz ein ende hâte,
die fursten giengen ze râte,
waz man tuon wolde
mit den gevangen oder solde,
nû vereinten si sich under in,
daz man boten schict dâhin
zuo dem hiunburgære,
ob er die wîzeneckære
unde herren eberhart
und ander, die an der vart
wâren gevangen,
ûz vancnusse phrangen
ledigen muot hæte,
daz er denn einez tæte,
swaz er der hiet zuo der zît,
die er dâ vie zuo sant vît,
daz man einen gen dem andern ahte
und die alsô ledic machte.
darüber ir beider liute sâzen,
wie einer gen dem andern wurd lâzen.
des gert ouch grâve uolrich,
daz von wîzeneck her fridrich
und von sant peter her eberhart
alsô ledic wart
und swaz er ir het dâ.
den wîzeneckær man sâ
ûf einer rospâr brâht
her zgriven mit kranker maht:
von der wunden, diu im was geslagen,
starp er in den siben tagen.
daz klagte herzenlich
von hiunburc grâf uolrich.
von scherfenberc hern wilhalm
mit klagendes mundes galm
beweinten dâ man und wîp;
sînen tôten lîp
man schône ûfbârt,
schôn er gefuoret wart
hin heim von den sînen,
die liezen dâ schînen,
daz si im wâren holt.
daz vingerlîn, daz er holt
sô lang an sîner hende,
unz erz vor sînem ende
gap von oufenstein hern kuonrât,
swaz ez halt ander tugent hât,
daz ist mir ein fremdez mære:
ez was ie niht sigebære,
daz schein dâ wol des tags:
weder stichs noch slags
ez in leider nie gewac.
wie ez umb daz vingerl lac
unde wie er daz gewan,
daz wil ich iuch wizzen lân.
dlxxvii. eines tages ez geschach,
daz man von sîner burge sach
gên den helt stolz
durch kurzwîl gen holz
alterseine ûf der heide,
ein seltsæme ougenweide
der wart er dô gewar.
von edelem tuoche klâr
ein himel ûf vier stangen
übergoldet langen
fuorten vier getwerc
dort her von jenem berc.
under dem himel reit
ein twerc stolz und gemeit
in aller der gebære,
als ez ein kunic wære:
ez was gekrônet schône
mit einer guldîn krône,
des nam er vil wol war.
sîn satel und sîn zoum gar
mit golde wâren beslagen,
edel stein dârinne lâgen,
alsô was ouch daz gewant,
der scherfenbergær zehant
stuont unde beit,
unz ez her gereit,
sînen huot nam er ab,
guoten morgen ez im gap,
ez sprach:< wilhalm, got grüeze dich!>
er sprach:< wâvon erkent ir mich?>
ez sprach:< daz ich dich erkenne
und mit namen hie nenne,
daz ensol dir niht wesen leit.
ich suoche dîn manheit.
mir ist sô vil geseit
von dîner werdikeit,
daz ich suoch dîn triwe.
mir ist ein sache niwe
widervarn niulich
von einem kunic rîch,
der ist mîn genôz:
umb ein lant grôz
mit einander wir kriegen,
dâ wil er mich umbe triegen
und wolt mirz an gewinnen
mit listigen sinnen.
nû ist der kriec zwischen uns beiden
alsô verrihtet und gescheiden,
daz in kurzer frist
zwischen uns ist
ein rehter kamph gesprochen,
über sehs wochen
der ergên sol.
nû getrûw ich mir des wol,
ich wær im man genuoc;
nû ist er mir ze kluoc
und getar mich niht bestân:
ein kemphen wil er hân
der selbe mîn genôz,
der ist mir ze grôz.
nû habent ze dir
al mîn friunt gerâten mir,
ob ich dich gewinnen mug,
daz mir niemen baz tug.
nû man ich dich alles guotes,
ob dû sô menliches muotes,
helt, an dir enphindest,
daz dû dich underwindest
des kamphes durch mich,
daz wil ich dien umb dich
mit sô getânem geben,
die wîl dû maht geleben,
daz dû dester baz maht,
unde hab darûf dhein aht,
daz dir iht mug misselingen:
ich wil dich alsô dar bringen,
ob er ein risen her bræhte,
daz dir niht misselingen möhte.
unde wizz, helt guot,
mit einem gurtel sô guot
zder zît ich dich bewar,
den er bringet dar,
ob er zweinzic manne sterke phlæge,
daz im daz niht gen dir wæge,
dû werdest an im sigehaft.
bist ot alsô manhaft,
als man von dir gibt,
sô misselingt dir niht.>
dlxxviii. der von scherfenberge
sprâch ze dem getwerge:
< sit ir mir sô wol getrût
unde ûf mîn manheit bût,
sô sî iu daz geseit,
daz ich benamen wil bereit
ziwerm dienste sîn.
ob ich daz leben mîn
behalte unzen dar,
swie ich halt gevar,
daz wirt alles gewagt.>
< her wilhalm, daz sî iu gesagt,
iu sol dhein vorhte wonen bî,
daz ich ungehiwer sî:
diu stæte drîvaltikeit
und daz got von einer meit
menschlich sî geborn,
daz ers darzuo het erkorn
durch ir tugent manicvalt> -
vil dinges ez im vorzalt,
daz zuo dem gelouben gehôrt -
< des bin ich alles unbetôrt,
mir wone der geloube bî,
dâmit ich kristen genennet sî.>
dô der scherfenbergære
gehôrte disiu mære,
des wart er unmâzen frô.
dem kuniglîne lobt er dô,
in irret des dhein ander nôt
denne siechtum oder der tôt,
er kæm ze rehter stunde.
wâ er in funde?
der kunic sprach wider in:
< nû nim daz in dîn sin,
sô von ditzes tages zal
funf wochen über al
haben ein ende,
daz man dich, helt behende,
vind an diser stat.
dîn ors und dîn sarwât
nim ze dir und einen knaben.
dû solst ez ouch fürwâr haben,
daz dûz sagest dheinem lîbe,
und doch gerlich dînem wîbe,
daz dû ez der verdagest,
und swie dûz iemen sagest,
sô ist daz dinc verlorn.>
daz wart allez versworn
von dem von scherfenberc.
< nû sê>, sprach daz getwerc,
< ditze vingerlîn,
daz sol geziuge sîn
aller der rede,
die wir hie bêde
haben getân,
dû solt ez gerne hân
unde wizz fürwâr,
lebestû tûsent jâr,
dir zerinnet nimmer guotes.
dâvon bis hôhes muotes
und behalt dîn triu an mir.
hiemit scheide ich von dir.>
dlxxix. über die heide was im gâch.
her wilhalm sach im alles nâch,
unz an den berc
verswunden diu getwerc.
dô gie er âne pûs
wider in daz hûs.
nû was daz ezzen bereit,
menniclich in dô freit,
wâ er gewesen wære.
nieman verjach er der mære,
ân daz er für die stunde
niemêr gebâren kunde
als frôlich, als er het getân,
stæte sach man den man
gebâren blûclichen.
daz mercte flîziclichen
beidiu wîp unde man.
diu frouwe lac im sêre an,
wie ez umb in læge
oder waz gedank er phlæge,
daz er ir daz seit.
der helt daz vermeit,
von tage ze tac
schuof er, daz man phlac
sînes orses baz,
darzuo er niht vergaz
sîner sarwât,
swaz er daran gebresten hât,
daz bezzert man im beinzigen.
menniclichen wart verswigen,
des er het gedâht,
unz daz diu zît her gâht,
dô sant der scherfenbergære
nâch sînem bîhtigære
und tet heimlichen
sîn bîhte lûterlichen.
darnâch mit andâht er nam
unsers herren lîchnam
und hiez umbe sich bitten,
eins tages was er ûz geriten,
unde dô er ûz kam,
den bîhtigær diu frouwe nam
unde bat, daz er ir seit
an den sachen die wârheit.
der bîhtigær si des verzêch.
er sprach:< dô man mir verlêch
priesters amt und êre,
dô gap man mir die lêre
und gebôt mir bî got
behalten ditze gebot,
ez wær grôz oder lîht,
swaz mir an der bîht
wurde geseit,
daz ich daz verdeit,
oder ich wurd alsô verdamt,
daz ich priesters amt,
darzuo pheflicher êre
gewunne nimmer mêre.
frou, ob daz durch iuch geschæhe,
daz wær uns beiden ein smæhe
und tôdlich sunde vor got
und nâch der werld ein grôzer spot.
dâvon muotet sîn niht.
ê daz ich het zuophliht
mit solher houbetschand,
ich rûmte alliu lant,
ê ich vermeit ein wort.>
dô diu frou erhôrt
des priesters ernst sô grôzlich,
dô tete si dem gelîch,
als si darumb enruochte.
im besten friunt si versuochte,
dem si getrûte aller beste,
und die si in den triwen weste,
daz siz inniclichen tæten
durch si, des si si bæte,
diu frouwe die besant.
und dô si kômen zehant,
diu frouwe in für legte,
waz ir herz erwegte
ze trûren unde zungemach.
den vieren si verjach,
wie ez læg umb iren man,
unde brâhte si daran,
daz si durch iren willen
sich liezen niht bevillen,
si wurd von in gewert.
diu frouwe dô gert,
daz si mit vorhten und mit drô
dem priester tæten alsô,
daz er in an der stunt
die wârheit machte kunt,
waz diu sache wære,
die der scherfenbergære
hete verhanden.
dô liezen inz enplanden
dise helde alle viere,
den phaffen si schiere
fuorten in ein kemnâten.
des êrsten si in bâten
zder frouwen angesihte,
daz er si verrihte
der sache bî der zît.
dô het der priester den strît,
den er vor gehabt het.
dô er niht aht ir bet,
si sprâchen:< ir müezt sterben
oder wir müezen umb iuch erwerben
die wârheit an den dingen,
dâ wir nâch ringen.>
ir ieglicher im dâmit trazte,
daz er im ein mezzer sazte
an den hals ûf den tôt,
und daz man in alsô nôt,
dô verjach er der wârheit,
alles des man in freit.
dlxxx. dô si ez heten ervarn,
die im die næhsten friunde wârn,
diu frouwe sâ zehant
heimlichen besant,
und dô die wâren komen,
dô wart heimlich genomen
der scherfenbergære.
waz sîn fürsaz wære,
des begunden si in frâgen,
und dô er in niht wolde sagen,
dô sagten si im für den munt,
daz ez in wære allez kunt;
und dô erz an ir red ervant,
allerêrste er bekant
der wârheit an den sachen.
dô begunden si swachen
den fürsaz, den er het.
si begiengen grôze bet
gegen im an der stunde,
daz er erwunde
der vart, der er het willen,
< ich lieze mich ê villen,
ê ich mit solher ungenuht
mîn triwe bræche und mîn zuht,
die ich dem kleinen hân gegeben,
warzuo solde ich leben,
swenn ich des sold ab gân,
des ich gelobet hân
dem kunic bî mînen triwen?
ez müest mich immer riwen,
solde ich dem werden
alsô lughaft werden.>
si sprâchen an der frist:
< wizzet, daz ez ist
ein geist oder ein betroc.>
< sô bin ich ein boc>,
sprâch der helt wol erkant;
< er hât mir vor genant,
waz guot ist an dem gelouben.
wil man mich des berouben,
daz ich mîn triu behalt an im,
sô weiz ich wol, daz ich nim
hin für an allem guote ab.>
guoten trôst im des gap
sîn wîp, im gewurre niht;
si sprach:< wâ habt ir solher geschiht
gefreischet ie mêre?
ir vart umb all iur êre.>
< ouch well wir iuch niht vâren lâzen
deheine wilde strâzen>,
sprâchen si gemein,
< ez wære ein grôz mein
und ein itwîz grôz,
wurdet ir dâ blôz
an den êren gemacht
oder an dem lîbe geswacht,
und daz bî iu niemen wære,
der her wider diu mære
von iu kunde gesagen.
wurdet ir ouch dâ erslagen,
sô wær diu sêle verlorn.>
< ach daz ich ie wart geborn!
nû muoz ich belîben!
waz hât den wîben
oder dheinem man
mîn geheime kunt getân?
ditz ist mîner êren slac
und aller der sælden, der ich phlac
und die ich fürbaz haben solde!>
daz er belîben wolde,
des wart er überret
mit vil grôzer bet.
doch was er unfrô.
daz gestuont alsô
über ein halbez jâr,
daz er nie wart gewar
der sache dheiner gelegenheit,
unz eines tages, dô er reit
von landestrôst ze sîner veste
nâch den sînen zaller leste,
dô drafte her neben sîn
aber daz getwergelîn
und sprach:< swer iuch hât gezalt,
daz ir an manheit wæret balt,
der hât iuch sêr an gelogen.
wie habt ir mich betrogen,
verrâten und gevient!
ir habt an mir verdient
gotes und guoter wîbe haz.
ouch sult ir wizzen daz,
ir sît fürbaz unsigbære,
und ob daz vingerlîn niht wære,
daz ich iu leider hân gegeben,
sô müest ir armuot geleben
an kinden und an wîbe
und an iur selbes lîbe.
daz hât daz vingerlîn erwant.>
er greif im balde nâch der hant
und wold imz haben gezuct:
die hant er balde ruct,
in den buosem er si stiez.
übel ez im gehiez.
dâmit ez zehant
von im über velt rant
mit wackerlichen siten.
die dâ vor im riten,
die heten alle übersehen,
waz hie hinden was geschehen.
dlxxxi. nû habt ir vernomen,
wie daz vingerlîn ist her komen,
daz der scherfenbergære
gap dem oufensteinære,
dô er mit dem tôde ranc.
ez stuont ouch darnâch unlanc,
daz er sich bezzert sêre
an guote und an êre.
die herzogen für die zît,
alle die an dem strît
frumiclichen heten getân,
sêre hôhen began:
dem oufensteinær man gap
die witiben mit grôzer hab,
die der glaneckær vor het;
deheiner betelichen bet,
der er flîziclichen gert,
wart er nie entwert
von dem herzogen meinhart,
sît daz im an der selben vart
sô wol was gelungen.
die herzogen jungen
truogen noch des jâmers fuoder
vor leide umbe iren bruoder,
und von ôsterrîch sîn swester
der ungemüete wart ie vester:
ires bruoder smerzen
het si an irm herzen
vil sanfter verdolt,
denn daz si wizzen solt
in kummer herzog ludwigen.
senfter muot begund ir sigen,
dô ûz der banden ric
niht was ledic
herzog ludwic worden.
in senelichem orden
si darumb erschein.
der furste edel und rein,
herzog albreht,
dô der an ir speht
iren muot trûrigen,
dô was ouch er verzigen
durch si senftes muotes.
wie er lîbs und guotes
sîne vînt behert,
von den in was beschert
diser unmuot,
darûf der helt guot
traht in sînen sinnen,
wie er des solt beginnen.
von landenberge dem marschalch
vesticlichen er enphalch,
daz er zwei hundert man
fuorte mit im dan
zuo den, die er in stîre het;
mit den sold er an der stet
ze vâre und ze schaden draven
von hiunburge dem grâven;
den sold er ze leide bringen
mit allen den dingen,
diu vînt vînden solt tuon.
< weder frid noch suon>,
sprâch der furste zier,
< bekumt er nimer von mir,
ich geleg in ê alsô darnider,
daz er niht kumt wider.>
nû sûmte sich niht mêr daran
der marschalc herman,
er gâhte her in swinde.
des hoves ingesinde
her in mit im gâht.
doch wart groezer sîn maht,
dô er her in kam,
wand er zuo sich nam,
swaz er werliches vant,
dâmit kêrt er zehant
ûf des grâven schaden.
er het ouch zuo sich geladen
den truchsæzen von emerberc.
der dietsch heizt ein berc,
der ist des grâven vil nâch gar:
swaz er von urbar
daz beste inder hât,
daz lît an der stat.
daz wart im gar überriten
in vîntlichen siten
mit roube und mit brant,
daz der grâve wol enphant
des herzogen zorn.
dô ez gar was verlorn
ûf dem dietsche über al,
dô kêrt er in daz jeuntal
der marschalc und der truchsæze.
manigen jungen ræze
het er mit im brâht,
den nihts ze nemen versmâht.
ez wart sô gar verwüest,
ein steinîn herze müest
sich haben lân erbarmen
sô manigen menschen armen,
als gemachet wart
an der selben vart:
swâ ein ganzez dorf lac,
darin der grâf ze haben phlac
ein huobe oder ein hofstat,
daz wart verbrant an der stat.
dlxxxii. dô man verwuost het
nâch des herzogen bet,
swaz dem grâven was benant
über al in kernden lant,
dô wold im marschalc herman
daz selbe haben getân
in dem seuntal und anderswâ.
dô kom geriten sâ
von ortenburc grâf friderich
unde warp flîziclich
dem von hiunburg umbe frid
alsô lang, unz er gerit
zdem fursten hinze wienen.
er wolde darzuo dienen,
daz grâf uolrich sîner schulde
genzlichen kæm ze hulde.
der von ortenburc mit langer rede
die hergesellen bêde
überkam des kûm,
daz si teten rûm
ab des schaden von hiunburge.
dâmit der von ortenburge
reit gegen ôsterrîch
und lac dem fursten flîziclich
mit grôzer bete an,
unz er sîn willen gewan
mit helfe der herzoginne,
daz er ûf suone und ûf minne
wolde lâzen reden
zwischen in bêden.
des wart gemacht ein frid.
in der selben bit
fuor gegen ôsterrîch
von hiunburc grâf uolrich,
und dô er hinze wienen kam,
diu herzoginne lobesam
der teidinge zehant
zwischen in sich underwant.
des herzogen rât
si heimlichen bat,
daz man ir des gehulfic wære,
daz dem hiunburgære
gen dem herzogen wol geschæhe
für den schaden und die smæhe,
als im widervaren was.
herte als ein adamas
was des herzogen muot;
doch begunde in diu guot
ze jungest daran bringen
mit wîsen teidingen,
daz erz an si lieze,
sô daz si sprechen hieze
darüber grâf fridrich,
daz wold er stæticlich
in beiden behalten unde volgen,
dem er dâ wær erbolgen,
mit dem wurd er gefriunt.
vervestent und verziunt
vor künftiger gevære
mit starken gelubden swære
wart zwischen in beiden,
mit spruchen und mit eiden
diu suone und diu minne.
diu lobesam und rîch herzoginne
über die sach alle sprach,
daz für die minnejâch,
die der grâve het getân
dem herzogen und sînen man.
sold in der herzoge drât
behûsen hinz der niwenstat
und solde im ân widerstreben
tûsent phunt wiennære geben
ze burchuot, die wîl er dâ wolt sîn.
und von getreide und von wîn
im und den sînen genuoc
umb die unminn und ungefuoc
zwischen in beiden besunder.
< sô wil ich ouch darunder>,
sprâch diu rein gemuot,
< teilen mit im mîn guot
von den wegen mîn,
daz ich des ungevært bin,
daz mir sîn werde danc geseit.>
der herzoge unverzeit
zuo der herzoginne sprach:
< behaltet! âne allen krach
den grâven ir dâmit ergazt,
daz er sîne huob besazt,
diu im oede lac
umb daz urliuc, des er phlac>;
al die wîl sold im gezemen
die burchuote ze nemen,
wand er gæb ims vil gern.
dô nâch frum und êrn
dlxxxiii. der grâve was verriht
mit dem fursten und versliht
und er sich urlouben wolde,
als er billichen solde,
er gie zuo der herzoginne;
diu enphie in lûtrer minne
und sazt in zuo ir nider schier,
er sprach:< frouwe, ir habt mir
sô vil genâden getân,
daz ichs niht verdienen kan.
doch wil ich der sîn,
der iu und dem herren mîn
immer dien fürbaz.>
< het wir verdient den haz>,
sprâch diu herzoginn elspet,
< den ir gegen uns het
durch den herzog otten,
der ouch dâ hielt mit rotten
und ûf unsern schaden fuor von heim?
der selbe mîn ôheim
sich gegen uns vergezzen hât.
dô dich bischolf kuonrât,
der datz salzpurc herre ist,
gelobte in kurzer frist
herzog hie ze machen,
spotlichez lachen
muoz darzuo hân
ein ieslich wîser man,
daz er sichs ie underwant,
daz er in sînem lant
ruorte ein sô hôhen fursten,
den man in solhen getursten
beidiu siht unde weiz,
ob im in sîner lande kreiz
zwên hôhe kunige füeren
und ûf sîn schaden swüeren,
daz er dannoch wær unvertriben.
zwâre, dô wir beliben
vor kunic andrên, der het brâht
von ungern solhe maht,
ob der von beiern ûz trib.
daz dhein man dâ belib,
phaffen und leien über al,
zwâr, sô wære ir zal
dem her dennoch ungelîch,
daz der selbe kunic rîch
von ungern het geladen
her ûf unsern schaden -
vor dem wir doch beliben sîn:
nû wold uns ouch der ôheim mîn
mit zwein hundert mannen
und der bischolf mit dem bannen
vertriben haben gewalticlich
von stîre und von ôsterrîch
und mînen vater und sîne kint,
die in kernden herren sint.
daz gêt sô lachende niht zuo!
ich rât mîm ôheim, daz er tuo,
daz im dâheime nutze sî.
wærn disiu lant herren frî,
mîner kind und mînes herren,
man sæch daz lantvolc sich niht kêren
an dheine beirische diet.
der mînem ôheim nû riet,
daz siz dâheim ê schüefen so,
daz man ir wær ze herren frô,
und wurben denn umb andriu lant!
man hât an in erkant
sô manigen unfurstlichen sit,
ungerihte und unfrid,
daz man phliget dâ,
daz man hie und anderswâ
ir niht ze herren gert.
dô der furste wert
herzog fridrich starp
und an erben verdarp,
dô stuont ez vierzehen jâr,
daz diu lant wârn herren bar;
dô ranc darnâch vesticlich
mîn ôheim herzog heinrich,
herzog otten vater.
kunic wêlâns tohter hât er,
der an kreften was sô grôz,
daz nie dhein sîn genôz
in ungern wart erkant,
und kund im doch der lant
nie gehelfen mit sîner stiwer.
dunkt er sich ungehiwer,
denn sîn vater ist gewesen?
vor dem sî wir wol genesen.>
der von hiunburge sprach:
< frou elspet, gedenkt darnâch:
ez ist diu rehte wârheit,
allez daz ir habt geseit;
doch wizzet wærlich fürwâr,
het ich gelebt hundert jâr,
ich het mit mînem danc
nimmer dheinen wanc
ab iwerm vater getân,
ob er mich het erlân
maniges schaden und smæhe,
den mir durch ir gæhe
teten sîn amtliute.
frou, ich bin noch hiute
erbes und gemaches blôz:
diu muor vor griven grôz
des klôsters datze obernburge,
diu mîn vordern von hiunburge
lange inne habent gehabt,
dâ getorste mîn der abt
ze herren nie bekennen
noch ze vogt genennen
für den oufensteinære.
frou, swie vil ich swære
oder ungemaches leit,
swenn ich den mînem herren kleit,
sô was mir ungeriht.
der oufensteinær giht,
er welle grâven meister sîn:
daz beswârte die mîn;
dô ich niht gerihtes vant,
si jâhen, ich solt daz lant
rûmen ê alsô leben.
swer mir dô helfe lobt ze geben,
ze dem muost ich mich phlihten
unde darzuo rihten,
daz ich gerne wolt belîben
in dem lande unvertriben.>
dlxxxiv. si sprach:< daz si nû allez hin.
nû nemt in iwern sin,
ob ich iu iht gedienet hân,
des sult ir mich geniezen lân
an mînem bruoder, swâ ir mugt:
dâ ir im ze helfe tugt,
dâ tuot im iwer helfe schîn.>
er sprach:< frouwe, daz sol sîn.>
diu herzogin zehant
ûz ir kamer im sant
sunder phantlôs.
hin fuor der sorgenlôs
hinz kernden den rehten strich;
zuo der vart bereit er sich,
unde kom doch drât
mit hûs hinz der niunstat.
dâ was er alsô lanc,
unz daz der tôt betwanc
sîn wîp, daz si starp.
allerêrst er verdarp,
dô er het verlorn
sîn wîp, die hôchgeborn.
dô er si verloren het,
diu herzoginne elspet
lie grôze tugent schouwen
an der edelen frouwen:
hinz wienen si si füeren liez,
kostelichen si si hiez
bivilden die werden
und bestaten zuo der erden,
als irem hôhen nam
und ir tugent wol gezam.
diu sich nie versalt,
diu guote niht enkalt,
daz si in ellende starp.
der von hiunburc warp
an den herzogen,
sît im got het enzogen
sîner freuden wunne,
sô sold er im gunne
her wider heim ze varn:
er wolt nû freude sparn
und leben, als im wær geschehen:
er wurde nimmer mêr ersehen
in frôlichem muot,
lîp unde guot
daz müest im fürbaz leiden.
dô er wolde scheiden
von der niwenstat,
swes er den herzogen bat,
des wart er alles gewert.
dô er urloubes gert,
daz was dem herzogen leit.
er was im alles des bereit,
daz furderunge hiez.
ungern er in liez
scheiden von danne:
dô was ot dem manne
geschehen sô leit,
daz er an freuden verzeit
und ze belîben niht entohte.
der furste tete, swaz er mohte,
unz des den grâven genüegte:
dô ez im niht lenger füegte,
dô muost er in vâren lân.
mit urloup schiet er von dan
und phlac grôzer klag.
nû hôrt, wie ez gelac
dlxxxv. umb den stubenbergære.
dô der gehôrt diu mære,
waz zwischen den fursten junc
geirret het die ebenung,
dâvon er an freuden lazt.
sîn herze wart übervazt
mit des jâmers fuoder.
sîner muoter bruoder,
von ortenburc grâf friderichen,
hiez er bitten flîziclichen,
daz er im ze staten kæme,
sô daz er in ûz næme
ûf alle die gewisheit,
diu dem fursten beheit.
nâch sîner bete daz geschach.
vier tûsent marc man verjach
in rehter burgelschaft
dem fursten tugenthaft,
dâmit man in ûz liez,
sîn friunden er gehiez,
er wolde in der frist
ân allen argen list
aller sîner schulde
gerne komen ze hulde
mit dem fursten in kurzer stunde,
daz man im des nur gunde,
daz er zuo den herren kæme
unde urloup von in næme,
den er sich beiden
gebunden het mit eiden.
dô der herzog het
ervâren dise bet,
dô geviel ez im wol.
er sprach:< zwâre, man sol
im gunnen wol der êrn,
sît er sô gern
sich mit allem flîze
vor künftigem itwîze
wil behüeten gegen in,
von den er hât den ungewin,
daz er ist gelezt.
ob man in des ergezt,
daz wære wol billich.>
dô ez dem von ôsterrîch
niht übel beheit,
des freut sich der unverzeit.
er wolde vil drât
zdem bischolf kuonrât.
der enphienc in schôn,
genâd und gotes lôn
hinwider er im bot.
welher hande nôt
in getriben dar
het, daz sagt er im gar
und sprach:< ir habt wol getân
an mir als ein man.
doch hât ez mich niht für getragen,
daz ir habt zeslagen
die ebnung umbe mich
daz dient dô billich ich
ob ich dâmit ledic wurde
von der vancnusse burde,
diu mir lît an.
nû wæn ichz dâfür hân,
ir sît sô ernsthaft beide,
daz iu sîn ze leide
got wil verhengen niht,
daz ir werdet verriht
mit dheinem mînem frum.
doch müest mir daz bistum
allez ûf gên,
daz kan niemen understên,
ich mache iuch ledic.
ûz mîner banden ric
kumt der herzoge niht,
ez werd ê alsô verriht,
daz ez iu nutze sî.>
< herre, ich bin des niht frî,
iwer herze und der muot
sî reine unde guot
gegen mir ze aller zît.
sô wizzet ir wol, wie ez lît,
daz mich betwungenlich
mîn herre von ôsterrîch
in sînen banden hât,
und swen daz ergât,
daz im wirt zorn,
sô hân ich verlorn
lip unde guot -
swaz ir denn darzuo tuot,
daz frumet kleine mich.>
< sô râtet mir, waz ich>,
sprâch an der stat
bischolf kuonrât,
< darzuo tuon sulle,
dâmit ich erfulle
iurn willen und iur gir.>
< herre, sô sult ir mir
von iwern gnâden erlouben daz,
daz ich mînes herren haz
senfte und gestille,
ist daz iwer wille
und des fursten ûz beierlant,
sô sult ir mich zehant
ledic lâzen beide
der triwen und der eide,
die ich iu gesworen hân.>
dâ erkom der bischolf harte an,
ie doch beriet er und bedâht
sich darumbe über naht
unde was der red unfrô.
des morgens antwurt er alsô:
< wært ir niht gevangen,
sô wær ez unergangen.
sît aber ez alsô lît,
daz ir leider gevangen sît,
zwâre sô enmuget ir
iu selben noch mir...
er müeste flandern die hêrschaft
dem kunig ûf genâde geben,
des wil ich immer widerstreben>,
von flandern der alte sprach:
< mac ich ûz disem ungemach
mit den selben gedingen
ûz der vancnusse bringen
mich und mîniu kint,
diu hie in vancnus sint?>
die herren sprâchen:< jâ>,
der grâve aber sâ
die râtgeben freit,
welich gewisheit
im darüber widerfüer,
daz er daran iht verlür,
swenn er geleiste daz,
daz man in fürbaz
iht behielte gevangen,
als vor an im was ergangen.
diser rede die râtgeben
dhein ende im kunden geben,
wand der kunic was des besprochen,
daz er hete zebrochen
manic gelubde vest,
darüber er eid und hantvest
durch sicherheit gegeben het.
der râtgeben bet
was, daz der grâf mit guotem sit
mit der sache bit,
unz si zuo dem kunic kæmen
unde dâ von im vernæmen,
in wie getâner aht
er der sicherheit het gedâht.
der grâve muoste si gewern,
swes si niht wolden enpern.
die râtgeben ziere
zdem kunic kômen schiere
und erfuoren sînen sin,
ê er wolde nemen in
die hêrschaft ze flandern,
wie er dâmit wolde wandern,
daz der grâve sicher wære
fürbaz der vancnusse swære,
swenn er im gæbe die stet,
die er an in gevordert het.
der kunic zurnen began,
dô er sich versan,
daz man dheine zuoversiht
ze sînen triwen hete niht.
als ein tobender hunt
begund er wüeten sâ zestunt.
ei daz in got schende
umb die grôzen missewende,
dâmit sich der kunic râch,
und owê daz ez ie geschach,
solhes meines ungenuht
an der reinen edlen fruht,
diu ze konen was gesworn
von engellant dem hôchgeborn
und der er ouch jach ze sippe
von francrîch kunic philippe:
die behert er êren unde frums,
des bluomen des magetums
mit gewalte und an iren danc.
owê dû boeswiht êren kranc,
dû hellehunt, dû mordære,
dû schanden vaz, dû triwen lær
dû gîtes giftigiu slange,
dû bôsheit habende zange,
dû valscher, veiger luhs,
dû lîcht unerkender fuhs,
dû aller houbetschanden rigel,
dû valscher, tuckiger igel,
dû an güet ein vippernater,
dû fræzigiu wolfes blater,
dû schamlôsiu hundes muoter,
dû wüeterich unguoter,
dû ribalt aller êren blôz,
dû aller tugent ein widerstôz,
dû houbetschanden voller sac,
dû senftikeit ein donerslac,
dû gîtiger basilisken zagel,
dû aller sælikeit ein hagel,
dû frides und triwen bruchel,
dû manheit lôser kruchel,
dû ligender vogelbracke,
dû grimmes voller tracke,
dû diep der êren dîn,
dû in hor ein walgundez swîn,
dû schanden vol, dû triwe bar,
sît ich dich niht gescheiten tar,
sô wil ich doch versuochen,
ob ich dir kunne fluochen:
alle guoten liute
helfen mir ze wunschen hiute,
daz dich in herzen noch in sinne
fürbaz nimmer geminne
dehein maget noch wîp;
dînem unwerden lîp
geschæch hin für nimmêre
an ritterschaft dhein êre;
die wîl dû mugest geleben,
nimmer müez dich begeben
daz lieber noch diu muselsuht;
nimmer müeze dhein fruht
von dir komen fürbaz;
hin für sî dir gehaz
dîn wîp unde dîniu kint;
al die dir undertân sint,
der gunst müez dich verbern;
an fürstlichen êrn
und an allen guoten dingen
müeze dir misselingen;
swâ man fursten gedenkt,
dâ werde dîn nam gekrenkt;
gedîhen muezestû in spot,
vor der werlde und vor got
werde dîn êre heiser,
vor dem bâbste und dem keiser
werd dir mit rehte widerseit
kunicliche werdikeit;
der êrn dich got beroube,
daz fürbaz niemen geloube
den worten meinen,
noch gelubden dheinen;
dîner vînde kraft
werd an dir sighaft;
got geb, daz dû in armuot sterbest,
unde swenne dû verderbest
an dem lîb und an den witzen,
daz dîn tôtvînt besitzen
dîn kunicrîche und dîn lant;
swaz guoter dinge ist genant,
der die phaffen bitten
mit andæhtigen siten
hinze got umb unser heil,
der werde dir nimmer dhein teil;
nimmer müez dich vermîden,
ein swert dîn verch versnîden;
swes dîn herze vor got gert,
des werdest dû nimmer gewert,
geluckes müezest dû verphlegen,
aller guoten liute segen
sî dir ein fluoch;
ab der lebentigen buoch
werde geschahen dîn nam;
von herzen werden dir gram
man unde frouwen
und alle die dich schouwen;
von gote werd enphüeret dir
alliu kunicliche zier,
zepter unde krône;
mit der glocken dône
dîn gehugnus ein ende hab,
ûf dem gevilde werd dîn grap,
swenne dû erstorben bist,
darnâch in kurzer frist,
werd dîn wîp niht erlân,
si neme einen andern man,
mit dem dîn vergezzen werde
von ir ûf der erde -
ich wunsch, daz dich in einem tac
aller menniclich verklag.
daz ich dir niht fluoche baz,
daz lâz ich nur umbe daz,
daz man an dir spurt,
daz von hôher geburt
ist komen dîn werder lîp:
dîn muoter was ein wîp
an allen tugenden unerværet,
sô was dîn vater bewæret
an aller der werdikeit,
die ein man treit,
der volkomen ist genant.
ich klage, daz francrîch daz lant
an dir hât verlorn
die werdikeit ûzerkorn
vor allen kunicrîchen:
swenn in francrîchen
ein furst darzuo gedêch,
daz im got verlêch
die sælde sîner genâden,
daz man in solde laden
mit der wîhe heiligen,
sô muost er sô lange ligen
an sîner andâht,
unz ein tûb von himel gâht,
diu im daz ol holte,
dâmit man in wîhen solte;
der genâden bistû verzigen:
dich het got lâzen ligen
manigiu jârzît
datz reinse in dem munster wît,
ê dir diu sælde wær bekant,
daz er dir ol het gesant,
dâ man dich het gewîhet mit
nâch gewonlichem sit.
dlxxxvi. ich klage nû und zaller frist,
daz dû komen und geboren bist
dem kunic ludwigen,
dem rein und dem sæligen,
der dîn enher ist gewesen,
als wir von im lesen,
des dû doch nie wurde wert,
ich klage, daz dir daz swert
ie wart gesegent und der schilt,
sît dich dâmit bevilt
beschermen vor freisen
witiben und weisen.
ich klage dennoch mêre,
daz durch kuniclich êre
dîn houbet ie getruoc krône,
sît dû nâch gotes lône
dâmit niht kanst ringen.
des müeze dir gelingen,
als soulen gelanc,
den von dem kunicrîche dranc
der edel kunic davit,
dem got mit helf was mit.
ich klage, daz sich dîn hant
ie zepters underwant,
sît si dâmit niht treit
kuniclich gewonheit,
daz ist lîhen unde rihten.
ich klage, daz dû dich solt phlihten
mit der geheime, die dû hâst,
zuo dem sældenrîchen bast,
den got ûf sînem houbte truoc,
die krône, diu sô manic luoc
in sîn gotlich houbet bort
mit der scharphen dorne ort.
ich klage, daz dir ist undertân
sô manic hôchgeborner man,
der durch lernunge list
datz paris bî dir ist.
ich klage, daz von dîner hant,
sô manic man wîs erkant
gotes gab von dir enphæht,
der dich die êre an hæht,
daz er kumt für dich.
ich klag ein leit kleglich,
des ich niht mac vergezzen,
daz sô manic ritter vermezzen
dir undertân wesen sol,
dem daz füegte wol,
ob ez an mînem willen læge,
daz er für dich phlæge
des kunicrîches zaller stunde,
wand erz baz denn dû kunde.
ich klage von dir noch ein leit,
daz der bâbest und diu kristenheit
an dir hât verlorn
sîn trôst ûzerkorn.
dîne vorvarn
dem bâbest sô genæme wârn,
solher friuntschaft und sô holt,
swen si der bâbest grüezen solt
an brieven mit botschaft,
durch ir grôzen triwen kraft
wurden si genant
der kristenheit zeswe hant:
nû wigt man dich ringer
denn den minnisten vinger,
den diu kristenheit hât,
an helfe und an rât.
ich klag ein leit klegelich,
daz daz edel lant zfrancrîch
bî dir an êren ist versigen.
manic rîch man ist gedigen
bî dir in armuot
durch dînen gîtigen muot,
den dû in kurzen stunden
ze francrîch hâst erfunden:
von swan der koufman kumt,
swaz er ze koufen frumt,
sîn sî lutzel oder vil,
daz muoz er dir an dem zil
âne widerstreben
in dîn kamer geben;
swaz er dar hât geholt,
ez sî silber oder golt,
sô müezen durch den ûfsaz
die burgær umb ir koufschaz
sich lâzen gezemen
kuphrin phenninge nemen.
sus ist diu münze gestalt.
disen schaden manicvalt
kleit mit samt mir
dîn lantvolc von dir.
dlxxxvii. ich klag dîn reinez wîp,
daz diu dînen lîp
hin für sol triuten,
wand dô man ir bediuten
begunde mit sag
der juncfrouwe klag,
die dû het entêret,
dô wurden versêret
si unde all ir frouwen:
die liezen klage an in schouwen
umbe die meintât,
die dîn lîp begangen hât
von flandern an der magt.
nû wart sîn laster gesagt
von flandern dem alten,
den man in vancnus sach halten
ûf einer burg, ist schoen erkant,
diu was et neumus genant
und lac bî paris nâhen,
alle die dâ sâhen
des grâven gebâr,
vor jâmer des herze swar:
der klagte sô klegelich,
ez solde got von himelrîch
erbarmet hân sîn smerze.
ein ieglich getriwez herze,
daz ie herzenliep gewan,
daz gedenke daran,
wie im ze muote wære,
ob im ein solhe swære,
schade unde smæhe
daran geschæhe,
er möht vor leid ersterben,
darnâch begunde werben
von flandern der leides vol,
swaz dem lîbe tuot wol,
mit all er des verphlac,
unz daz er tôt gelac
in der vancnusse schiere.
dô von flandern der fiere,
der alte grâf, erstarp,
nû hôret, wie der sun warp,
dlxxxviii. der ouch noch lac gevangen,
swaz an im was ergangen,
des vorht er vil sêre,
sîn geschæch noch mêre.
darumb er an den wîlen
des kunigs rât bat îlen,
sît im der vater wære tôt,
daz man im doch ûz der nôt
hulf mit etlichen dingen,
er bat imz daran bringen,
dâ ez dem vater was lâzen an.
dô daz wart kunt getân
dem kunic von francrîch,
der gedâhte listiclich
unde mit valschem sin
die hêrschaft alsô bringen in,
und jach wider sîm râte,
antwurt er im drâte
die stat ein und die andern,
die dâ lægen in flandern,
sô wurd er wol ledic
ûz der banden ric,
darinne man in sæhe.
dô was er ot gæhe,
als die jungen gerne sint.
nû wart âne widerwint
zwischen in alsô geret,
daz man die stet
sold antwurten an der stunt,
brucke unde terlamunt,
yper unde gent;
dô was ouch widerwent -
er moht anders niht gedingen -
langenmarkt und poperingen;
in der selben zal ouch wârn
kurtrey, rîtschel und aldemârn -
die stete kurzlich
dem von francrîch
antwurt man ûf genâde.
daz beidenthalp solch schade
solt gewahsen darnâch,
manic man daz versprâch.
dlxxxix. nû hôrt, wie ez ergie.
die stet, die ich ê hie
vor hân genant,
dô die in sîner hant
het gewalticlich
der kunic von francrîch,
dô erliez er ir deheine,
si wærn grôz oder kleine,
er übersazte si gar
mit franzoisen sunderbâr
unde gap den gewalt
über si sô manicvalt,
daz den burgæren
begunde unmæren
beide guot und lîp.
an kinden und an wîp
muosten si dick
sehen leidigen blic:
für niht wan für eigen
die franzoisære veigen
die flæminge wolden haben;
swie vil si in gâben,
daz dûhte si dennoch enwiht,
sô gar wart unverriht
ir fuor und unbederbe.
dennoch des landes erbe
gevangen lac datz pares.
nû vereinten sich des
die flæminge ziere
und sanden vil schiere
einen boten snelliclich
und bâten den von francrîch,
daz er sîn prîs mêrte
und ouch got dâmit êrte,
daz er âne underwint
von flandern diu kint
lieze ledic,
sît er gewaltic
wær alles ires landes:
dâ het er nû phandes
von in an genuoc.
dô man der red gewuoc,
daz er si ledic lâzen solte,
unsanft er daz verdolte.
gelîch er dem gebârte,
daz im vil harte
diu botschaft versmâhte,
die man im dar brâhte,
und wart mit zorn behaft.
heimliche botschaft
der kunic den franzoisæren tet
hinze flandern in die stet,
daz siz alsô schüefen,
daz die burgær wüefen
über si begunden.
an den selben stunden
wart diu smâcheit
sô grôz und sô breit,
daz si mit ungehôrten dingen
teten den flæmingen
und wolden des niht vermîden,
unz sis niht lenger verlîden
mohten von in.
ir gedanc und ir sin
sêre darnâch stuont,
als die kummerhaften tuont,
wie si über wurden
ditzes kummers burden,
diu in obe lac.
bî naht unde tac
hetens heimlich rât
in iegelicher stat.
ze jungist si ervanden,
daz si hinz gende sanden
ûz iegelicher stat zwên
und daz an den solde stên
ir aller wille und gewalt.
daz wart mit eiden manicvalt
und mit brieven vergewist,
nihtes man vermist,
daz ze sicherheit gehôren sol,
wand daz kunden si allez wol.
dxc. dô si hinz gende heten
gesant ûz allen steten
zwêne burgære,
waz in ze tuon wære,
des wurden si ze râte.
si vereinten sich drâte,
daz man noch durch bescheidenheit
dem kunic von francrîche kleit
ir schaden und ir smæhe;
und ob man denne sæhe,
daz er darzuo niht tuon wolde,
dennoch sô solde
manz den hôhsten klagen,
die in den steten lâgen;
underfüerenz die denn niht,
sô solt man mit gemeiner phliht
in den steten allen grîfen an
von francrîch des kunigs man.
als si sîn heten gedâht,
alsô wart ez volbrâht.
dxci. dô man dem kunig enpôt
von francrîch ir nôt,
dô wold er dheinen boten sehen,
alsô wart mir verjehen,
und tete dem gelîche schîn,
als ez wær der wille sîn.
dô si daz niht vervie,
in iegelicher stat dô gie
der burgær hôhster rât
zuo den franzoisærn drât
und klagten in vast
allez, daz in gebrast,
und bâten inz wenden,
an den unbehenden
nindert man spurt
solhe antwurt,
diu iemen moht gevallen,
âne daz ir schallen
und ir braht grôz wart,
die flæming an der vart
volfuorten iren fürsaz,
von francrîch des kunigs traz
wolden si zebrechen.
si begunden alsô zechen
under in heimelich
in den steten algelîch,
daz si bî einer naht
bereiten all ir maht
und wurden des enein,
reht dô der tac erschein,
daz ie der wirt an sînem gast
râch allez, daz im gebrast,
der sich ze kranc dûhte,
der luot unde lûchte
in sîn hûs zuo im schiere
sîner nâchgebûren viere,
die niht heten geste,
sich huop ein nôt veste
in den steten algelîch
gen des gesinde von francrîch.
als lange man daz mit in treip,
unz ir deheiner beleip,
si wurden sô gar erslagen,
daz ich hôrte sagen,
daz man kûme gewan
ûz iegelicher stat ein man,
der hinze francrîche seit
des kunigs schaden unde leit.
dxcii. dô man sîn dô innen wart,
nû wart von herzen beswârt
daz lantvolc über al.
michel jâmer unde quâl
huop sich in dem lande,
der kunic dô besande
mâge unde man.
der kunic si bitten began,
daz si gedæhten an ir êre
unde daz er immer mêre
si ergetzende wolde sîn,
ob si deheinen pîn
von im heten erliten.
klegelicher siten
sach man in phlegen,
umb die dâ wârn gelegen
datze flandern tôt.
sich huop angst unde nôt.
nieman gedâhte noch enweste,
si wæren kunde oder geste,
daz dheinem kunic von francrîch
dehein sache sô smæchlich
wære widervarn
bî deheinen jârn.
swie unreht der kunic het,
doch durch sîn bet
die herren und durch sînen willen
liezen sich niht bevillen,
si wurden bewart
zeiner hervart,
diu wart michel unde grôz.
wie man gemachte blôz
an êren die flæminge,
darûf mit manigem dinge
des kunigs trahten wart starc.
manic tûsent marc
liez sichz der kunic stên und kosten,
nû was ouch nihtes gebrosten
den von flandern der sin:
flust unde gewin
sazten si in für;
mit williger kür
woldens alle sterben ê,
ê daz ir immer mê
der kunic gewaltic wurde,
diser sorgen swære burde
lêrte manheit,
die dâ wârn verzeit,
die wurden al bewegen:
man sach in flandern phlegen
teglich anders niht,
wan daz man sich riht
gegen in ûf einen strît,
die man dar in kurzer zît
kunftic weste.
si wurden sô veste
und vereint sô gar,
daz si giengen dar
und welten vil schiere
ûz in allen viere
unde swuoren den sân
aller dinge wesen undertân;
die solden sich ouch nieten,
schaffen und gebieten
nâch ir willen und ir muot
über ir lîp und über ir guot.
dxciii. dô daz allez wart volbrâht,
sô daz all ir maht
ze strîte was bereit,
nû wart ouch in geseit,
si füeren dâher
und ez wære ger
gen in den franzoisen.
die flæminge curtoisen
fuoren in enkegen
und begunden sich legen
an iriu gemerke.
von francrîch des kunigs sterke
trôste sich sterclich
daz her von francrîch;
sô heten dise dheinen trôst,
daz si ieman erlôst,
wan ir selber wer,
dâvon si kostlich zer
legten ûf daz urliuge -
si phlâgen niht der smiuge,
si legtenz kostlich dar.
dô ir franzoisær gewar
wurden unde sâhen
die von flandern sô nâhen,
dô legten si sich ouch nider
unde liezen hin wider
boten zeischen rîten,
wan si wolden strîten,
die daz ze vorsehen in an trüegen,
an einem tac gefüegen
in beiden ze vehten,
von rittern und von knehten
wart der strît gesprochen
über eine wochen;
ouch beleip unzebrochen
ûf die selben zît ein frid,
der wart geboten bî der wid.
dcxiv. dô der fride het ein ende,
nû was ez gar unwende,
den strît zwischen in beiden
niemen moht gescheiden,
dô der tac solt wesen,
als ich hân gelesen,
dô sach man sich gerehten
die ritter zuo den knehten
zden kunftigen sorgen;
und an dem næhsten morgen
dô was niht bîtens dran:
die franzoisære dan
zogten her schiere,
manige baniere
sach man ob in sweben,
darunder enneben
manic grôze rot man sach.
hin enkegen was ouch gâch
den vermezzen flæmingen.
solde ich ze liechte bringen,
wie si sich dort scharten
und zuo dem strît bewarten,
und ir zuo ziehen êrlich;
sold ich zellen sunderlich,
wie jener sluoc und diser stach,
wie man die schar mit hurte brach -
des ennim ich mich niht an,
wand ich tæte ez nâch wân,
sô man der wârheit sol jehen:
wande ich hân ir gesehen
niht mêre wan einen,
der mir kund bescheinen
mit der wârheit diu mære,
daz er dâ gewesen wære.
bî sînen triwen er ouch seit,
er wær in solher arbeit
gewesen in dem strît,
daz er zuo der zît
niht wol moht geschouwen,
wie dâ wurd gehouwen,
wie ieglich dinc zuo kam.
doch wie der strît ende nam,
des verswîge ich iu niht,
als ich sîn bin verriht.
si striten al einen tac,
ze jungst doch ob gelac
von flandern diu diet:
des kunigs unreht schiet
die sînen von êren.
man sach si nider rêren
und ligen sigelôs.
der von francrîch verlôs
al die er dar het gesant:
die niht tôt ûf dem sant
unde ûf dem wal beliben,
die nôt darzuo het getriben,
daz man si sach danne recken,
die wurden an dem flecken
mit alle verderbt
und jæmerlich ersterbt.
si muosten alle wesen tôt.
ich prüef ein nôt vor aller nôt,
dxcv. daz aller der ritterschaft
die mit heres kraft
dar kômen von francrîche,
sô edel noch sô rîche
niemen wart gespurt,
der rîchtums noch geburt
moht geniezen umb ein hâr.
wær der kunic selp komen dar,
er müest den tôt hân erliten,
wær er mit sigbæren siten
an dem strîte überwunden.
ez kômen in kurzen stunden
dem von francrîch diu mære,
wie im gelungen wære
an sîner hervart.
wart er ie beswârt
von flandern der alt
mit leide manicvalt,
des was ein teil nû wet.
der diu mære het
dem kunige gesagt,
der het vil nâhen verzagt,
sô übel und sô eislich
gebârte der von francrîch:
sîn flust in daz lêrte.
swelhez ende der man kêrte
ze francrîche in dem lant,
niemen iht dâ anders vant
wan jâmer und hantwinden:
manigen hals sleht und linden
sach man mit bluote überloufen
von kratzen und von roufen,
des die frouwen phlâgen,
der man dort tôt gelâgen.
daz was drîer hande wuof:
der kunic ez alsô schuof,
daz der eine über in gie;
sô sach man jâmer phlegen die,
die ir friunt verloren heten
datze flandern in den steten
von unertiger diet:
die arm von freuden schiet
der schedliche strît,
der dâ in kurzer zît
was geschehen in flandern;
sô klagten die andern
den künftigen schaden,
des si wurden überladen:
si westen wol daz,
daz der kunic disen haz
niht liez ze guote bringen
noch gegen den flæmingen
nimmer mêr verkür,
unz daz er mêr verlür.
daz was daz dritte leit,
daz die franzoisær niht vermeit.
der kunic het wol gesworn,
daz man sînes zorn
mêr geahtet het:
er schuof sâ zestet,
daz man hinze flandern seit,
doch in der gelegenheit,
als er sîn niht wizzen solde,
hiez er sagen, er wolde
diu kint von flandern toeten
und swaches tôdes noeten.
dô jâhen die flæminge,
mit einem phenninge
belib daz von in unerwant:
er hete si alsô geschant
ein ir juncfrouwen,
daz si si lieber wolden schouwen
tôt und begraben:
< man siht uns noch haben
unser rehten herren zwên,
mit den welle wir bestên,
sît er verderbet hât den alten.
noch siht man in zweier walten,
dâ begê sich mit
nâch sînem alten sit,
daz wolde wir niht wanden
mit zweien bisanden>.
dxcvi. diu mære kurzlich
dem von francrîch
wurden kunt getân,
dô wold er verderbet hân
von flandern des grâven sun.
< herre, waz welt ir tuon!>
die hôhen herren sprâchen sâ,
< gedenket iu darnâ,
wes iu ze muote ist,
daz ir an diser frist
mit in welt urliugen,
als verr irz mugt erziugen:
sô habt in iwer hant
etelichiu phant
zeiner warnunge.>
kunic philipp der junge
dem was daz sêre wider.
dô vereinten si sich wider
die hôhen herren alle gelîche
in des lande von francrîche:
solden si des urliugs phlegen,
sô müest der kunic sich des bewegen,
daz si sîn phlægen nâch ir muot,
alsô daz er verguot
hete iren rât.
sît siz mit der tât
volfüeren solden,
darumbe si niht wolden
gestaten ze verderben
von flandern die erben,
die dâ in vancnusse wârn.
wie der kunic nû wolde varn,
des bat er sich lêren,
als dem er dheiner êren
getrûte zuo den stunden.
die rieten und erfunden,
swen man werlich kande
in aller der franzoisær lande,
er ritter oder kneht hieze,
daz man den niht erlieze,
daz si die hervart füeren.
der kunic muotet, daz si swüeren,
die hôhen hern algemein,
daz ir belib dehein,
daz si füeren mit den andern
die hervart gegen flandern
und dâ ræchen sîniu leit,
die flust und die smâcheit,
diu den landen was geschehen;
wand man fürwâr muoste jehen,
sît francrîche wær gefurst,
daz in der geturst
inder sî gewesen,
daz wir daz ninder lesen,
der gewunne die maht,
dâmit er het für brâht
den franzoisen solhen schaden,
als si wâren überladen
von den flæmingen.
die wolt nû gar ze leide bringen
der von francrîche.
die herren algelîche
lobten bî ir triwen,
si liezen sich immer riwen
die smæhe und die ande,
diu der krône und dem lande
wære widervarn.
nû muez si got bewarn
ze flandern in den steten,
die ein teil gerochen heten
die untriu und die mein,
diu an ir hêrschaft rein
ze francrîch was ergangen -
wie si wârn gevangen
und waz allez an in ergie -
die habt ir gehôret hie.
dxcvii. dô in geseit wart,
daz ein grôze hervart
ûf si was gesworn,
von in wart niht verborn,
gegen engellant
boten wurden gesant
zuo dem kunig umb stiwer.
dô sant in der gehiwer
ein volc werlich und behêrt,
dâmit er mêrt
ir maht und ir wer
gen der franzoisær her.
daz het doch lutzel für getragen,
als ich hôre sagen,
wær ein dinc niht gewesen:
si heten ûz in gelesen
einen sinnigen man,
dem wurdens alle undertân;
ich hôrte, daz er wære
von gende ein webære,
den si erwelt heten
in allen den steten,
die man kand in flandern,
ein und die andern:
in was sô vil geseit
von sîner manheit
und ouch von sînem wîstum,
daz si sich êre unde frum
von im zenphâhen
trôsten und versâhen.
der er vant einen list,
dâmit des lîbs genist
manic flæminc erwarp;
manic franzois verdarp
von den selben sachen.
er hiez balde machen
bî der naht und bereiten
ûf einem velde breiten
gruoben ûz der mâzen vil
vor des gevildes zil,
dâ er strîtes het gedâht.
die gruoben wurden dar brâht
lanc, wît unde tief,
swaz sich darin verlief,
daz daz niht ûz komen kunde;
er hiez ouch an der stunde
îlen unde gâhen,
phîl mit îsen beslahen
und an den orten spitzen
und hiez die mit witzen
in den gruoben ûf rihten
und die gruoben schône slihten
unde mit wasen verdecken,
daz man si nindert sach blecken.
unde dô daz geschach,
nû was ouch her gâch
den stolzen franzoisen.
die manhaften, kurtoisen
wærn müelich ze nennen,
die aber ich erkenne,
der nam wirt niht verdeit:
dâ fuor der unverzeit,
des kunigs bruoder ein,
und ein man, an dem schein
alliu werdikeit -
mir wart alsô geseit,
in zalte an der sippe
der kunic philippe:
der selbe wîgant
was von artus genant.
der grâve von arrâz
die reis ouch niht versaz
der grâf von vermendois.
manic hôher franzois,
der dem grâven von flandern
holder was denn dem andern -
ich meine kunic ludwigen -
der begunde an in sîgen -
mit helfe und mit gunst,
wand der kunic het die kunst
und den list, daz er jach,
gehulfe man im râch
gegen den flæmingen,
sô wold er ze guote bringen
zehant und âne twâl
allen den irresal,
den ir habt gelesen,
der ie wær gewesen
zwischen im und sînen mâgen.
die dâ in sîner vancnus lâgen.
mit diser valschen rede
überkom er bêde,
ie man und ie man,
daz er si brâht daran,
daz si zuo den stunden
mit helf niht bî gestuonden
von flandern den steten.
ez wurden gebeten
die herren von brâbant
und die von saphoy genant;
von hannegeu und lutzelburge,
von waskoni und hôhenburge
dar kômen zuo den stunden;
von holland unde von burgunden
manic man werlich erkant,
von geler unde von sêlant,
von arel und navarn,
von burgoni dâ wârn
von ritterschaft daz beste,
daz man in allen landen weste,
diu dem von francrîch
sint gelegenlich.
und dô si sich alle
gesamten mit schalle,
niht lenger dô wart
diu hervart gespart,
si huoben sich hin.
manicvalt was der sin,
den die flæming erfunden,
wie si mohten und kunden,
dâmit si gewunnen wer
gegen dem grôzen her,
daz ûf iren schaden swuor.
ze flandern ûz den steten fuor
mit werlicher hant
allez daz man erkant,
daz swert getragen mohte
oder ze dheiner wer tohte.
bîht unde andâht
iegelicher für brâht,
als im gezam,
gotes lîchnam
von allen wart enphangen.
dô daz was ergangen
umb ir sele unde lîp,
darnâch umb kint und umbe wîp
geschertes begundens phlegen,
als die sich habent bewegen
durch ir hêrschaft.
ein burc, dâ grôz kraft
an lac in dem lande,
darûf man dô sande
irer juncherren noch zwên:
si wolden ie daz understên,
ob si gelucke verkurn
unde den sic verlurn,
daz diu kint verdurben niht.
si gebuten algeriht
den, die si schuofen darzuo,
daz si spâte unde fruo
der kinde solden nemen war,
ob man gevangen bræhte dar
die flæming algemeine
beide grôz und kleine,
alle die in den landen sint,
man, wîp unde kint,
daz sis alle liezen toeten
unde maniger marter noeten,
lestern unde smæhen,
daz si niht an sæhen
ir klage noch ir wüefen,
sô daz ob si niht schüefen
der kinde ungewârheit,
dâvon si dehein leit
hernâch möhten enphâhen.
die burgær ouch jâhen,
ob der kunic des erdæhte,
daz man gevangen dar bræhte
den grâven und die frouwen,
daz man müest noch schouwen
in des kunigs vancnusse,
daz man bluotes gusse
ûz verhe lieze gên,
ê daz man liez den,
die man noch unbetwungen sach,
deheinen ungemach
enphân an ir herschaft.
ir triu het grôze kraft,
an manigen dingen daz schein:
si jâhen algemein,
ez wære geschehen,
daz man fursten het gesehen
liut unde land enpern,
sô si sich niht mohten erwern,
und die doch alle sider
an êren kômen wider,
swie gar si wurden vertriben,
daz ot si beliben
gesunt und lebentic:
verluren si den sic,
dennoch diu kint entrunnen wol.
der kunic wære aber sô vol
untriwen unde meines,
swie daz er eines
des grâven kint von flandern,
disiu zuo den andern,
diu er vor het innen,
möhte gewinnen,
si besæzen nimmer mêre
datz flandern dhein êre
noch deheine erbschaft.
dis burgær ir hêrschaft
begunden besorgen
âbent unde morgen
mit triwen und mit flîz,
daz man dhein itwîz
moht an in gespürn,
ob halt si verlürn
dxcviii. daz leben an dem strît.
nû was sîn ouch zît,
daz si rîten solden
gegen den, die dâ wolden
in leit und übel tuon.
weder frid noch suon
moht man den flæmingen
mit nihtiu zuo bringen,
ouch heten si sichs bewegen,
wie man solde phlegen
des carrochs unde der baniere,
daz heten die helde ziere
allez nû verriht.
si sûmten sich niht,
si heten sich enpholhen got;
ouch was der phafheit gebot,
swer dâ heim belib,
daz der gen gote trib
emzigez gebet,
daz er in sîner huote het
und sich liez erbarm
ditze volc arm,
daz wan durch die rehtikeit
lite dise arbeit
von dem von francrîch.
si wurden snelliclich
bereit zuo der hervart.
der von in wart
ze houbtman genomen,
der wolt mit sinnen komen
an die franzois.
wie der curtois
einen funt wilde
ûf dem gevilde
mit den gruoben het erdâht,
daz hân ich vor für brâht,
als irz habt gelesen,
dô der tac solt wesen,
an dem der strît wesen solde,
ietweder her dô wolde
gâhen zuo dem andern,
sich heten die von flandern
mit williger kür
gemachet her für
mit ir bereiten scharn.
swaz der geriten wârn,
die hielten her dan
ûz den gruoben ûf dem plân,
unde der des fuozvolks wielt,
hinder den schocken hielt,
dâ er die gruoben weste.
nû wânden die geste,
ez wær getân durch den list,
swenne si niht lenger frist
in möhten gehalten vor,
sô wolden si enpor
ûf das fuozvolc entwîchen.
daz ahten die von francrîchen
für ein ringez mære:
si dûhte, daz ir sô vil wære,
ob halt, die dâ ze füezen biten,
hieten alle geriten,
ez wære wider si ein niht.
si îlten her algeriht,
und dô si kômen sô nâhen,
daz si die flæminge sâhen,
dxcix. dô begund mit witzen wandern
der houbtman von flandern:
er sande balde zuo in dan
einen geistlichen man,
der bat, daz si si liezen
gotes geniezen
und frides mit in wielten,
sô daz si sich enthielten
etlich frist mit dem strît
doch sô lange zît,
ob man in dheiner stunde
iht des erfunde,
dâmit si möhten gestillen
des kuniges unwillen
und sînen zorn grôz.
den boten niht verdrôz,
er warp, daz man in werben hiez.
der rede er deheine liez,
den franzoisen er si sagt.
< wir hôren wol, si sint verzagt?>
die franzoisære jâhen;
< jâ, herre, dô si sâhen,
daz iwer was sô vil>,
sprâch der bote,< an dem zil
die flæminge erfunden,
daz si iu niht enkunden
strît gehaben hie>.
swaz aber botschaft dô ergie
gegen den franzoisen
von den kurtoisen,
ich hôrte, daz der dô vil wære
geschehen in gevære
von den flæmingen:
si woldens dâmit bringen,
daz si in dester schierer nâch
jagten, als ouch dô geschach.
der bot den franzoisæren seit,
si wæren noch unbereit
mit strîte und mit wer
gen disem sô grôzem her.
dô jâhen alle gelîche
die von francrîche:
< wir wellen sîn niht tuon!
weder frid noch suon
muge wir gehaben mit in.>
sus sanden si den boten hin
und schicten sich an der zît
aller ding ûf einen strît
und staphten her ûf strîtes wân.
dô si sâhen ûf dem plân
der flæminge rot,
si wânden, si hiet got
aller ding berâten.
die von flandern tâten,
als si heten dheinen trôst,
der si von in erlôst,
wande dô si sâhen,
daz si in kômen nâhen,
dô tâtens, als die wolden fliehen.
hinder sich ziehen
die von flandern begunden,
wand si den strich kunden
über velt durch die gruoben.
die franzois dô huoben
die reis ein wênic baz;
dô si sâhen daz,
daz si zogten hin,
dô stuont al ir sin,
daz si in niht entrunnen.
die flæminge versunnen
liezen si her gâhen,
unz daz si ersâhen,
daz si der franzoise maht
in den aberhâken heten brâht -
darumbe die geste
dheiner niht enweste.
nû hôret, waz man tuo.
daz fuozvolc seic zuo
mit grôzem geschrei;
ouch heten sich enzwei
geteilet die flæminge:
die sach man an si dringen
vor unde hinden,
mit starken drucken swinden
widerfuoren si den gesten
an der stat, dâ si westen,
dâ si her ûz mohten,
dâ wart mit in gevohten
vor unde hinden,
dô die franzoisær enphinden
begunden, daz in enneben
niemen wolde zuo geben,
dô wurfen si enneben ûz
und wolden mit einem strûz
die flæminc haben umbezogen,
daran wâren si betrogen:
swelhe sich her dan huoben,
die vielen alle in die gruoben.
sich huop jâmer unde quâl,
dô daz volc über al
was vereint sô listiclich.
der von francrîch
veiger tac was komen,
ich hân alsô vernomen,
dô die von francrîch
wolden hurticlich
ûz der enge hân geriten
und an der wîte hân gestriten,
swelher dô von stat
kêrte ûz dem phat
unde ûz der strâzen,
diu in dâ was lâzen
über daz velt breit,
swelher dar ûz reit,
ungelucke den bevie.
ir was nû sô vil, die
in den gruoben dô lâgen,
daz die flæminge phlâgen,
die man dâ ze füezen sach,
niwan< slahâ, herre, slach!>;
des heten si dâ guote stat.
manic hôher herre bat,
daz man in gevangen næme,
ê der povel über in kæme.
dc. nû was dem lantvolc gegeben
ein gebot bî dem leben,
daz man niemen liez genesen,
die wîle si müesten wesen
gegen dem kunig in der vorht,
swenn er si entworht,
daz die flæminge
mit niht möhten gedingen
wan mit dem tôde bitter,
des muoste manic ritter
lîden den tôt,
der von der nôt
lîht sus wol komen wære.
ich hôrte für ein wârez mære,
daz dâ manic her wart verderbt
und von dem fuozvolk ersterbt,
dô in der sic wart beschert,
und mohten si in hân ernert,
si heten in her wider
mit grôzem guot gelôst sider,
dô was ez unerwant,
swen daz fuozvolc vant
in den gruoben und ûf dem plân,
des man oberhant gewan,
über den gie anders niht
wan des tôdes geriht.
sus wolden si sich furdern.
ditze slahen und murdern
werte von fruo morgen,
unz sich der sunne het verborgen
under die erden,
ê man die werden
franzois macht siges bar.
si verdurben sô gar,
daz ir zuo dem mâl
lebentic ab dem wal
ein mensche nie wart brâht.
alle die naht
unz an den morgen fruo
lief daz lantvolc zuo
und suochten an den stunden,
ob si noch iemen funden,
den man möht getoeten.
mit sô getânen noeten
vertriben si die wîle.
die geriten mit île
jeiten den nâch,
die man dâ hüeten sach
der karren unde der gezelt,
die dâ heten ûf dem velt
die geriten lâzen stên,
dô der strît sold ergên.
swaz dâ ûf der vart
erjaget oder erriten wart,
die wurden alle erslagen
an der fluht und an dem jagen.
si enruochten, ob er wære
schiltkneht oder rennære,
daz was in allez gelîch.
si jâhen, der von francrîch
müest ander buoben und knaben
den rittern haben,
die er her wider wolde senden.
dâmit sach man si wenden
wider ûf die legerstat,
dâ der franzoisær her hât
gezelt und hutten lâzen,
dô si fuorn ir strâzen,
dô in misselungen was.
dâ huop man unde las
solhen rîchtum,
des noch flandern hât frum.
darnâch suocht man flîziclich
under dem her von francrîch,
swaz man darunder
hern, die man erkant,
die wurden schône ûf gebârt.
nâch swelhen gesant wart
von ir eigen landen,
etlich si die heim sanden;
die man aber liez dâ,
die wurden hernâ
gebivildet baz,
denn sich der kunic vermâz
ze tuon den flæmingen.
sus kan got bringen
alliu dinc ze reht.
nû prüevet unde speht,
dci. wie dem von francrîch wære,
dô er gefriesch diu mære.
ich hân gelesen alsô,
dô der rômær cipiô
urliugt in africâ
und dô er aldâ
eins strîts gesiget het,
dô sand er sâ zestet
wârzeichen den rômæren,
wie vil der ritter gewesen wæren:
an den vil dick wær worden schîn
ein mutte vingerlin,
diu den rittern wârn ab gezogen,
daz ist ein mære unbetrogen,
die dâ zuo dem mâl
beliben ûf dem wal.
nû het ich wol dâfür,
als ich an rehter wârheit spür,
sol als manic vingerlîn
vom kunic her gesant sîn,
als maniges ritters hant
man under den tôten vant,
ir wær nâch rehter zal orden
ein mutt der grôzen zal worden:
sô manic franzois
edel und ouch curtois
was ze flandern verlorn,
dô der sic wart verkorn.
kunic philipp, nû sich
wie gotes gerich,
über dich gât!
dô davit gesundet hât
und verlôs gotes hulde,
dô wart im umb die schulde
gar zuo der zît
dem kunige davit
ein geteiltez gegeben für,
daz er mit williger kür
der zweier einez næme:
daz diu gotes râche kæme
über in alterseine
oder über daz volc gemeine.
dcii. dô vorhte davit sterben
und wolt des volks verderben.
des næhsten tages darnâch
got sich an im râch
noch vor mittem tac:
dô het der gotes slac
des lebens an getân
wol achzic tûsent man.
daz klagte davit
und bat got mit andæhtigem sit,
daz got dem volke vertrüege
unde in selben slüege.
her kunic philipp, seht,
wie got umb iwer schulde vêht
die unschuldigen diet!
swelch kunic verloren hiet
sô manigen werden ritter,
er klagt den schaden bitter,
die wîl er bî dem leben wære.
ez wære ze sagen swære
diu klag, diu in dem lande was:
swaz ich gehôrte oder gelas
von klag an einem lant,
sô gefriesch ich noch bevant
klage der gelîch,
diu dâ was in francrîch.
er het ein herz ersteinet,
der niht het geweinet.
nû hân ich ez wol dâfür
und ouch mit rehter zal spür,
die fursten hôchgeborn,
die dâ wurden vlorn,
der was beliben mit der zal
sehs und funfzic ûf dem wal,
ân ander hôhe herren,
die man dâ sach verrêren
datz flandern ir bluot.
der kunic was ungemuot,
daz gie im grôze nôt:
er wær gewesen tôt,
wær er her für komen,
sô gar was benomen
den liuten witz und sinne.
der kunic muost ligen inne
mit versparter tür,
daz er nie kom her für,
unz daz die leidigen
ir klage liezen ligen
und sanden zuo im dar,
daz er næme war,
wie er trahte umbe râch:
si wolden immer darnâch
trahten, daz er müeste sterben,
wold er niht umb râche werben
gegen den von flandern.
nû muost der kunic wandern
mit den liuten mit witzen -
er muoste si entsitzen,
wand diu schuld was sîn;
er tet dem gelîche schîn,
sam im leidete daz leben,
er hiez in für geben,
daz si heten guoten sit
und daz si im teilten mit
irn getriwen rât:
swaz er mit willen und mit tât
möhte volenden,
des liez er sich niht wenden
wan den grimmigen tôt,
er kæm ze râche diser nôt
an den flæmingen;
die wold er darzuo bringen,
daz ie ein mensch den andern
müest ezzen in flandern,
er hiez si besprechen,
ob si sich wolden rechen
an des grâven kinden:
swaz si möhten ervinden
swelher marter unde nôt,
dâmit man si tôt,
des wold er si lâzen nieten,
< daz sol uns got verbieten>,
sprâchen dô alle gelîche
arme und ouch rîche,
< wand wir fürwâr wizzen daz,
daz got sînen haz
gegen uns erzeiget hât
umb die grôzen missetat,
diu in kurzer frist
an den selben kinden geschehen ist
und an irem vater,
den der freuden gater
sô lange ist versperret,
wand er wart geherret
mit maniges jâmers gusse,
dô er in der vancnusse
von leide ist verdorben.>
von dem kunic wart geworben,
daz si zuo im kæmen
und von im vernæmen,
wes im wær ze muot.
daz dûhte si dô guot.
des wart ein tac gesprochen
in die næhsten wochen.
dô wart von allem dem lant
unde ûz den steten gesant
hinz paris ir rât.
und dô man vil drât
gebôt zwischen in,
dô gie der kunic hin
und liez im einen eit staben -
vier bischolfe im den gâben -
daz er sunder list
in der jâres frist
wolde selp ûz varn
mit kreftigen scharn
und hinz paris nimmer komen,
er hete ê genomen
solhe râch an den flæmingen,
daz er mit êren möhte bringen
hin heim und gereichen
siges wârzeichen,
und ê er sich dâvon liez trîben,
ê wold er immer belîben
ûzerthalben paris,
darnâch machtens im gewis
und swuorn im manigen eit,
daz si im wærn bereit
mit helfe zder hervart.
darnâch betrahtet wart,
wâ man ritterschaft næme
und wie man liut bekæme.
dô si dâ lange umb gesâzen
und ez hin und her mâzen,
dô wart daz erfunden,
daz man in kurzen stunden
gebôt in francrîch
in den steten algelîch,
swer zwên süne het,
der solde sâ zestet
mit kostlichen sachen
ir ein ze ritter machen;
het aber er ir drî,
den daz alter wære bî,
daz man in möht gejehen
der jâre achzehen,
sô solden die zwên
ritter amt begên;
ouch wurden in diu versten lant
brieve unde boten gesant,
daz teten si kunt offenbâr,
swer armuot wolde werden bar,
daz der hinze francrîch kæme
unde dâ ein witiben næme,
darnâch man an im spurt -
wær er edeler geburt,
sô næm darnâch, als im behagt,
ein witiben oder eine magt;
ouch möhte dâ wol gewinnen
ein burgær eine burgærinne.
dciii. dô daz gebot geschach,
kurzlichen darnâch
muost manic frouwe verklagen
daz leit, daz si het getragen,
und iren witibentum
durch des kuniges frum;
ouch het der kunic geschaffen,
swaz man junger phaffen
weste und erkande
in sînem lande,
si heten lêhen oder eigen -
si möhten denne gezeigen,
daz si der wîhe heten sô vil,
daz er zuo dem zil
der phafheit niht entwîchen möhte
noch ze leien töhte,
der müeste man enpern -
gerne oder ungern
wol driu tûsent phaffen oder baz
leien wurden umbe daz,
daz si gegen flandern kêrten
und daz her dâhin mêrten,
sô der kunic wolt sîn bereit.
ouch wart mir geseit,
daz der kunic hiez ritter tuon
maniges hantwerkæres sun:
der ez het lân belîben
und in sînes vater werc trîben
und der ritterschaft erlân,
er hiete dennoch getân,
swaz man in tuon hieze
mit dem swert und mit dem spieze.
wand ich bin des wizzenhaft,
swem diu ritterschaft
niht geslaht ist,
daz man dem ze maniger frist
siht misselingen
an ritterlichen dingen.
dciv. nû hôrt, wie ez ende nam.
dô diu zît kam,
ûf die gesworen wart
von dem kunic diu hervart,
zesamne man las,
swaz des heres was,
daz der kunic gewunnen het.
ouch muosten die stet
über al in francrîchen
dar senden sunderlichen
die wægisten und die besten,
die si under in westen,
mit den und mit den andern
wold er die von flandern
aller dinge nû behern.
swaz man solde zern,
des wart sô vil erwegt
und ûf die karren gelegt,
als ob der kunic het gedâht
mit aller sîner maht
ein jâr ûzen ze wesen.
als ich vor hân gelesen,
dô si zeinander kômen alle,
mit einem grôzen schalle
muost sich daz her ze velde legen.
die niwen swertdegen
kômen al ze velde.
dô dem kunic diu melde
kom und daz man im seit,
daz daz her wær bereit
und ze velde lægen
und niwan wartens phlægen,
wenn ouch er ze velde kæme,
wie er dâ urloup næme,
dâ wær vil von ze sagen:
man muost im dar tragen,
swaz paris diu stat
heiltumes hât,
dâ muost man in mit bestrîchen;
er bat flîziclichen
alle pheflich ordenunge,
daz man læse unde sunge,
ob im daz nû wære guot
für zaghaften muot,
als ê nie gewan
deheiner slahte man.
sîn zagheit in lêrte,
daz er zeher rêrte
unde weinte als ein wîp,
diu ir lieben mannes lîp
von ir scheiden siht:
diu weint sô heize niht,
als er vor vorhten tet.
diu kunigin grôze bet
gegen der phafheit begie,
daz si den kunic hie
unde si dâmit trôsten
und in des eides zerlôsten,
den er dem lantvolc het gesworn,
daz immer wære verlorn
hinz paris sîn widerkêre,
er begienge denn solch êre
mit strîtpæren dingen
an den flæmingen,
daz über al wurd gesprochen,
er het sich wol gerochen.
dcv. durch ir bete daz geschach.
der erzpischolf besprâch
die andern phafheit
und giengen albereit,
dâ si den kunic funden,
und sprâchen an den stunden:
< herr, uns ist verjehen,
ez sî ein eit geschehen
von iu in einem zorn,
sô daz ir habt gesworn,
ir komt nimmer her wider,
ir geleget ê darnider,
die wider iuch hânt getân:
dâvon sult ir, her, lân;
ob sich daz füeget niht,
daz iwer wille dâ geschiht,
sô sult ir in den wîlen
her wider heim îlen
und iuch bereiten baz.
wizzet, herre, daz,
daz maniger swert in zorn,
daz bezzer ist verborn
der eit denn behalten,
welt ir gehôrsam walten
gegen der phafheit,
sô sol der selbe eit
uns gegeben sîn>.
der kunic philippin
dem gelîche bârte,
als ez in beswârte,
des man dâ an in gert.
doch wurden si gewert,
wand er ze dheiner frist
dâbî getân ist,
dâ man strîten sol:
gemach tet im sô wol,
daz er die hervart
vil gerne het gespart,
dô wârn si leider tôt,
die dâ heten die nôt
für in dicke geliten.
niht lenger wart gebiten,
dcvi. der kunic huop sich von stat.
swaz paris hât
geistlicher liut und phaffen,
mit den was geschaffen,
daz si ir andâht begiengen
unde mit dem kunic giengen
und beleiten für die stat.
daz geschach, als er bat.
si bâten sîn got phlegen,
manic guot segen
wart im nâch getân,
alsô schiet er dan
und kom noch an dem tac,
dâ sîn her lac.
dâ was im ûf daz velt
manic hutte und gezelt
durch gemach ûf geslagen,
niht grôzer île si phlâgen,
wand sîn her ûf der vart
ie groezer unde groezer wart.
dcvii. nû lâz wir in varn
und sagen, wie si bârn
die flæminc zuo den sorgen.
den âbent und den morgen
seit man in grôz eise
von des kunigs reise,
wie übel in der wolde tuon.
weder ûf fride noch ûf suon
getorst nieman gereden
zwischen in bêden,
von flandern man sant
in diu næhsten lant,
swer sich lieze gezemen
dienstes unde guots ze nemen,
daz der dâhin kæme
und ires guotes næme
als vil in diuht genuoc.
manic helt kluoc
durch strît hinz flandern reit,
mêr durch sîn degenheit
denne durch den solt.
daz selb ouch tuon wolt
von engellant der junge:
der trôst sich, im gelunge,
daz er an der stunde
ze vehten funde
mit den von francrîch.
er hiez flîziclich
die von flandern bitten,
daz si mit guoten siten
bîten mit dem strît
als lange zît,
daz er darzuo möhte komen,
dô diu botschaft wart vernomen,
des freuten sich gelîche
arme unde rîche;
der trôst an den kecken
begund her für recken
geturst und frechen muot.
si zalten in ze guot,
daz si ze velde solden vinden,
der ir hern und sînen kinden
erbôt solhe smâcheit.
si wurden schiere bereit
und legten sich ze velde.
nû kom ouch diu melde
dem von francrîch,
daz in endelich
die flæming ûf dem plân
mit strît wolden bestân.
vil sêr er des erschrac:
grôzer sorgen er phlac,
ob er belîben wolde,
oder ob er solde
kêren in sîn veste.
wie wol er daz weste,
ob sich von flandern die frechen
an im möhten rechen,
ob si an in kæmen,
daz si dâfür niht næmen
deheiner slahte guot!
im wart des wol ze muot,
daz er enpôt hinz francrîch,
daz man im snelliclich
über al von dem lande
ein grôzez fuozvolc sande.
dô er der botschaft phlac,
diu melde nie gelac,
ez wurde den flæmingen kunt.
dô îlten si an der stunt
dâhin, dâ si in westen.
in ahten die muots vesten,
swie er in kæm sô nâhen,
daz si in möhten ergâhen,
sô wær in bezzers niht,
wan daz si algeriht
an in îlten hin.
si verrihten sich under in,
daz si ze rihten heten.
die von flandern teten
als liut, die sint in nôt
und die für den tôt
habent dheine ner
wan aleine wer,
die wîle si diu mac vervâhen.
dô ir her begunde gâhen
gegen den franzoisen,
dô giengen die curtoisen
zuo dem kunig und jâhen:
< herre, ir sult gâhen,
ez ist an der zît,
daz ir ûf einen strît
schicket und ouch schart
iur her und bewart
iuch vor smæhe und vor schaden,
die flæminge hânt geladen
den jungen engellois,
manigen stolzen brittanois
bringt er mit im her,
ouch seit man uns, im sî ger,
mit uns ze strîten.
ich wæn si wellent niht bîten,
daz uns mêr liute komen,
wir haben vernomen,
si wellen uns niht lenger borgen,
hiute oder morgen
komen si uns in solhem zil,
swaz man sol tuon oder wil,
daz man daz deheinen tac
lenger ûf geschieben mac.>
dcviii. an der selben stat
gie der kunic ze rât,
waz er tuon solt.
die im dâ wâren holt,
die jâhen alle gelîche,
dhein kunic von francrîche
bî dheim strît solt wesen;
daz heten si gelesen
an des lands rehtpuoch.
dô wart manic fluoch
gegeben dem schrîbære,
von dem daz buoch geschriben wære
und ouch der ez het getiht:
< swen der kunic hiete phliht
mit uns an der arbeit,
sô wær undurft, daz man im seit,
wer daz beste hiet getân,
swenn er ez selp sæhe an>,
sprâchen etlich under in.
si rieten her unde hin.
dô erfunden si ze leste,
ez wære doch daz beste,
daz der kunic selbe rit
in eine sîn stat und dâ bit,
unz er erfüere diu mære,
wie der strît ergangen wære.
der kunic was des frô,
daz man im riet alsô,
als doch was sîn gir.
er huop sich vil schier
in die næhsten stat,
die er dâ ligend hât,
dârinne wold er warten,
wie die flæminc gebârten
gegen den franzoisen.
von flandern die curtoisen
vil kûme des erbiten,
daz ir vînt kômen geriten
in ir lant und ûf ir schaden,
daz si dar kômen ungeladen,
vil übel daz ergie,
wand man si dâ enphie
als herman hinz brandiez.
der flæminc houbtman hiez
daz lantvolc ûf wesen,
daz man niht liez genesen,
swen man möht überwinden:
wîben unde kinden
der von francrîch het gedrôt,
si müesten alle wesen tôt,
überwund er siu.
seht, wan umbe diu
was den flæmingen fruot
sô grimmic der muot,
daz si des lebens sich bewâgen.
dâ die franzoisære lâgen,
dâ kêrten si die rihte hin,
ûf einen strît stuont ir sin.
dcix. dô des die franzoisær enphunden,
an den selben stunden
rihten si sich ûf einen strît,
unde in kurzer zît
die helde beidenthalben fruot
mit verdâhtem muot
zuo einander riten,
ahei, wie dâ wart gestriten!
swan man strît an væht,
wie man dâ sticht und sleht.
des habt ir vil gehôrt:
sô sît ouch des unbetôrt,
ez wurde dâ wol gevohten,
wande sich wol vermohten
von flandern die mit sorgen
âbent unde morgen
wâren bevangen:
wær den missegangen,
sô wæren niht aleine si,
ez wæren halt alle di,
die bî den jâren
noch dâ heim wâren,
verdorben an guote und an lîp;
man, kint unde wîp
het er lutzel lân genesen,
des muostens dester vester wesen
an manlicher wer.
swie der franzoisær her
groezer wære an der zal,
doch wart sô grôz der val,
als man hât verrihtet mich,
daz si vil nâhen sich
des siges heten bewegen,
dâ was manic niwer swertdegen,
der baz hiet schuoch kunt machen,
denn er zuo strîtpæren sachen
kund gerâten, swâ siz vermohten,
si heten gerne baz gevohten,
dô kunden si darzuo niht:
die dâ bî solher geschiht
wâren gewesen ê,
die enphiengen des tôdes rê
und manic wunden bitter,
ê si die niwen ritter
ritters amt lêrten.
die flæminc hie rêrten
sô vil dar nider tôt,
daz si ûz der nôt
almeist begunden fliehen
und fluhtic dannen ziehen,
dâmit ouch si gar verlurn.
die die fluht von êrste kurn,
den wâren stîg und strâzen
unkunt ze solhen mâzen,
swelhez end si komen,
dâ wart in benomen
von den gebûren daz leben.
sô wâren dise übergeben,
die dâ hie strîten vast,
mit strîtes überlast,
daz si ze langen stunden
niht über gehalden kunden,
si muosten verkiesen
und den sic verliesen.
dcx. hôret, wie ez ende nam.
got mit sîner helfe kam
den von flandern ze staten:
si genuzzen, daz si reht hâten,
und enkalt der kunic philippe,
daz er gegen sîner sippe
sô übel het geworben,
dô im aber verdorben
wâren zuo dem dritten mâl
al die er brâhte ûf den wal,
dô moht er wol verstên daz,
daz er enkalt gotes haz.
des muost er wesen unfrô.
mir wart gesagt alsô,
daz aller der diet,
diu von francrîch schiet
mit dem kunig in die hervart,
des tôdes niemen über wart,
ân swer mit dem kunic dan
von dem strîte entran,
die andern verdurben alle.
die flæminge mit schalle
hin heim kêrten wider
und sagten gote sider
danc sîner genâden,
daz er si het entladen
der sorgen und der vorhte,
diu in diu drô worhte,
die in tet sô hezlich
der kunic von francrîch.
si wârn des nû ân angst,
daz si vor langst
der kunic niht beswârt
mit dheiner hervart:
wand swie gern er wolde strîten,
sô müest er lange bîten,
daz die jungen franzois gewüehsen,
der noch ein man under den üehsen
trüeg driu, swar er wolde,
swenn er daz tuon solde.
dâvon was ir freude grôz.
si wâren hôhes muotes blôz
daz lantvolc ze francrîche,
si trûrten alle gelîche,
beide rîch und arm.
ez ist wol zerbarm,
daz sô manic mensch unschuldic
in der ungenâden ric
sol vallen durch einen man,
der wider got hât getân,
als der kunic philippe tet,
der sînem lantvolc het
verworht sic unde sælde.
mit schrift noch mit gemælde
möht nieman gemachen kunt
den jâmer, der zuo der stunt
in francrîche was
von leiden maniger slaht;
sô ist mir nie für brâht
dhein leit dem gelîch,
als dô was in francrîch -
man hete zuo den stunden
ein menschen ninder funden,
der von dem lande was geborn,
er het etewen verlorn,
darüber er jâmer truoc.
wâfen wart genuoc
geschriren und gewuoft
und über den kunic geruoft:
sîn wærn hundert erslagen,
sold er in den tagen
gewesen sîn bî in.
dô geriet im sîn sin
und sîn rât karc,
daz er sich vor in barc
ûf eine sîn veste,
die er in solher güete weste,
daz er die zît dâ vertrib
unde wol sô lang belib,
unz daz des jâmers burde
den liuten ringer wurde,
unz daz in ab dem herzen
entsliffen die smerzen,
die si daran truogen
von noeten genuogen,
die in an lâgen
und die si muosten tragen.
dcxi. ei, süezer herre krist,
wie gar volkomen dû bist
an dînem geriht!
daz schein an der geschiht,
sît der franzoisær kunic her
wider sîn êr
und wider sîn werdikeit
het zebrochen manigen eit,
het er in behalten stæte,
des er frum gehabt hæte,
des leider niht geschach.
nû was daz gotes râch,
daz under sînen danc
der eit muost werden kranc
unde gar verlorn,
den er het gesworn
zêren sînem lande
und durch râche solher ande,
die er mit flustpæren dingen
von den flæmingen
wol verdienet leit.
des swuor er einen eit,
dâmit er die sînen
trôst nâch grôzen pînen:
er machte si gewis,
daz er hinz paris
nimmer kæme wider,
er gelegt ê dar nider,
von den er was überladen
grôzer smæhe unde schaden.
den eit er gerne hiet behalten;
dô muost er brechens daran walten,
als liep im daz was,
daz er des tôdes genas.
mit laster und ân êre
tet er widerkêre
ze paris in die stat,
dô man daz volc hât
gestillet einen teil.
nâch der flæminge heil
und nâch der franzois missewende
het daz urliug ein ende,
wie aber si ze hulden
kæmen irer schulden
mit dem kunic philippin,
daz lâze wir hie sîn
und haben sîn sô lange bit,
unz wir komen an die zît
mit dem getiht,
daz si wurden verriht.
daz daz geschach, des was fürwâr
tûsent und zwei hundert jâr
nâch kristes geburt,
dô man beinziger jâre spurt
funf und niunzic und niht mêre,
hie mit tuon ich kêre
mit den mæren von francrîche
wider gegen ôsterrîche.
dcxii. nû hôret fremde mære...
ob die wiennære
iemen het gereizt
und ûf die tôrheit erheizt,
daz wirt von mir gemeldet niht:
si heten ie ein zuoversiht,
der si trôsten sich,
als ich verwæne mich,
ez wære anders ungetân.
die wiennære huoben an
ze kriegen und ze brogen
gegen dem herzogen.
die hôhsten von wienen
gehôrsam unde dienen
dem herzogen vor habten.
vil boten zuo in drabten
von etelichen herren,
die sich ouch ze verkêren
heten gedâht.
tac unde naht
den wiennæren si an lâgen,
daz si sich niht liezen betragen
ires krieges mit dem fursten
und daz si beliben in den getursten
eine kurze zît,
sô wolden si an widerstrît
in den kriec zuo in treten.
die lantherren heten
etlicher dinge ouch gedâht,
darzuo ze kranc was ir maht,
als ir gehôret wol hernâch.
dâvon in ungemach
die wiennær beliben.
dô si daz heten getriben
eteliche stunt,
dô bat im daz kunt
herzog albreht machen,
von wie getânen sachen
ditz zuo komen wære.
dô enputen im die wiennære,
daz er im daz liez sîn bescheint,
si heten sich des vereint,
si wolden im nimmer gedienen
von der stat ze wienen,
er wold in denn behalten
diu reht, diu in die alten
fursten heten gegeben;
wold er in des widerstreben,
daz müest alsô geschehen,
daz man si müeste sehen
darumb geligen tôt.
sich huop michel nôt
und ungefüeger schal
in der stat über al
mit maniger unrede swinde.
an des herzogen hofgesinde
der povel ze wienen kam:
manic drô man vernam,
die si des âbendes heten,
die schuostær jâhen, si heten
hulziner leist sô vil,
< daz wir in kurzem zil
dâmit gefullet haben
vor der burc den graben,
ob uns der herzog albreht
niht behaltet diu reht,
diu er uns billich solt behalten>.
darzuo kunde witze walten
der herzog als ein man,
der allez daz kan,
daz ze manheit gehôrt,
ouch was er unbetôrt
wîsheit unde sinne:
er beleip dort inne,
daz er ûf iren braht
nihtes enaht.
dcxiii. dô die wiennær sâhen daz,
daz der furste iren haz
alsô ringe wac,
darnâch an einem tac
diu gemeine mit im reden hiez,
daz er in diu reht liez
und die hantvest behielt,
der wienne diu stat wielt
von den alten landesherren,
oder si wolden von im kêren
ir gunst und ir triwe.
maniger rede niwe
hiezen si im sagen;
si heten einen zagen
vil lîht erschrect -
nû heten si erwect
mit ir unnutzem dreuwen
den slâfunden leuwen:
er hiez in an der stunt
hinwider machen kunt,
er gæbe umb ir drô
niht ein kleinez strô,
er wær noch krefte niht sô bar,
daz er im klein als umb ein hâr
iht lieze ab ertwingen
mit sô getânen dingen
etliche sîn râtgeben
begunden wider in streben
und rieten im daz,
daz er gestilt irn haz
und sich verebente mit in.
er sprach:< wâ welt ir mich hin?
lieze ich mich bringen
mit sô getânen dingen,
daz ich ir willen müest begên,
sô möht daz niemen understên,
si wolden mich hinz jâr
aber bringen dar,
dâ si mich iezunt wænent hân:
lât mich dâmit umbe gân!
ich weiz wol, waz ich tuon sol.
ich verriht mich mit in wol,
wærn alliu buoch verbrunnen.>
der herzog versunnen
hiez sagen und bediuten
sînen amtliuten,
si solden sich darzuo warn,
er wolt mit allem hove varn
ûf den kalenberc mit hûse.
daran was dehein pûse:
des fursten von ôsterrîch
wart bereit snelliclich
ûf den kalenberc geræte.
nû horet, waz er tæte.
er fuor ûz wiênn der stat
ûf den kalenberc drât
und lie sich dâ mit hûse nider.
er widerbôt hinwider
den wiennæren umb ir schulde
sîn genâde und sîn hulde.
über al er sant
zden sînen in daz lant
und hiez deheine strâzen
den wiennæren lâzen
zder stat noch dâvon.
man tet in sô gedon,
daz ir vihe und ir swîn
in der stat muosten sîn
und dâ vor êhafter nôt
vor hunger muosten ligen tôt.
der furst si des betwanc,
daz si eins acker lanc
her für getorsten ninder komen,
ouch wurden in benomen
die strâzen, stîge unde weg,
die het der furst in sîner phleg,
daz niemen her noch hin
her ûz moht noch hin in.
ouch wart diu tuonou sô bewart,
daz niemen dhein enouwevart
an dem wazzer moht gehaben.
umb swiu die wiennær ê gâben
einen schillinc phenninge,
daz bot man nû gar ringe
umb ein phunt oder umbe zwei.
des huop sich grôz geschrei
von dem povel in der stat.
daz groezist volc, daz wienne hât,
daz sint hantwerkære:
smid und bogenære,
slozær und goltsmit,
sarwurkær und mezzrær hânt den sit,
daz si fiwer müezen han;
satlær, schuostær ouch des ân
mugen belîben selten;
des muosten ouch enkelten
nadlær, fleischackær unde becken;
ouch muosten in die wende stecken
die kursenære ir geziuge.
ouch lebten dô mit der smiuge
schrôtær, dræhsel und die tuochweben,
ouch sach man dô mit kummer leben
wollær, lodnær und die tuoch verbent,
die buochvel unde leder gerbent,
huotær, wurflær und die dâ strickent
und die dâ altiu kleider flickent,
schiltær, bindær und rîsnærinne
und die dâ kunnen sîden spinnen,
kezlær und die dâ glocken giezen;
ouch muost des schaden dâ verdriezen
zimmerliute und steinmetzen,
sporær und die man siht setzen
unde modelen die zigel,
glasær und die dâ machent spiegel,
schrinær und die dâ machent vaz.
der selbe schade ouch besaz
gurtlær und irhære,
bantschuostær und buochlære,
kompær und die dâ snîdent zeine
und die ûz horne und ûz beine
drænt, swaz man kluoges wil,
der vindet man ze wienen vil,
munzær, die dâ phenninc slahen
unde die dâ drænt ûz tahen
heven unde krüege
und die dâ gefüege
hêsip zhanden gerehtent
und die ûz holze korbel flehtent,
die wurden alle zornes vol,
dô in holz unde kol,
des man bedarf ze fiwer
wart sô gar tiwer.
noch was ein groezer schaden dâ:
man mohte niht gehaben sâ
sô vil holzes in der stat,
daz man ein veilez bat
hete zuo den stunden
in aller der stat funden,
des muoste man dô schouwen
manic magt und frouwen
sal und ramgevar,
diu vor was schoen und klâr.
dcxiv. nû hôret, wie daz ergie.
die hantwerkær und alle die,
die sich muosten bejagen
ires hantwerks und betragen,
die sagten den rîchen,
daz si sich kurzlichen
mit dem fursten slihten
oder aber alsô rihten,
daz si in gæben zezzen,
die wîle si besezzen
alsô solden sîn,
beide korn und wîn.
wolden si des niht tuon,
sô müesten si nâch suon
gen dem herzogen ringen
und wolden im bringen
die schuldigen alle gevangen,
von den ditz wær ergangen
und die sîn orthaber wæren.
diu red den hôhen burgæren
wart sorcsam unde ungemach.
si nâmen manic sprach,
durch den list si daz teten,
daz si den povel gerne heten
behabt in dem werren
unz ûf die zît, die herren
heten für gezalt.
kluoger rede manicvalt
der breitenveldære
und etlich ander wiennære
den arm liuten für gâben,
si solden sich wol gehaben
eteliche frist,
wande si den list
in vil kurzen stunden
gen dem fursten funden,
daz er müest begên ir willen.
alsô sach man si gestillen
etlich zît die gemeine.
ez half aber kleine.
hunger und der gebreste
wart in der stat sô veste,
daz der povel lenger zît
mohte niht gehaben bît.
eins morgens wâren si gesamt
und heten nâhen verdamt
den breitenveldære
und den altenreinære
und swaz der schuldigen was.
der iegelicher kûm genas,
sô erzurnet was daz volc;
als ein vinstre wolk
sach man vol die strâzen alle,
diu stat erwagte von dem schalle,
den daz volc dô begienc.
diu phafheit daz undervienc,
daz niht manslaht dô geschach.
geistlich liute man sach
sô lange reden zwischen in,
unz si ez brâhten dâhin,
daz die rîchen lobten daz,
daz si des herzogen haz
solden gestillen
und begên sînen willen
und aller irer schulden
komen ze sînen hulden.
und daz solt geschehen
in sehs tagen, hôrt ich jehen,
und ob sîn geschæhe niht,
sô solt dhein ander zuoversiht
zwischen in sîn,
wan daz den herren mîn,
herzog albreht den frechen,
diu gemeine solde rechen,
sô daz si im drât
gevangen ûz der stat
wolden alle die antwurten,
an den si ze rehte spurten
schulde deheine.
dâmit diu gemeine
zogt in mit ir rotten.
der abt von den schotten
mit flîze wart gebeten -
die rîchen wiennær daz teten -
daz er ûf den kalenberc rit
und mit flêgundem sit
die herzoginne von in bæte,
daz si ir genâde tæte,
als si dick getân het,
daz si mit râte und mit bet,
als si dicke het getân,
noch bræhte daran
den herzogen tugentrîch,
daz er genædiclich
si zuo im komen lieze;
swaz si si tuon hieze
ze wandel und ze bezzerung
albrehten dem fursten junc,
des woldens alle sîn bereit.
ouch wolden si zuo geleit
niemen haben wan sî.
diu tugentvol, wandels frî
iren prîs mêrte:
ir tugent si daz lêrte,
daz si sich zehant
der teiding underwant
zwischen dem fursten hôchgeborn
unde den, die dâ verlorn
sîne hulde heten.
vil wart dô gebeten,
daz doch lutzel galt:
sô gar der furste balt
was an den sachen strenge,
und swes doch die lenge
diu furstin niht wold enpern,
des muoste si gewern
der herzoge fruot.
daz kom den wiennærn ze guot.
dcxv. der abt den wiennæren
kom mit solhen mæren,
daz der furst wær daran brâht,
daz si drî tage unde naht
solden haben sicherheit;
swaz von in für geleit
wurde den râtgeben,
darüber wold er in geben
solhe antwurt,
daran man sîn ernst spurt,
des næhsten morgens fruo
sach man rîten zuo
von wienen die besten,
allez daz si westen,
daz dâ ze reden het diu stat,
daz wart des fursten rât
für geleget beinzigen.
von den wart es dô niht verswigen
dem fursten wîs und kluoc.
dô der genuoc
ir meinunge vernam,
durch waz si wærn dar kom,
des het in der ziere
geantwurt vil schiere,
von einer bete, der si bâten,
muoste in misserâten
allez daz, des si gerten:
dô si die bete lêrten,
diu mêrte ir ungemach.
nû hôrt die bet, diu dâ geschach:
si gerten flîziclich
an den von ôsterrîch,
daz er im lieze dienen
von der stat ze wienen
mêr, denn man ê het getân,
daz er si lieze hân,
swaz sô er weste,
daz in ir hantveste
sagten ze reht.
dô sprach herzog albreht
zuo sînem râte:
< nû gêt zuo in drâte
und sagt in für den munt,
daz si für die stunt
varn an ir gemach
und rihten sich darnâch,
daz si nimmer mêr gewinnen
von mir suon noch minne,
si füeren mir ê her
al die hantvest,> sprâch er,
< die si ie gewunnen>.
die râtgeben versunnen
sprâchen wider in:
< her, sagt uns iwern sin,
swes ir niht welt enpern,
daz suln si allez gern
ûf iwer genâde tuon,
daz si gewinnen huld und suon.>
dcxvi. dô sprach der herzog algeriht:
< alsô meine ich sîn niht.
ir sult in alsô sagen,
ob si iuch halt frâgen,
ob mîner vorderung sî
dehein genâde bî,
daz ich iu hie bescheine,
daz ich in daz nur meine
ze fluste und ze schaden
sunder aller genâden,
darüber tuon nâch irem muot,
swaz si nû dunke guot.>
den wiennærn was leit,
dô man in het geseit
die meinung des fursten.
si sprâchen:< in den getursten
lâz wir uns niht sehen,
daz wir hie verjehen
oder dheiner sach uns binden,
der wir dort niht vinden
an der gemein verhengnusse.>
grôzer sorgen gusse
ir herze begôz,
ir sorgen was grôz,
waz in wær daz beste,
nû erwurben si zem leste
frist ze drîn tagen,
der herzog hiez in mêr sagen,
ob si sich berâten wolden,
daz si hinz wienen sagen solden,
si tætenz gerne oder ungern,
sô wold er des niht enpern,
dâ man sæhe inne haben
die burc innerhalp der graben,
daz man bræche dâ
durch die rincmûr sâ
zwô lucken alsô wît,
ze swelch getâner zît
sich hüebe mêr ein solich bôr,
daz den sînen diu burctor
niht durft wæren
gegen den wiennæren.
dcxvii. dô man in daz seit,
alrêrst wart in leit,
dô der man wart ie strenger,
si sprâchen:< wert ez iht lenger,
wir fliesen êr und guot.>
mit trûrigem muot
kêrten si âne twâl
gegen wienen ze tal.
nû was ez sô spât,
daz si an den rât
niht mohten gegên,
dâvon liezen siz gestên
unz des andern morgens,
die rîchen phlâgen sorgens,
wie si gebârten in dem rât,
daz si bewarfen die stat,
daz diu iht kummer müeste dulden
unde daz si doch ze hulden
kæmen gen ir herren,
darzuo begundens kêren
allen iren flîz.
grôzen itwîz
muosten si hôren,
dô si die red enpôren
begunden der gemein,
daz der furste über ein
anders niht wolde,
wan daz man im solde
antwurten drât
al die hantvest von der stat;
darüber man in hôrt
mit manigem ernsthaftem wort
al genâde versprechen;
si müesten ouch zebrechen
die rincmûr, die si heten,
bî der burc an zwein steten,
wand an dhein ander ebenunge
wolde sich der furste junge
mit deheinen dingen
niemen lâzen bringen.
dô die wiennære
gehôrten disiu mære,
dô erschrâken si sêre:
wîsung unde lêre
suochtens flîziclichen
datz den arm die rîchen.
dô sprach diu arme diet:
swer uns von dem gemache schiet,
den wir heten unz her,
der was diser stat êr
gehaz und gevære:
< ir hôhen wiennære,
lât uns hôren iwern muot,
waz iuch daran dunket guot>,
ûz dem povel einer sprach,
< dâ welle wir iu nâch
antwurten drât.>
die rîchen an der stat
giengen an ein sprâch
und vil kurzlich darnâch
enputen si her für,
daz si mit gemeiner kür
welten zwelfe ûz in allen,
die darzuo möhten gevallen
über al der gemein;
swes si mit den enein
wurden âne gevære,
daz daz ir aller wille wære.
des bewâgen sich dô
die hantwerkær alsô,
daz si sanden hin
ir zwelfe zuo in,
die solden besehen,
ob dâ möht geschehen
dehein einunge.
nû hôrt, wie in gelunge.
dcxviii. dô si zesamme sâzen
und daz dinc mâzen
under in manigen ende,
dô sprach der behende
von breitenvelde her kuonrât:
< ez muoz disiu stat
aller ding verderben,
ir welt denne werben
mit einander algelîche
beide arm und rîche.>
dô sprâchen zehant,
die dar het gesant
hin in diu gemeine:
< diu sach ist grôz und niht kleine,
swâ des ein stat
gedenket und muot hât,
daz si mit ir kraft
ir rehten hêrschaft
widerstreben wil.>
dô sprach an dem zil
ein rîcher burgær von wienen:
< nû lât uns darzuo dienen
alles des wir mugen,
als verre als wir tugen,
und versuochen, ob wir
des herzogen gir
und sîn zornigen muot
mugen bringen ze guot.>
si sprâchen:< des tuo wir niht:
wande daz disiu geschult
von iu ist zuo komen,
daz hât der furste wol vernomen,
dâvon macht sîn ouch ende,
ditz muoz sîn ouch unwende.>
dô sprach der rîchen einer:
< der schade wurd noch kleiner
denn der furste hât gedâht,
wolt diu gemeine mit ir maht
uns bî gestân.>
< ir sult uns wizzen lân>,
sprâchen die boten der gemein,
< wes ir sît worden enein,
mit wiu man diser sache
ein guot ende mache.>
die rîchen sprâchen aber dô:
< daz müest geschehen alsô,
daz ir stæt belibt
an uns und kriec tribt
mit uns vesticlichen.>
des antwurt den rîchen
diu gemein und sprach:
< ze solhem ungemach
ist daz volc unverriht:
si enhabent der koste niht,
daz si alsô belîben.
swer mit fursten wil trîben
solhez urliuge,
daz bedarf niht der smiuge,
ez muoz gerætes phlegen:
welt ir iuch des bewegen,
daz ir uns lîhet zezzen,
die wîl wir sîn besezzen
und al die wîl uns in die stat
der herzoge niht füeren lât
weder holz noch kol
und allez, daz man haben sol,
dâ wir arbeiten mit?>
dô sprâchen mit unsit
die rîchen wiennære,
der al die hantwerkære,
die hie ze wienen sint,
darzuo ir wîp und ir kint
ein môneit wolde spisen,
er müest vor sorgen grîsen,
hiet er des fursten guot.
< nû wes habt ir denn muot,
wes wir uns rihten sullen?>
< wolt ir erfullen
unser bet und rât,
sô müest ûz der stat>,
sprâchen die rîchen,
< iur etlich entwîchen,
die niht kost mugen gehaben.>
den si daz für gâben,
die sprâchen:< diser ungelimph
mac wol sîn iwer schimph,
des ir muotet hie?
solden alle die
vâren von der stat,
die an kost lîdent unrât,
sô wær ir al ze vil,
die an disem zil
die stat müesten rûmen.
ir sult iuch niht sûmen
und gebt dem tag ein ende:
diser rât ist unbehende,
den ir uns habt getân,
wær dhein ander schad daran,
wan diser aleine:
ob die hantwerkær gemeine
von der stat füeren
und dâmit huld verlüren
des fursten von ôsterrîche,
der ze starc und ze rîche
den wiennæren darzuo ist,
daz si dheine lange frist
immer mugen vor gesitzen,
sô komet ir mit witzen
und mit guot ze hulden,
sô belîb wir in den schulden,
sô daz der herzog albreht,
als er sîn ouch hete reht,
ob er erzeigte solhen haz,
unser dheinen fürbaz
her ze wienen wider lieze;
sô belîbet ir an dem genieze
und wir an schaden und an laster>.
nû huop sich ie vaster
under in der schal
und dâ her ûz erhal,
alsô daz man in vernam.
mit zorne der povel kam
mit schallundem sûs
für daz râthûs.
ire zwelf si frâgten,
daz si in balde sagten,
wes man dort inne phlæge
und wie daz dinc læge.
die selben helde ziere,
dem povel verjâhen schiere,
wes die rîchen heten muot.
dô wart maniger unguot,
der vor guot was ersehen,
menniclich hôrt man jehen:
< sullen wir nû drât
rûmen die stat,
darumbe daz wir niht
mit koste sîn verriht,
und sullen die hie heime sîn,
von den wir lîden solhen pîn,
die den fursten beswârt
habent mit ir hôchvart,
daz er erzurnet ist,
dâvon wir an diser frist
verderben und erarmen?>
maniger sprach:< mir erbarmen
mîn wîp und mîn kint,
diu der kleider blôz sint,
diu ich nû hân verzert.
wir wæren unernert,
solt des fursten haz
gegen uns wern fürbaz>.
ein ieglich hantwerkære
jach, daz versezt wære
sîn wercgeziuge allez samt
wie die wurden verdamt,
die an dem kriege schuldic wâren,
des begunden si vâren
der povel gemeiniclichen
drangen an die rîchen
und wolden si verderbet hân.
dô wart ez alsô understân,
daz die rîchen sicherheit
dem povel und gewisheit
nâch der willen tet,
swes der furst muot het
und des er niht enperen wolde,
daz man daz allez tuon solde.
dcxix. der povel swuor manigen eit,
swâ niht wurde ab geleit
des herzogen zorn,
si müesten alle sîn verlorn,
die dâ heten schulde,
daz si des herzogen hulde
sô lange müesten enpern.
gerne oder ungern
muosten die rîchen
bald und snelliclichen
ûf den kalenberc varn
und al die in nutz wârn
bitten unde flêgen,
als diu red was gelegen
zwischen dem fursten unde in,
daz man in zug die vert dâhin,
des gerten si dâ.
die râtgeben sâ
der sach sich underwunden.
den fursten si fanden
reht als si in lâzen heten,
swie vil er wart gebeten,
doch kund in mit deheinen dingen
an ander nieman niht bringen
denn an die vorderunge,
die der furste junge
von êrste het getân:
die wold er ie hân
und wolt darab niht komen.
dô daz heten vernomen
die hôhen wiennære,
swie leide und swie swære
in diu sache was ze tuon,
doch daz si gewunnen suon
des fursten und der stat,
swes er niht wolt haben rât,
daz geschach ze leste:
alle die hantveste,
die diu stat ze wienen het,
die wurden alle an der stet
dem herzogen für getragen.
nieman darf mich frâgen,
ob si iht lachten darzuo.
nû hôret, waz der furste tuo.
er luot und besande,
swaz er der herren kande
in dem lande zôsterrîch,
die den wiennærn heimlich
ê heten gegeben trôst,
si wurden wol erlôst
von ir helfe und ir rât.
dô die kômen, an der stat
zir aller angesiht,
die daran heten phliht,
die hantvest man alle las;
unde swaz der was,
an den man moht gekiesen,
daz daran moht verliesen
der furst mit einem dinge
gegen zehen phenninge,
der liez er deheine niht,
er zart si zuo ir angesiht;
die ander gap er in wider.
ouch muosten si dar nider
brechen sâ zestunt
die rincmûr ûf den grunt
an den steten beiden,
die in wârn bescheiden.
ob ez ouch guotes koste iht?
entriun, des widerred ich niht,
wand ez was vil billich.
dô der von ôsterrîch
den kriec ze solhem ende braht,
reht als er sîn het gedâht,
dô fuor er wider hinze wienen.
mit vorhten sach man im dienen
hin für die wiennære.
wie lanc der zît wære
ergangen sît kristes geburt?
ez geschach reht, dô man spurt
tûsent und zwei hundert jâr,
und sehs und niunzic fürwâr.
vil kurzlich darnâch
hôrt, waz dô geschach.
dcxx. der furst ûz bêheimlant,
kunic wenzlâ genant,
von der tohter sîn
wolt nû gewaltic sîn:
von rôme kunic adolf
und von meinze der bischolf,
in dûht, er hete sicherlich
solhe phliht an dem rîch,
swaz er het ze werben,
daz des liez niht verderben
der kunic noch sîn rât.
daz gefrieschen als drât
von ôsterrîch die herren.
die begunden kêren
darzuo allen iren sin,
wie si eine unminn
zwischen den fursten bræhten zuo.
ir boten spâte unde fruo
von einem zuo dem andern riten,
ieglicher hiez den andern bitten,
daz er in snelliclichen
bespræche heimlichen.
sus draften hin und her
die boten under in entwer,
unz daz si alle drâte
mit gemeinem râte
wurden des enein,
si wærn grôz oder klein
in ôsterrîch des landes kreizen,
swie die dienstman wærn geheizen -
ich hôr, der sî dâ vil -
die gelobten ûf ein zil
hinz stockerouwe ze komen.
nû hân ich niht reht vernomen,
an welhem tage daz geschach,
ân dô man si komen sach,
diu zît, diu von in was benant,
niemen si des erwant,
si kæmen alle dar.
ir wart ein schoene schar.
dô si sich gesamnet heten,
nû hôret, waz si teten.
der herren wâren vier -
hiet man si halt genant mir,
sô enwold ich ir niht nennen;
ob ir si wolt erkennen
der gedanke, der si wâren,
si stuonden bî den jâren
an des herzogen rât,
für die besten man si hât.
von ôsterrîch der edelgeborn,
ez hete wol gesworn
der furste albreht,
si wæren im gereht,
wand er weste niht
der tougen geschiht,
daz still und heimelich
die hern in ôsterrîch,
alte unde junge,
lêre und wîsunge
nâmen von in.
sô grôz was ir sin,
daz si den fursten daz verhâlen
und mit listen vor stâlen;
doch wart er sîn gewar
über etlich jâr
und schuof, daz ez si gerou.
nû hôret, wie datz stockerou
dcxxi. der tac ende nam.
von bêheim dar kam
des kunigs botschaft,
der bat die geselleschaft
von ôsterrîch der herren,
daz si solden kêren
an den kunic adolfen,
sô wold er in sîn geholfen
von des rîches wegen
und wold ir helflich phlegen,
biz der kunic kæme
und daz lant selb in næme.
der geheiz was dô genuoc;
doch was dô sô kluoc
maniger, den man dâ sach,
daz er ez sêr versprâch,
er wurde nimmer undertân
deheinem bêheimischen man:
sus wærn si missehandelt,
dô mit in het gewandelt
in dem lande zôsterrîche
von bêheim ottacker der rîche,
< nâch des tôdes frîungen
wolt wir nû den jungen
wenzlân den frechen
sîn vater an uns lân rechen?
daz daz ergê, enwelle got!
in der swâben gebot
well wir immer belîben,
ê daz die bêheim trîben
ir hôchvart hie,
als daz von in ergie>.
die die rede getân heten,
die wurden gebeten
von den andern allen gelîch,
daz si in helfelich
des krieges gestüenden bî,
wand si des willen wæren frî
unde sicher des muotes,
daz ir lîbes und ir guotes
< dehein unser werde
gewaltic ûf der erde,
diu dâ heizet ôsterrîch.
ob uns der kunic getriulich
beide spâte unde fruo
mit sîner helfe leget zuo
durch kunic adolfes willen,
des sol uns niht bevillen,
wir nemen ez für guot>.
die herren hôchgemuot
wurben vil drâte
und giengen ze râte,
wie manz an gevienge,
daz ir will ergienge.
als manic houbt, als manic sin -
alsô geschach under in:
man het dâ zuo den stunden
ninder viere funden
under den von ôsterrîche,
der wille dâ stüende gelîche:
die wolden sus, jene sô.
ze jungist si sich dô
vereinten, daz man zehant
êrbære boten sant
zuo dem kunic wenzlâ,
daz die reht erfüeren dâ,
waz man an im möht gehaben,
die den selben rât gâben,
die, enphulhen flîziclichen daz
den boten, daz si niht laz
wæren an der botschaft
und daz si mit sinne kraft
wurben an den kunic hêr,
daz er durch sîn êr
in beschiede, ob er wolde,
wanne man von im solde
gewarten, ob ez alsô kæme,
daz von ôstrîch der furste næme
an in oberhant und râch -
als ez ouch geschach -
wes si denne solden sich
trôsten von im gewislich,
daz er si daz wizzen liez,
die man daz werben hiez
und die hinz bêheim in daz lant
ze boten wurden gesant,
die wâren von ôsterrîch
von lîchtensteine her heinrich
und der hâkenbergære:
si wâren redebære
und dûhten sich gar kluoc.
man gap in genuoc
botschaft ze werben,
si liezen nihts verderben,
daz in enpholhen wart,
si wurden zuo der vart
snelliclich bereit,
vil insigel man leit
an einen brief grôz,
der ez allez beslôz,
des man gewarten solt von in.
dâmit riten si dâhin,
dennoch ê si sich schieden hie,
manic rât ergie,
wie siz solden erheben,
ze jungst wart für gegeben
den jungen und den alten,
si solden witze walten,
wand si den herzogen westen
sînes muotes sô vesten,
< daz er nimmer, entuot,
...
drôlich noch in übermuot.>
einez dûhte si dô guot,
daz man durch bescheidenheit
den fursten unverzeit,
herzogen albreht,
bæt des landes reht
und gewonheit behalten,
die in die alten
und der keiser friderich
heten gelâzen zôsterrîch
und dem lande gegeben:
< wold er uns des widerstreben,
sô daz ers niht behielte>,
ob sich danne spielte
offenbâr oder stille
von sînem dienste ir wille,
daz kæm im zungemach.
sus nam ein end diu sprâch
und der tac ze stockerouwe.
in hôchvertiger schouwe
sach man die jungen herren dâ.
daz gerou etlich hernâ.
dcxxii. nû hôret, wer die wârn,
die hinz wienen wolden varn:
ez was der alte kuonringære
und her alber der buocheimære,
mit den fuor ouch dar
von sunnberc her hadmâr
und von sumerou her kuonrât.
und ê hinz wienen in die stat
die herren wâren komen,
dô het der herzog vernomen
alliu diu mære,
wie ez dort ergangen wære,
und alle ir gelegenheit
was im genzlichen geseit.
darzuo gebârt er als ein man,
der halten unde lâzen kan
und verswîgen, swaz er sol,
unz daz ez sich im füeget wol.
des næhsten tages fruo
giengen dise vier zuo,
dâ man den fursten wesse,
und dô er het gehôret messe,
dô bâten si in hôher gân.
si sprâchen:< herr, ir sult ez lân
ân haz und âne zorn.
wir sîn erkorn
ze boten von der gemeine:
si sîn grôz oder kleine,
die herren hie ze ôsterrîche
die erpietent iu alle gelîche,
si haben iuch dicke gemant,
daz ir uns und daz lant
hiet gêret dâmit,
daz ir nâch dem alten sit
unde nâch der gewonheit,
diu iu dick ist vor geseit,
wie die alten fursten ie,
die vor iwer wâren hie,
daz lant innen heten -
dick sît ir gebeten,
daz ir uns werdet sleht
an des landes reht:
des wurde wir verzigen.
daz ist alsô gedigen,
daz wir und unser genôz
mit manigem schaden grôz
ditz haben übersehen.
nû well wir iu verjehen,
edel furste fruot,
des uns ist ze muot:
ist daz ir uns gewert,
des diu gemeine an iuch gert,
sô well wir williclich
iu dienen zôsterrîch;
tuot aber ir des niht,
sô hôrt, her, waz geschiht:
wir ziehen uns umbe diu
mit dienste und mit triun von iu,
und mit swelhen sachen
wir iu mugen gemachen
widerteil und haz,
daz tuo wir umbe daz,
daz wir vor iu belîben frî
und daz dester kleiner sî
iwer kraft unde maht.
herre, swes in sî gedâht,
wes ir uns trôstet hie an,
daz sult ir uns wizzen lân.>
dcxxiii. den wîsen und den wolgezogen
albrehten den herzogen
sach man güetlichen gebâren
wider die, die dâ wâren
boten her zuo im.
er sprach:< ich vernim
iwer meinung wol.
ich wil gern, swaz ich sol,
durch iwern willen tuon
und doch niht durch die suon,
der ir mich wænt betwingen,
ir sult mir für bringen,
wes ich iuch sull erlân
und waz ir welt von mir hân.
ist daz mit bescheidenheit,
sô belîbt ez unverseit;
wære aber sîn ze vil,
daz ir mich an disem zil
wolt twingen unde trîben an,
sô wil ich ez wizzen lân
mînen oberisten rât
unde wil iu vil drât
antwurt darüber geben.>
ringen unde streben
den fursten man sach
sêre darnâch,
daz si inz liezen wizzen schiere,
dô sprâchen dise viere:
< alliu diu wort,
diu wir hie haben gehôrt,
diu sul wir in widersagen
und deheinez verdagen,
des wir haben vernomen hie.>
dâmit ein urloup ergie
zwischen dem fursten und den hern.
nû schimphte stæte unde gern
der herzog mit dem buocheimære.
er sprach:< alber, sag mir diu mære,
wer hât daz beste getân
ze stockerouwe ûf dem plân?>
< herre, daz wil ich iu sagen -
man weiz wol, daz ich verdagen
ûf mich selben niht enmac:
datz stockerouwe ûf dem tac
haben wir unverdrozzen
ein glocken gegozzen,
dâ wære niht gebresten an,
wan daz wir klechels niht enhân,
der darin gehôrt.>
dô sprach der furste unbetôrt:
< alber, durch die triwe dîn
lâz ot mich den klechel sîn!>
< herre, daz müest ergên,
sold ez an mir eine stên.>
solher schimphrede vil
begie er zuo dem zil.
darumbe jene herren drî
wâren zornes niht frî,
daz deheiner geschiht
der buocheimær verswîgte niht,
ob ez halt wære schedelich,
hiemit schieden si sich,
ieglicher kêrt an sînen gemach,
und vil kurzlichen darnâch
randen aber und aber
ir boten hin unde her,
wâ si zeinander komen wolden,
dâ si die botschaft hôren solden,
diu in von bêheim was komen.
dâ wurde ouch vernomen,
waz antwurt der furste junge
über der herren vorderunge
unde über ir bet
den boten gegeben het.
des wurdens aber alle gemein
mit einander enein
und machten des als ê
ein tac, hinz trebensê
ûf ein kurze bît.
und dô des tages zît
verloufen und verendet wart,
mit grôzer hôchvart
und mit maniger grôzen schar
samten sich die herren dar.
si gebârten dem gelîch,
sam ob in ôsterrîch
ir iegelicher furste wære.
manigen swæren soumære
fuort man ir etlichen mit,
der solher herren sit
vor nie gephlac:
hinz trebensê ûf den tac
kom maniger in der aht,
als ob er gewis wær gemacht,
man sold in dâ ze herren weln.
ich kan iu niht gezeln,
waz geuwischer dorperheit
etlicher dô an sich leit,
diu darnâch kurzlich erlasch.
bereit in harnasch,
sus ich hân vernomen,
wârens al dar komen.
dcxxiv. nû hôret, wie ez ergie.
dô si sich gesamten hie,
die dar komen solden,
von êrst si wizzen wolden
diu wârhaften mære,
waz diu botschaft wære,
die man in brâhte da
von dem kunic wenezlâ.
des wurden schier si gewar,
wand man truoc in dar
ein hantvest lanc und breit,
diu al die sicherheit
vergewiste und beslôz
und diu gelubde grôz,
diu in getân het
nâch kunic adolfs bet
der furst ûz bêheimlant.
und dô man ervant,
daz diu gelubde wâren guot,
dô gewunnen hôhen muot
die hern von ôsterrîch.
si frâgten flîziclich
die herren alle viere,
waz in der furste ziere,
herzog albreht,
umb des landes reht
ze antwurt het gegeben.
dô sagtens in vil eben
die red unz ûf ein ort
von worte ze wort,
die dâ boten wârn,
daz het heizen ervarn
albreht, der furste fruot,
wes si heten muot,
daz er durch si tuon solde,
darüber er sich gerne wolde
genædiclich verdenken.
dô wart manic widerwenken,
der wolt sus, sô wolt der sô,
diser leidic, ener frô
wurden der mære.
si vorhten, daz in wære
der herzog alles des bereit,
daz im wurde ûf geleit,
unde von den selben sachen
wolden si imz swære machen
und giengen under in ze rât,
wie si kriegs gewunnen stat.
des wær gewesen gar unnôt:
swie zuhtic rede er in bôt
der herzog von ôsterrîch,
sô enhet er doch gewislich
des deheinen fürsaz,
daz er im mit dheinem traz
noch mit drôlichen dingen
iht liez ab ertwingen
als klein als umb ein hâr.
nû hôret, wie siz legten dar.
dcxxv. ener hin, diser her,
alsô giengz under in entwer,
diser ditze, diser daz:
ie lenger man dar ob saz,
ie unverrihter ez wart,
swer aller freidiclichst gebârt,
der dûhte sich der tiurist.
dô lange frist
den kriec si under in getriben,
dô wurden an geschriben
die bete und diu reht,
diu in der herzog albreht
behalten unde leisten solde,
ob er ir herre wesen wolde.
waz hulf, ob ich ez allez zalt?
daz muoten was sô manicvalt,
daz si dâ teten,
heten si gebeten
den alten herzogen fridrich,
dem stîre unde ôsterrîch
von erbschaft was undertân,
si wæren sîn von im erlân.
under manigen sachen
wil ich iu kunt machen
ein teil ir vorderunge:
si muoten, daz der furste junge
fürbaz von dem lande
dhein varunt guot sande
hinz swâben noch an dheine stat,
ez geschæch denn nâch ir rât.
darnâch si im für gâben,
daz er hin für dheinen swâben
in dem lande behielte;
swelher dheines guotes wielte
in dem lande von hîrât,
den sold er dester drât
beheren und bestroufen
und mit phenning ab erkoufen,
daz ot ir deheiner
weder grôz noch kleiner
belibe datze ôsterrîch,
des gerten si flîziclich.
der andern sache was sô vil,
sold ich si an disem zil
sunderlichen sagen,
des müest iuch betragen,
ez wart dô manigs gegert,
daz des niht was wert,
daz ez wart an geschriben.
dô si daz lanc getriben,
dô schieden si von trebensê
unde sanden aber als ê
vier herren wîs erkant,
die ich vor hân genant,
zuo dem herzogen fruot,
daz si erfüeren sînen muot:
als erz zuo den stunden
an dem brief geschriben funde,
wold er in daz behalten
und solher fuore walten,
der er von in wær gebeten
unde die si im heten
enpoten hinze wienen,
sô woldens im gern dienen,
geschæhe aber des niht,
sô sold er dheine zuoversiht
fürbaz zirem dienste haben.
der herzoge sînen swâben
legte für sunderlich
der herren bet von ôsterrîch.
die sprâchen:< herr, uns dunket guot,
ê daz ir êre unde guot
durch unsern willen verlieset,
daz ir uns ê verkieset
und lât uns vâren als wir megen.
ir habt in iwern phlegen
sô manic hêrschaft anderswâ,
daz ir uns wol behaltet dâ.>
dcxxvi. den wîsen und den wolgezogen
von ôsterrîche den herzogen
sach man wîslichen gebâren,
zuo den, die bî im wâren,
guotlich sprach er sân:
< lât mich dâmit umb gân
und hôret nur zuo.>
des andern morgens fruo,
dô diu messe wart begangen,
dô wart an gevangen
der teidinge aber als ê.
der brief, der von trebensê
dem herzogen was gesant,
swaz man daran geschriben vant,
daz tet der furste zuo der stunt
der herren boten kunt,
er wold ez allez stæte haben,
daz man im nur vier swâben
ze haben gund in dem lande,
die selben vier er nande:
von landenberc marschalc herman,
den wold er hie niden hân,
und von walsê hern eberhart;
darzuo in benennet wart
sîn bruoder her heinrich
und von walsê her uolrich,
daz man im der gunde,
wand er si müelich kunde
alswâ lâzen wonen
denn bî iren konen -
wand von walsê die muotes frî
heten edler frouwen drî
genomen hie ze lande,
die boten, die man sande
hinz wienen zuo dem fursten,
die wârn in den getursten,
daz si nihtes verswigen:
< uns dunket, herr, ir wert verzigen>,
sprâchen si zdem herzogen.
< nein, ir sult hin zogen
und saget, wes ich hân gegert.
belîbe ich des ungewert,
sô traht wir aber etewaz,
dâmit gestillet wirt der haz
zwischen uns und ouch in.>
dâmit die herren fuoren hin
und besanden ir gesellschaft
und legten den ir botschaft
für hinz end von orte
mit beinzigem worte,
wes der herzog het gejehen.
< nû sult ir besehen>,
sprâchen die boten sân,
< waz iu füeg hie an.>
dô: widerretten vesticlich
die herren von ôsterrîch,
daz si dem fursten nimmer mêre
mit dienst enputen dhein êre,
er lieze denn die swâben varn;
die vier, die ê benant wârn,
die dâ solden belîben,
daz begundens alle widertrîben
und jâhen algeriht,
ê si mit williger phliht
die selben viere liezen
daz lant alsô niezen,
als si unz her heten getân,
ê wolden si dem fursten lân
ander swâben hundert,
ûz genomen besundert
ieclich sache wart.
dâmit sandens an die vart
manigen boten kluoc.
owê der ungefuog,
daz si daz dinc sô hôhe zugen!
dâmit si sich selber betrugen
und kômen sîn in arbeit,
als iu hernâch wirt geseit.
nû hôret, wie ez ende nam.
dô der bot hinz wienen kam
und dem fursten antwurte
die brieve, an den er spurte
der herren unwillen,
niht lenger wold er stillen,
daz im umb daz herze was.
dô er den brief vol gelas,
zuo den boten sprach er:
< her, guot man, gêt her
und merkt, waz ich iu sag.
ir sult nâch disem tag
hin wider sagen alzehant
den, die iuch her hânt gesant,
ditze lant, daz sî mîn,
dârinne well ich herre sîn
mit gotes helfe noch;
daz ich mir dhein joch
well lâzen ûf binden
oder mînen kinden
mit hôchvart oder mit gewalt,
darzuo ist ze manicvalt
mîn gewalt, mîn êre und mîn guot.
swes si mit diemuotigem muot
heten an mich gegert,
zwâr des wæren si gewert;
daz aber ich mit solhen dingen
mir iht lâze ab ertwingen,
sô geheiz ich nimmer albreht!
den boesisten kuchenkneht,
den mîn hof inder hât,
den wil ich nimmer ab der stat
durch ir drô gelâzen
vâren sîne strâzen,
ich gedage denn der hôhen swâben.
ouch sullen si sich des gehaben,
allez daz si mir
enpoten habent bî dir,
des si enein wurden ê
datz stockerou und trebensê,
des ergêt von mir nimmer niht
durch dhein drôlich geschiht.
in allen ouch von mir sag,
daz in von hiutigem tag
von mir widersaget sî,
swer in gestên welle bî,
daz sich der niht sûme.
wer dem andern rûme
daz velt, daz sol man besehen
und muoz daz kurzlich geschehen.
ich enpiut in niht mêre,
wan daz ich mîn êre
retten wil vor in
nâch ir ungewin.
hie mit der rede si genuoc.>
diser bote kluoc
sich die lenge niht ensûmte,
die stat ze wienen er rûmte
unde sagt hin wider schiere,
waz in der furste ziere
bî im enpoten het.
waz ir ieglicher tet
zuo disen dingen
und wie man si sach ringen
nâch des herzogen schaden
enhalp der tuonouwe staden,
des wil ich iezunt gedagen,
wande ich wil iu sagen,
wie gar tugentlich
der furst ûz ôsterrîch
ze disen dingen gebârt.
mit den sînen er wart
vil schiere des ze râte,
daz er sant vil drâte
hinz swâben und hinz elsâz
unde swaz herren saz
in franken unde bî dem rîn,
mit grôzem guote sîn
hiez er noeten die,
ouch sach man etlich hie
durch sînen willen komen,
den er dick het benomen
der armuot gebresten,
den werden muotes vesten
von heierlôch grâf albreht,
darzuo ritter unde kneht.
die hôhe herren hiezen
und der er trût geniezen
an helfe des herzogen,
zuo den sach man in zogen:
er bot in milticlich
von dem von ôsterrîch
furderung und solt,
und swelher denn niht wolt
werden bereit
ûf guot gewisheit,
dem antwurt der grâve dar
sîn selbes burc und urbar:
swem aber iht was gelegen,
des in sînen phlegen
der herzog in swâben hâte,
dem antwurte man drâte
ze phande in sîn gewalt;
dâvon er manigen helt balt
in swâben gewan.
ze dienst im fuoren dan
her zôsterrîche an der vart
von sarganse grâf purchart,
grâf kuonrât von lîchtenberge
und grâf houc von werdenberge;
ze komen was niht seine
der von ohsensteine
und von kur der bischolf
und von habspurc grâf ruodolf
und der lantgrâf von elsâzen;
die reise ouch niht versâzen
der von muntfurte drî.
ze wizzen bin ich frî
maniges hôhen grâven nam,
der ze dienst her nider kam
dem herzogen dannoch.
grâf albreht von heierlôch,
der si all ûz brâhte,
mit in her nider gâhte,
sô er beste kunde.
in sô kurzer stunde
was sîn genuoc,
daz sô manic ritter kluoc
ûz erweget wart
zuo sô langer vart,
als von swâben her nider ist.
nû liefen boten zaller frist
dem herzogen zuo:
beide spât und fruo
die herren her für sanden,
si bâten unde manden
den fursten ûz ôsterrîch,
daz er tæte wîslich:
wold er ir kunfte werden frô,
daz er ez denn schüef alsô,
swen si komens phlægen,
daz si iht müezic lægen,
diu kost wurd anders al ze grôz.
diser botschaft verdrôz
die hern hie zôsterrîch.
die heten tegelich
datz wienen ir spehære,
die erfuoren diu mære.
die kômen unde sagten in:
< ir herren, iwer ungewin
wehset und ist nâhen,
man siht dâher gâhen
von swâben solhe ritterschaft,
dâvon des herzogen kraft
wehset und wirt grôz.
er machet iuch blôz
guotes und êren,
ir welt dann darzuo kêren
witze unde sinne,
daz ir mit im ze minne
komet und ze hulden
umb iur verdiente schulde.
welt ir der niht komen ze suon,
sô sult ir aber anders tuon
und seht, wie ir iuch erwert,
ist iu dhein helfe beschert
von der bêheim kunic rîch,
dâ sendet nâch kurzlich,
daz ist an der zît.
ir müezet mit strît
den herzogen bestân,
oder ir müezt im lân
phant, der ir niht gern
muget enpern.>
dcxxvii. dô die herren hôrten
an des boten worten,
daz der von ôsterrîch
het sô vesticlich
sich gewarnt gen in,
dô enphiel in der sin,
an den daz dinc almeiste lac.
daz trebensê ûf dem tac,
die sich dâ dûhten die besten,
die selben ouch datz in westen
daz mêrer teil der schulden.
daz si sîn enkulden,
ob ir der herzog versunnen
oberhant gewunne,
vil wol si sich des besâhen,
ir etliche begunden gâhen,
sô daz si suochten dâheim
kunic wenzlân von bêheim:
flîziclichen si den bâten,
daz er in kæme ze staten,
si wærn anders verdorben.
nû het ouch geworben
diu edel und diu rein gemuot
diu kuniginne frouwe gruot
mit aller irer maht
und doch mêr bî der naht,
sô er ir nâhen lac,
denne bî dem tac:
si het vil lîht der stunde
gewart, daz er si kunde
müelichen verzîhen iht.
swâ diu minne hât phliht
zwischen wîp und mannes lîp,
dâ gesiget daz wîp,
swie vest des mannes muot ist.
des hab wir ze maniger frist
urkund ervarn:
swie wîse si wârn
adam und salomon
und swie starc sampson,
swie balt si wâren unde snel
hercules und azael,
swie kunstrîch aristotiles,
hector und achilles
swie starc und manhaft die wârn,
si enkunden sich des niht bewarn,
ez wurden an in mit kraft
diu wîp sigehaft,
sô daz ir will an in ergie:
wie solt sich nû erweren hie
von bêheim kunic wenzlâ,
swenn er vant bî im nâ
die kunigin lôsen zart,
aldâ er von ir wart
gekusset und getriutet?
mir ist von den bediutet,
die der sælden hânt gephlegen,
daz si bî liebe sint gelegen,
im wær niht êren beschert,
swes herze sich des erwert,
daz er versagen kunde,
swes in mit rôt süezem munde
sîn frouwe bæte an der stat,
dâ trûren dheine phliht hât.
der herzog albreht des genôz:
sîn swester, diu valsches blôz,
diu kuniginne gruot
des kunigs herz und muot,
den er gen ir bruoder het,
het gesenftet mit ir bet,
swie sêre und swie ernstlich
in manten die von ôsterrîch,
daz er in ze helfe kæme
unde daz er war næme,
daz er gehiez dem kunig adolfen,
er solde sîn geholfen
von ôsterrîche den herren,
die begunden an in kêren
ir bet mit manigem flîze,
mit grôzem itwîze
wart er ouch gemant
der brief, die er in sant,
ouch wart er ze leste
gemant sîner hantveste,
die er in sant hinz trebensê.
si kunden vil, sô kund er mê:
mit guoter geheize
ûz sîner lande kreize
vertigt er si hin
und jach, er sant nâch in
funf hundert werlicher man.
sus vertigt er si von dan.
dcxxviii. die wîl hie zbêheim daz ergie,
nû wâren etlich herren hie
geriten zuo grâf ybanen
und begunden den manen,
daz er in ze helfe kæme
und daz er sicherheit von in næme,
ob sich immer gefüegte daz,
daz er geviele in haz
gegen dem herzogen albreht,
sô wolden si im sîn gereht
unde helfen offenbâr,
ditz vervienc si niht umb ein hâr,
wand der grâf yban
was sô witzic ein man,
daz er wol weste,
war er gedig ze leste,
des gap er in deheinen trôst,
daz si von im wurden erlôst.
dô daz ouch niht engalt.
dô sanden die helde balt
hinze den wiennæren,
daz si geholfen wæren
den herren von dem lande.
und ob si ir ande
wolden nû rechen
an dem herzogen frechen,
des kæmen si nû wol zuo,
wand si spâte unde fruo
in zuo legen wolden
und helfen, swes si solden.
daz wolden si in al bereit
mit guoter gewisheit
gewis und stæte machen,
daz si in allen sachen
an in beliben immer mêre
bî eiden, triwen und ir êre.
dô enputen in die von wienen,
si wolden dem herzogen dienen
williclich ûf iren schaden;
die er von swâben het geladen,
der wær gewesen unnôt:
si wolden unz in den tôt
mit im rîten unde gên
und aller dinge zuo gestên,
wande si si heten betrogen,
dô si sich gen dem herzogen
des vordern jâres sazten
und ûf ir trôst trazten
albrehten, dem fursten rîche,
dô liezen die von ôsterrîche
die wiennære verderben
und vil nâhen ersterben
vor hunger in der stat,
daz si in helf noch rât
nie erbuten umb ein hâr.
si enputen in offenbâr,
daz selbe wolden si in tuon:
weder fride noch suon,
noch dheiner geheime phliht
woldens mit in haben niht.
dô in der trôst ouch enphiel,
allerêrst in sorgen viel
ir herze naht und tac.
der grôzer freidikeit phlac
datz dem hof ze trebensê,
dem wart von sorgen nû sô wê,
daz er daz houbet nider hienc,
dâ er reit unde gienc,
als im diu nase bluot.
ir hôchvertiger muot
was nû gesigen ein teil.
noch was frech und geil
der herzoge unverzagt,
dô man dem fürwâr sagt,
daz sich mêrte sîn kraft
von der êrbæren ritterschaft,
diu von swâben was kunftic,
dô wart er betrehtic,
waz im wær daz beste,
er vereinte sich zem leste
unde wolt des niht erwinden,
man müeste in ze velde vinden,
von dem hofgesind und anderswâ
brâht er zuo einander dâ
bereiter kûm zwei hundert man.
mit den huop er sich von dan
von wienen ûf daz velt.
dâ wurden sîn gezelt
ûf gespannen und geslagen,
nû hôrt man über al sagen,
der herzog wold erwinden niht,
er wolde algeriht
über die tuonouwe varn
ûf die, die im dâ wider wârn,
an den wold er nemen râch;
und die dâ kæmen hernâch
her nider von sînen wegen,
die herren solden sich legen
ûf aller der herren schaden,
die dishalp tuonouwe staden
gewesen wâren ungereht
dem herzogen albreht.
dcxxix. dô daz erhal
hie dishalp tuonou über al,
swaz dâ herren was gesezzen,
die sich an ihte heten vergezzen
gegen dem herzogen,
die sach man alle zogen,
dâ si den herzogen funden,
sô si beste kunden,
wurben si nâch hulden.
die swâb, der si niht dulden
wolden vor in dem lant,
die wurden nû von in gemant,
daz si verkuren iren zorn.
von manigem wart dô gesworn,
er enhet dhein schulde niht
an der tôrlichen geschiht,
diu ze trebensê was geschehen,
der begund ûf disen jehen,
sô jach diser ûf den.
alsô sach man ez gên
under in entwer.
hiut kom jener, morgen der
hinz wienen den rehten strich:
si vielen unde buten sich
ze füezen der herzoginne,
daz si in geruocht gewinnen
umb den herzogen hulde.
grôze unschulde
buten si alle gelîche.
wâ wart sô tugentrîche
ein furste ie gesehen,
dem man möhte jehen
tugent und güete sô vil?
die in vor in kurzem zil
heten beswârt
sêre unde hart,
die liez er al ir schulden
alsô nû komen ze hulden,
daz si beliben unverdorben.
die doch heten geworben
die verderbnusse sîn.
er tet dem gelîche schîn,
als vor von im geschriben ist,
daz nû ze deheiner frist
dhein man sô übel het getân,
sô er sîn oberhant gewan,
er liez in ze hulden komen.
ich hân alsô vernomen,
ê er kom über die tuonouwe,
daz diu tugentrîche frouwe,
diu herzoginne, mit ir bet
alle die gehuldet het,
die dishalp tuonouwe sâzen.
und swem er hulde het gelâzen,
dem muost ie wesen gâch,
daz er füer hin nâch,
dâ er den andern verderben wolde.
daz doch maniger unsanft dolde.
daz er im muost enplanden
die schulde ze anden
unde rechen die gevære,
der er was selbe anhebære.
daz zalt im der furste junge
ze wandel und ze bezzerunge.
swaz ie der man gebrou
ze trebensê, ze stockerou,
ze sûfen im daz geschach
kurzlichen darnâch,
daz was vil billich.
dô sich die herren alle gelîch
hie dishalben heten versliht,
dô zogt der furste algeriht
über die tuonou mit her.
wer ist nû, der si ner?
hiet ieglicher nû halbe maht,
die er hinze trebensê brâht,
zwâr sô bræhtens ûf den plân
drîstunt als manigen man,
als man haben sach den fursten,
ir dheiner was in den getursten,
der sich durch deheinen geniez
ûf dem velde sehen liez,
waz heten si ze bîten?
an den selben zîten,
dô si heten vernomen,
der herzog wære über komen,
dô dûht ie den man daz beste,
er îlte ze sîner veste
und huot, daz er si iht verlür,
sô der herzog kæm dâfür.
dcxxx. ich hôrt, der êrste wære
der alte kuonringære,
dem der herzog durch haz
sîne veste besaz.
der îlte alsen balt
durch bêheimær walt
gegen prâge sâ
zdem kunic wenzla.
den het er gerne ûf brâht.
dô was im sîn nindert gedâht.
wol zehen tac was er
dâ gelegen oder mêr,
daz im diu stat nie getohte,
daz er dem kunic mohte
sîn nôtdurft geklagen.
in den selben tagen
kom im gestrichen snelliclich
ein bote von ôsterrîch,
der sagt im boesiu mære,
daz im nû wære
ein veste an gewunnen
und daz der herzog versunnen
für die andern wær gevarn:
diu möht sich lenger niht bewarn
noch des widerstreben,
si müeste sich ergeben.
dô daz der kuonringær erhôrt,
manic scheltwort
den schuldigen er mâz,
die dâ gefüeget heten daz,
daz man sich ze dheinen stunden
solher ding het underwunden
von bêheim ûf des kunigs trôst,
sît man von im wær unerlôst
und sît in ouch wær ungeholfen
von dem kunig adolfen,
der si mit sîner bet
verhetzet und verschundet het.
ez wânt der kuonringære,
daz dem hofsit wære
datz prâg als datze wienen ist:
ze swie getâner frist
er den fursten wolde sehen,
daz müest im wol geschehen.
nû was im anders datze prâg:
der kunic des morgens lac.
unz daz man alswâ gesanc,
darnâch er drî messe lanc
hôrte und vernam;
sô er denn von kirchen cam,
sô frâgt in der kuonringære,
ob ez an sînen genâden wære,
daz er in gehôren möhte.
sô jach der kunic, im töhte
vor ezzens dehein stat -
sô man enpizzen hât,
daz er denn ze hove kæme,
gerne man dâ vernæme,
waz sîn geschefte wære.
sô denn der kuonringære
urloup genam
und in die stat kam
und an der herberg az
und unlanc gesaz
und wider ûf die burc reit,
sô wart im geseit,
der kunic sich slâfen het gelegt.
dem kuonringære daz erwegt
unmuot unde zorn.
er sprach:< phæch, ez ist verlorn!>
zuo einem kamerære
sprâch der kuonringære:
< ir sult dem kunic sagen,
hab ich bî mînen tagen
ie verworht sîn hulde,
der selben schulde
hab er gar unsuoze
mich gesezt ze buoze:
zêther unde wâfen
schrî ich über sîn slâfen!
zwô burg und eine stat
er mir verslâfen hât;
belîbe ich iht lenger hie,
sô furht ich, daz der slâf gie
über veltsperg und über diernstein.
sîn helfe ist uns ze sein.
dem kunic von mir sag,
ich rât, daz her ze prâg
von ôsterrîch ze dheiner zît
dhein herre durch helfe rît!>
sus reit ân urloup dan
der schadhafte man.
dcxxxi. nû lâze wir in varn.
die von swâben nû wârn
komen frôlich
zdem fursten von ôstrîch,
dâ der ze velde lac
und verderbens phlac
sînen widerwint.
si heten nû swint
ze hulde gesungen
und darnâch gerungen,
daz ein fride geschæhe,
dâ si der furste inne sæhe.
daz wart in kûm erworben,
si wæren schier verdorben,
heten si lenger gebiten:
dô wart mit flêgunden siten
der herzog albreht genant
hulden und genâden ermant.
dô si gewunnen hulde,
dô legten si die schulde
ûf den, der des rîches phlac:
der hete si manigen tac
bî des rîches hulden gemant,
daz si mit ôsterrîch dem lant
solden warten dem rîch,
nû kom ouch snelliclich
der alte kuonringære:
seltsæmer mære
unde albær wort
man vil von im hôrt,
zuo dem fursten er sprach:
< herre, nû ist iwer râch
ûf mir einen gelegen,
unde habent si gephlegen
ûf mînen schaden ebenunge,
daran ist manigem gelungen,
der an diser tât
vil mêr denn ich schuld hât.
herre, ich bin betrogen>,
sprâch er zuo dem herzogen:
< sit ich ez allez reden sol,
sô wizzet ir daz, herre, wol,
daz ich ze deheiner frist
kunst, witze noch list
ze solhen dingen nie gewan -
swaz si mich triben an
die wîsen hie ze ôsterrîche,
des volgt ich in algelîche.
si erbuten mir die êre,
daz si drî tag oder mêre
heten mîn gebiten ê
datz stockerou und trebensê,
ê si heten begunnen iht.
sus brâhten si mich in die phliht.
nû habent si verrihtet sich
alsô, daz si mich
nie habent besprochen,
her, ir habt mir zebrochen
ein burc, daz sî iu vergeben,
und lât mich ouch fürbaz leben
alsô in iwern hulden,
daz ich von mînen schulden
iuch nimmer mêr verliuse
noch ze herren verkiuse>.
ez ist bezzer beliben
denn geseit oder geschriben,
wie vil der kuonringære
dem herzogen der mære
offenbâr verjach,
der herzoge sprâch
zuo im:< liutolt,
ich wil dir wesen alsô holt,
als ich dir vor gewesen bin.>
des ract er im hin
sîn genâde mit der hant.
der herzoge mant
und bat den kuonringære
ze sagen, wie im wære
datz bêheim gelungen
gegen dem kunic jungen,
er sprach:< ich hân ez übel geschaffen,
er hât mir verslâfen,
swaz ich hie schaden hân genomen,
wær ich ê zuo iu komen
als ander mîn hûsgenôzen,
sô het ich mînen schaden grôzen
als si understanden,
dô wold ich mirz enplanden
und wolde von im hân gehôrt,
wie sîn kunicliche wort
und sîn gelubde veste,
der er uns gap hantveste,
beliben wâren stæte.
kom ich fruo oder spæte,
sô sagt man mir, der kunic slief.
ze jungist ich wâfen rief
über sînen slâf lanc.
sold ich von iu werden kranc
an guot und an êre,
sô enkêrte ich mich nimmer mêre
an dehein bêheimisch diet.>
wie er dar kom und dannen schiet,
daz sagt er mit sundern worten.
alle die ez dô hôrten,
die lachten an dem zil
des kuonringære vil.
dcxxxii. nû hôret, wie ez ende nam.
den fursten man überkam,
daz gegen in allen wart verkorn,
die sîn hulde heten verlorn,
ân von sumerou her kuonrât
für den herzogen trat
und nam urloup offenlich
und sprach:< her, wizzet sicherlich,
sol ich halt darumbe sterben,
sô wil ich immer werben
iurn schaden, swâ ich mac,
unz ûf den tac,
daz ich rehtes von iu mug bekomen,
umb daz ir mir habt genomen.>
dô sprach herzog albreht:
< her sumerouwær, seht,
daz ez iuch iht geriwe!
ich gib iu des mîn triwe,
die wîl ich lebe und ouch ir,
sô gewartet des ze mir,
die wîle ichz volenden mac,
daz ich iuch deheinen tac
nimmer mêr in ôsterrîch
lâz belîben offenlich.
darüber tuot oder lât!
got mich behuotet hât
vor vînden unz an dise zît,
die als swær wârn als ir sît.>
der sumerouwær niht erwant,
in zorne rûmt er daz lant.
ob in mit râte oder mit bet
ieman verschundet het,
daz sol ich verdagen,
er fuor gerihts, hôrt ich sagen,
zuo dem kunig adolfen,
daz im dâ lutzel wart geholfen,
daz schînet offenbære.
wand der sumerouwære
nâch maniger arbeit
und nâch manigem kummer, den er leit,
in dem ellend erstarp.
dô der herzog erwarp
mit gewalt und urliugs siten,
des er vor niht moht erbitten,
dô kêrt er wider gegen wienen.
mit vorhten muosten im dienen
die herren alle gelîche
hie ze stîr und zôsterrîche.
daz ditz geschach, daz ist fürwâr
tûsent und zwei hundert jâr
nâch krists geburt mit rehter zal
und siben und niunzic über al.
dcxxxiii. nû hôret, waz darnâch
hie ze stîre geschach.
der abt von admunde
des niht erlîden kunde,
daz diu friuntschaft
het sô grôze kraft
und daz der herzog albreht
was holt und gereht
dem bischolf der salzpurgære.
daz was dem abte swære.
er vorhte, ob die herren
beliben âne werren
und guote gesellen,
sô müest er sich stellen
in pheflichez leben,
oder im wurd gegeben
von dem bischolf solhe buoze,
die er harte unsuoze
gedulden und gelîden möhte.
waz im dâfür töhte,
vil sêr er darnâch ranc.
nû gedâht er über lanc
einer untriu grôz.
grôzer krieg und stôz
zwischen den fursten er machte,
den herzogen er daran brâhte
mit sînen argen sinnen,
daz er hiez beginnen
ein niwez salzwerc:
ez ist der selbe berc,
dâ des bischolfs hal
in dem kucheltal
ûz rint und fluz gît.
des berges an einer sît
hiez der herzog in graben,
unz er die sulz moht gehaben.
dâ macht er ein solich sieden,
dâvon die salzpurgære schieden
von grôzem geniez:
daz selbe niwe hal stiez
ninder zuo deheiner stat,
dâ der herzog von beiern hât
noch der bischolf dheinen zol.
man ahte daz wol,
dô man sîn rechnunge vienc,
daz dem bischolf ab gienc
gewisser gult funfzic tûsent phunt.
der bischolf für die selben stunt
êrbære boten sande,
mit den er bat und mande
den von ôsterrîch,
daz er genædiclich
site an im mêrte
und got an im êrte
und sant ruopreht,
daz er bî sînem reht
und bî solhem geniez
daz goteshûs belîben liez,
als ez lange wær beliben.
wande wurden getriben
die salzpurgær von solher hab.
dâ gienc niht aleine ab
dem bischolfe von salzpurge:
der tuom und die von nunburge,
datz sant peter und zreitenhaslach
den selben ungemach
und ze salmanswîlære,
diu funf klôster ir swære
klagten dem herzogen albreht,
daz er si bî dem alten reht
lieze belîben.
des begunde man in trîben
grôze bete an.
nû het erz lîht getân;
dô was sô griulich
von admund abt heinrich,
daz er sîn wolt gestaten nie.
dô den bischolf niht vervie
sîn emzigiu bet,
nû hôret, waz er tet.
er reit dar zehant,
dâ er kunic adolfen vant,
dem klagt er, waz im gewar.
vil brieve brâht er mit im dar,
die sîne reht beschieden
datz dem hellîn über sîn sieden
und alle sîne mût.
dô er sich überlût
gegen dem kunic beklagt
des schaden, den ich hân gesagt,
dô frâgte in der kunic drâte
nâch wîsunge und nâch râte
sîner hôhen râtgeben:
er hiez im âne widerstreben
brieve geben, die er wolde
und als er si haben solde.
die sande der bischolf sân
bî êrbæren boten dan
dem von ôsterrîch:
den mand er aber flîziclich,
als er ê getân het,
unde zuo der bet
der kunic im gebôt,
daz er den bischolf liez ân nôt,
dcxxxiv. daz gebut er im durch reht.
nû dûht den herzogen albreht
der botschaft ein teil ze vil.
er sprach:< sît der bischolf wil
dreuunde bitten,
mit sô getânen siten
gewint er ab mir niht.>
nû wart der herzog verriht
darzuo und er selben sach
beide vor unde nâch,
daz in kunic adolf niht enmeinde;
mit klag er daz bescheinde
sînen friunden über al.
die rieten im âne twâl,
die im wâren holdes muotes
und die sich lîbes unde guotes
durch in wolden bewegen,
er solde witze phlegen:
sît in der kunic adolf
und von salzpurc der bischolf
hete muot ze krenken,
sô sold er gedenken,
mit wie getânen sachen
er nû möht gemachen
mit hôhen fursten friuntschaft;
die an witzen heten kraft,
die rieten im dô daz,
daz er ân underlâz
êrbære boten sant
ze francrîch in daz lant
und an den kunic drât
suochte hîrât:
des bekæm er endelich
von dem von francrîch,
wand er wær alsam
gehaz unde gram
dem kunig adolfen,
darumb daz er het geholfen
dem von engelland ûf in
durch des guotes gewin,
daz er im sande her.
nâch wîser liute lêr
êrbære boten und gewis
zuo dem kunic hinz paris
sant der herzog unverzagt,
nû wart im ouch gesagt,
daz der tôt het gevangen
marcgrâf otten den langen
von brandenburg erkant,
dem was ze sun genant
ein jungelinc, hiez herman,
dem geviel nâch dem vater an
des vater erbe über al
und einiu der siben wal,
dô man den kunic welen sol.
nû beheite über al wol
des jungen marcgrâfen liuten
und begunden imz ouch bediuten,
daz er sich liez gezemen
ein êlich wîp ze nemen,
die er im mæzic erkande,
dâmit er im und dem lande
nâch erben solde werben,
ob im geschæch ze sterben,
daz sîn lant über wurde
des schaden und des leides burde,
daz ez iht hiez erbelôs.
die man dem juncherren kôs
ze wîsær und ze râtgeben,
die begunden darnâch streben,
daz ir herre rite sâ
zuo dem kunic wenzlâ,
der was sîn tiurister mâc.
zwischen in diu sippe alsô lac:
dcxxxv. diu dem biderben und dem wackern
von bêheim kunig ottackern
ze muoter was erkorn,
diu was von branburc geborn
und swester des, der der lande phlac.
zwischen in diu sipp als nâhen lac -
si was marcgrâf otten swester,
dâvon die friuntschaft dester vester
was zwischen in.
nû reit der junglinc hin
zuo dem kunic hinz prâg:
bittens er in phlac,
daz er im riete umb ein wîp
der geburte und des lîp,
daz si im wære gemæze,
daz si die werden stat besæze
ze branburge in dem lande,
dô daz gefriesch und bekande
diu werde kunigin,
diu kêrte darzuo al ir sin,
spâte unde fruo
treip si darzuo
mit triuten und mit lôsen,
mit manigem liepkôsen
den kunic wenzlân,
daz er die hîrât trüeg an,
daz marcgrâf otten kint
schier und ân underwint
ires bruoder tohter næme:
ob ez immer darzuo kæme,
daz ir bruoder von ôstrîche
gewunne wân zuo dem rîche,
sô het der furste ziere
der leien wal viere:
ob si sich liezen gezemen
rehter triwe war nemen,
sô solt sîn wille für gên,
wand der kurfursten zwên
sîner swester kint wârn;
wolden denne triwe wârn
sîner swester und sîner tohter man,
sô solde wol für gân
sîn frum und sîn êre.
diu kunigin sô sêre
mit bet dem kunig an lac,
unz daz er ze reden phlac
umbe die hîrât.
dô wart ez verriht drât,
wand sîner bet und sîner red
volgten im die fursten bêd
von branburg und von ôsterrîch.
diu hîrât kurzlich
bestætigt und verriht wart.
ouch huop sich mit der selben vart
dcxxxvi. her ze stîr herzog albreht:
dâ wart bereit und gereht,
swes er bedorft ân widerstrît
ze sîner tohter hôchzît,
koste, kleinât und gewant,
darnâch er allenthalben sant,
swâ man ez solt gewinnen,
er liez im niht zerinnen,
grâ, hermîn unde bunt
des hiez er an der stunt
genuoc von walhen bringen,
von flandern und von kerlingen
envollen man dem fursten holte,
swaz er gewandes haben solte.
sînen amtliuten
der furste hiez bediuten,
daz si daz westen,
ob er zadel oder gebresten
an deheinen dingen lît,
sîn zorn si niht vermit.
sîn sweher herzog meinhart
zder hôchzît geladen wart
und ander manic hôher man:
hinze swem man sich versan,
daz er nutz und êrbære
bî der hôchzît wære,
die luot man her alle.
mit freuden und mit schalle
der herzog ze gretze lac,
unz im nâhente der tac,
daz er wolt hôchzîten.
dô sach man zuo rîten,
die dar geladen wârn,
dar kômen ouch gevarn
manic edel frouwe wert,
als ir diu herzoginne gert,
ir hôchzît an ze schouwen.
dô von rittern und von frouwen
diu diet sich gesamt het,
nû kom ouch sâ zestet
dcxxxvii. ein fremder gast inz lant,
den hete her gesant
der kunic von francrîch,
ze merken flîziclich
der lande hie gelegenheit,
ob ez wær, als man im seit,
daz er des alles war næm.
ez was der bischolf von bethlehem,
ein phaff ûz predigære orden,
er was des ouch niht über worden,
in het vertriben der soldan
von diu, daz er solde hân
enhalp mers, dâ sîn bistum lît,
zuo der selben zît,
dô er akers zebrach.
dô muost im lâzen wesen gâch
der bischolf und sîn kappelan,
daz er her über entran.
und dô er was ze francrîch komen,
dô het sich umb in an genomen
der selbe kunic durch got,
und nâch des gebot
was er her ze lant
in botschaft gesant
umbe die hîrât,
als man vor gehôrt hât.
dcxxxviii. der herzog von ôstrîch
enphienc in minniclich
und alle, die man komen sach.
herberg unde rîch gemach
gap man, swer daz suochte:
swes man eines geruochte,
des wurden driu gegeben,
milticlichen sach man leben
den herzogen unverzeit.
nû wart in ouch geseit,
der marcgrâve rit dâher,
die hôhsten alle unde er
gegen im ze velde riten,
mit friuntlichen siten
enphienc manic hôher man
den marcgrâven herman,
mit dem reit er zherberge.
ân zadel und ân kerge
het der herzog dar heizen
in aller sîner lande kreizen
die besten komen zuo der zît
durch willen sîner hôchzît.
dô der marcgrâf komens phlac,
daz was an einem samztac.
des selben nahtes man im sant
an die herberge gewant,
daz er tragen solde
des morgens, sô er wolde
enphâhen ritters reht.
vier und zweinzic kneht
von sînem lande geborn,
die het der junc furst ûz erkorn,
daz si im mit ritterschaft
solden leisten geselleschaft.
die kleiderte ouch hêrlich
der herzoge von ôsterrîch:
durch sînes eidems willen
liez er sich milte niht bevillen
gegen sîner tohter man.
den marcgrâven herman
des suntages fruo
sach man rîten zuo
mit einer grôzen rot.
des herzogen gebot
was gegen des hoves ritterschaft,
daz si durch geselleschaft
dem marcgrâven riten bî.
albreht der furste muotes frî
sîn prîs begunde mêren:
dem marcgrâven zêren
funfzic knappen hôch und wert
schildes amt unde swert
des tages er enphâhen hiez.
dehein zil er in stiez:
man gap in unbetôrt,
swaz ze ritterschaft gehôrt,
kleider, phert und ros.
lôsâ, herre, lôs,
waz dâ gedranges wart erliten,
dô die helde zuo riten,
die dâ ritter wolden werden!
von den rossen zuo der erden
erbeizten si zder pharre.
er wære niht ein narre,
der wol kunde gesagen,
waz rîcheit dâ an kleidern lâgen,
diu man dâ muost beschouwen
an rittern und an frouwen,
die sich dar gesamt heten.
mit flîze wart gebeten
der bischolf von bethlehem,
daz er sich an næm
ze singen die messe,
und swaz er ze tuon wesse
mit wîhen und mit segen
ob den niwen swertdegen,
daz er daz niht enliez.
der bischolf daz gehiez
und was sîn ze tuon bereit.
dô er an wart geleit
in sîn priesterlich gewant,
dô huop man an sâ zehant
mit lûtem gedoene
ein messe lanc und schoene.
dô diu nam ein ende,
dô tet der bischolf behende
über schilt und über swert
unde über die helde wert
die wîhe, diu darzuo gehôrt,
irer namen bin ich betôrt,
wer ir ieslicher wære,
ân her fridrich der stubenbergære,
der was ie der ein,
der des tages erschein
in ritterschefte niu.
dô der herzog siu
mit schilt, mit swert geladen het,
dô huop sich sâ zestet
ein buhurt hert und grôz.
manic druc und stôz
wart dâ enphangen,
an hirne und an wangen,
an knien und an nasen
manic biul und mâsen
maniger dâ enphie,
diu im niht vergie,
die wîl diu hôchzît werte,
swelich frou des gerte,
daz ir man biul trag
von stiche oder von slag,
der dâ geschiht under schilt,
diu wære des bezilt,
hiet si irn man gesant dar,
dâ sich der buhurt war
in einander mit gedrange.
dô si daz getriben lange,
dô nam si der furste ab.
der varenden diete man gap
diu rennegewant über al;
rîchiu kleider, lîchtgemâl
die ritter strîchen an.
darnâch muost man ezzen gân.
dcxxxix. dâ der imbîz geschach,
kurzlichen darnâch
mit hôchvertigen siten
die hern ze hove riten,
dâ diu herzoginne
mit ir frouwen was inne
und ir töhter minniclich.
von seckou bischolf heinrich -
in einem garten ûf dem gras,
dâ der rinc gemachet was
von frouwen und von mannen,
des fursten tohter frouwen annen
man her für wîst;
mir wart si geprîst
von allen den, die si sâhen:
der wârheit ir die jâhen,
swer bî ir solt belîben
und die zît mit ir vertrîben,
dem wurd von trûren nimmer wê -
nâch kristenlicher ê
gap si der bischolf zesamde.
dô er mit worten verklamde
die êlich hîrât zwischen in,
an freuden huop sich gewin:
swer gerne wolde schouwen
minnicliche frouwen,
der begund dâ warten
in dem boumgarten
bî dem hûse darin,
dâ was diu herzogin;
dâ mohte man wol sehen
manic wenglîn brehen
und manigen munt, der dâ glaste;
swer aber ritterlich tjoste
wolde war nemen,
der lie sich gezemen
durch kurzwîl ze rîten
bî dem boumgarten wîten
nâhen ûf einen acker,
dâ manic helt wacker
tiostierte schôn
durch der wîbe lôn,
durch diu ez allez geschiht,
swaz man die man siht
geringen nâch prîs.
der herzoge wîs
het ez geschaffen alsô,
daz diu gesidel sô hô
gemacht wârn umbe daz,
swer darûf saz,
der mohte schoun und warten
in dem boumgarten,
waz kurzwîle dâ geschach.
ûf daz velt man ouch sach,
wer dâ daz beste tet.
diu velt bedecket het
manic ritter unde kneht,
der ieglicher den andern vêht
mit ritterlichem haz
alsô, ob er baz
möht geschaffen denn er,
daz was iegliches ger.
dâmit vertreip man den tac.
des âbendes, dô man phlac
des ezzens, dô daz ergie,
allerêrste sich an vie
des marcgrâven freuden spil,
wande im in kurzem zil
wunn und freude wart erwegt,
dô man im zuo legt
die schoenen, zarten sô nâhen,
daz er si mohte umbevâhen
und mit ir wesen frô.
dem keiser augustô
wær êren vil betagt,
sold er die selben magt
sînem stolzem lîbe
bewidemen ze wîbe.
wie si die naht vertrîben,
daz lâze wir belîben.
dô der ander tac erschein,
die frouwen gemein
mit der marcgrævin jungen
in die kirchen drungen.
dô daz amt wart getân,
dô daz geschach, dô az man
in den gesideln.
herphen, rotten, videln,
des was der boumgart voller;
pusûn, phîfen, holler,
des wart sô vil dâ gehôrt,
ein krankez houbet wær betôrt,
wær ez gewesen dâ nâ.
drî bischolf âzen dâ;
grâven, frîen, herren vil
sach man dâ an dem zil
in den gesideln ezzen.
herzog albreht der vermezzen
muoste sich dô freuden nieten;
er kund ez wol erbieten
ieglichem nâch sîner stat.
man gap dâ vollen rât
alles des man haben solt.
des fursten wille wart ervolt
mit den werken volliclich.
daz schuof der abt heinrich.
dcxl. dô über al gezzen wart,
dô kom der herzog meinhart,
dem riten dô enkegen,
al die man êrn sach phlegen,
und beleiten in in die stat,
dâ man im herberge hât
genomen und gevangen,
dô daz was ergangen
und er sîne reisekleit
hete ab im geleit
und rîch gewant an gestrichen,
dô gienc gezogenlichen
der kernære her zehant,
dâ er sîne tohter vant
und iriu kint wert,
der er ze sehen gert.
er gewan an freuden phliht
von der lieben angesiht,
die er sach an der stunde,
diu herzoginn ez kunde
ir vater wol erbieten,
si wolt sich sîn genieten:
ir wîssagte ir muot,
als er den liuten dicke tuot,
ir reinem herzen
kunftigen smerzen
diu natûre ir verjach,
wand si in nimmer mêr gesach.
swie vil man kurzwîle phlac,
die herzogin daz ringe wac
tanzen noch justieren,
des dâ phlâgen die zieren
vor den gesideln ûf dem plân.
dâ wart manic sper vertân.
von gorze grâve heinrich
und von phanberc grâf uolrich
justierten dâ mit einander.
swer dâ iht suocht, daz vander,
ez wær übel oder guot.
die herzoginne wolgemuot
die dûht, ir wære wol geschehen,
daz si ir lieben sold an sehen
ir vater und mit im kôsen;
mit maniger rede lôsen
vertriben si die wîle,
unz daz diu sunn mit île
übergienc ir spor wît.
dô was ez worden vesperzît.
dâvon sach man die herren
zuo den herbergen kêren,
die dâ heten getjostiert,
getanzet und gebuhurdiert.
dâ muost man nû lâzen von.
den amtliuten was gedon
zuo dem âbentmâle,
ouch kêrt âne twâle
zuo der herberg mit der vart
von kernden herzog meinhart.
sîn wær ze vil, daz ich seit
von der kost und von der rîcheit,
der man an der hôchzît phlac.
unz an den sehsten tac
diu hêrschaft dâ beleip.
der varnden diet man vertreip
kummer und armuot,
wand dâ grôziu guot
von in wurden enphangen.
diu hôchzît alsô was ergangen,
daz niemen dô geschach
dhein sagbær ungemach;
daz was doch ein grôzez heil:
swâ volkes ein sô michel teil
zeinander sich gesamt hât,
selten daz ergât
ân aller liute swære,
man gehôrt dâ etlich mære,
daz etwem sî geschehen leit -
daz wart allez dâ verdeit.
des herzogen milte hant
silber, ros und gewant
gap den, die des wâren wert.
swes man betelichen gert
an in, des verzêch er niht.
dô man die geste ûz geriht
mit phantlôs und mit andern sachen,
dô begunde kunt machen
herzog albreht diu mære
sînem sweher, daz im wære
gehaz der kunic adolf
und von salzpurc der bischolf,
und wie die von ôstrîch heten geladen
den kunic her ûf sînen schaden.
dcxli. er sagte im in geheim,
wie der kunic von bêheim
durch den von rôme flîziclich
gegen den hern von ôsterrîch
sînen schaden het geworben
unde wie daz was verdorben
von sîner swester wegen,
diu mit bet und flêgen
het genomen dâvon
den kunic von bêheim, iren man.
ouch sagt er im an den stunden,
wie er hete überwunden
von ôsterrîche die herren,
daz si muosten widerkêren
und allen sîn willen tuon,
darumbe daz si suon
und sîn hulde gewunnen.
wes der herzog versunnen
wurde dô enein
über grôz und über klein
mit sînem sweher herzog meinhart,
daz wart mir dâ vor verspart;
ob aber ichz danne weste,
sô diuht mich selp daz beste,
daz ich ez solde verdagen,
dô si der unmuoz verphlâgen,
darumbe si wâren komen
zeinander, als ich hân vernomen,
herzog meinhart dannen gâhte
mit den, die er dar brâhte.
maniges segens suoz
wart im von sîner tohter buoz
unde von den kinden allen,
daz muost dem alten wol gevallen.
sîn tohter sagt im mære,
si wær eins kindes swære
und diu geberns zît wær ir nâhen,
mit kussen und mit umbevâhen
und mit manigen zaher,
die vor ir ougen drungen nâher,
si und ir vater schieden sich.
si bat in harte klegelich,
ob im ir tôt wurd geseit,
daz er durch sîn werdikeit
ir sêl im liez enpholhen sîn.
jâ weste niht diu frouwe mîn,
daz ez alsô geordent was,
daz er starp und si genas.
dcxlii. dô der kernær was geriten,
dô wart langer niht gebiten,
gegen wienen wart gereht
ze vâren herzog albreht
mit der swæbischen ritterschaft.
von fremden landen botschaft
der furste alle tag enphie.
daz diu hôchzît ergie,
daz was, dô man spurt
nâch kristes geburt
tûsent jâr und zwei hundert
und funf und niunzic ûz besundert.
nû sult ir hôren, wie
ez darnâch ergie
dcxliii. dem herzogen rîche.
er schuof in ôsterrîche,
swaz er ze tuon hât.
nû fuogte daz ein valscher rât,
eines tages, dâ er saz
ob sînem tisch und az,
daz im gift wart getragen,
sô ichz got noch wil klagen,
daz ir in in kom sô vil,
wand darnâch in kurzem zil,
dô er der gift in im enphant,
des lîbes kraft im verswant.
swer vor dem tische stuont,
als si vor herren tuont,
die rief er an und sprach:
< lât iu wesen gâch,
daz ir verhabt die tür,
daz niemen kom her für:
ez ist gift ûf dem tische!>
von wiltpræte und von vische
stuont dâ genuoc.
zwên juncherren kluoc
gefüege und noch klein,
triu und witze an in schein -
si wâren âne underwint
des alten buocheimære kint,
des er sich lutzel dorfte schamen,
si hiezen mit namen
pilgrim und alber:
daz reht und diu êr
ist im von erbschaft gemæze,
daz er heizet truchsæze
in dem lande zôsterrîch,
dâvon sach man stæticlich
diu kint ze tische dienen;
sus geschach ouch ze wienen -
nû hôret, waz si tâten.
dô si vernomen hâten
daz leit und die unstift,
daz von vergift
ir herre leit smerzen,
daz gie in ze herzen
und wart ir zorn sô strenger,
daz si ouch niht lenger
wolden genesen.
daz si unschuldic muosten wesen,
daz wart daran erzeiget,
si heten gern geveiget
sich selber und ertôt.
mit willen und ungenôt
vielen si daz ezzen an,
daz man noch sach dâ stân
und schuben des an der stunt
mit beiden henden in den munt
sô vil, daz der furste schrê:
< owê mir, ach unde wê!
al die mir guotes gunnen,
die sîn sô versunnen,
daz si der kinde hüeten,
daz si alsô niht wüeten!
wand ich weiz daz wol,
daz si sint triwen vol,
einvalt unde tugenthaft,
und daz si unwizzenhaft
an der geschihte sint.>
nû îlte man diu kint
ze nemen von der spîse.
si wâren sô wîse,
daz si sprâchen albediute:
< wir wellen erzeigen hiute,
swaz mînem herren ist getân,
daz wir unschuldic sîn daran.>
ich hôrte alsô sagen,
swaz si dar heten getragen,
des âzen si an dem zil
durch credenzen sô vil,
ê man si dâvon zôch,
daz in der furste hôch
hin für immer mêre
getrûte lîbs und êre.
dcxliv. nû hôret darnâch,
wie herzog albrehten geschach.
vil erzt muost man gewinnen,
die trahten in ir sinnen,
wie si den fursten ernerten
und der gift von im werten,
vil schône man sîn phlac
mit latwerjc und triac
und mit aromaten rein.
daz half allez klein
und mohte niht vervâhen.
dô muoste man ûf hâhen
den fursten bî den füezen
durch sînes kummers büezen.
dô man daz lange getreip,
daz er sus hangunde beleip,
dô geriet daz mortlich marc,
ich meine die gift starc,
zetal an der stunde,
zougen, oren, nasen, munde
diu gift von im ran.
der furst sich niht versan
als klein als umb ein hâr,
swaz im geschach oder gewar -
man wânt benamen, er wære tôt.
her ûz der burge man bôt
ie der man in die stat,
swaz er dâ heimlich hât,
der herzog wære verdorben,
dô wart wunderlich geworben:
die man sach bî triwen,
die liezen sich riwen
des fursten leit und ungemach;
swaz man der ungetriwen sach,
die wâren vil frô,
daz ez ergangen was alsô.
der tôt des herzogen
über al daz lant kom geflogen
ze burge und ze steten;
die si inne heten,
brieve man den sant
und wurden gemant,
daz si triwe wielten
und die vest behielten,
ob got niht enpern wolde,
daz der herzoge solde
ligen tôt;
diu furstin gebôt,
daz man ir kinden unz an die stunde
die vest behielt, unz man erfunde,
wie daz dinc wurd gestalt:
si wæren junc oder alt,
swem man si sæhe dienen
in der burc ze wienen,
die heten alle wol gesworn,
der furste het daz leben verlorn,
dâvon wart ez her ûz geseit
den liuten für die wârheit.
ouch lât iuch der mære
berihten, wie ez wære
gestalt umb die herzoginne.
diu was beliben hinne
ze stîre in dem lant,
wand si wol enphant,
daz ir zît nâhen was.
einer tohter si genas,
diu wart genant kathrî:
und ê diu valsches frî
die zît het vollegen,
der die frouwen phlegen
ze ligen, sô si gebern,
swie man ez tete doch ungern,
sô kom ez leider darzuo,
daz si muoste ze fruo
vâren von der stat,
dâ si gelegen hât.
alliu getriwen herzen
prüefen den smerzen
und den jæmerlichen sit,
den diu herzoginne lît,
dô man ir tete kunt,
ob si niht in kurzer stunt
bî tage und bî naht
gegen wienen gâht,
sô wære daz zwîvellich,
daz si den fursten tugentrîch
funde lebentigen.
freuden wurden dô verzigen
diu frou und iriu kint:
diu klagten sô swint
mit gebære und mit worten,
daz alle die ez hôrten,
muosten mit in weinen
und jâmer bescheinen.
waz hulf, sold ich ez allez sagen
daz jæmerliche klagen,
des diu herzoginne phlac
beide naht unde tac?
sîn was ot mêre denn ze vil.
si wart bereit in kurzem zil,
wand si sich niht ensûmte,
und ê si stîre rûmte,
dô beriht si hinder sich
daz lant harte wîslich,
wie man gebâren solde,
ob got niht enperen wolde,
der herzog solde ligen tôt.
swaz diu furstin gebôt,
des was niemen wider,
si leistenz alle sider
hin für nâch des landes reht,
dienstherren, ritter unde kneht.
hin fuor diu leides rîche
zehant gen ôsterrîche,
und ê si hinze wienen kam,
manic leidez mær vernam
an iegelicher nahtsedel.
dâ vant si in krieges wedel
von ir herren diu mære:
daz er nû tôt wære,
diu meiste menige des jach,
sô kom maniger unde sprach,
er wær noch bî dem leben,
er het sich aber ergeben
dem tôde alsô gar,
daz die erzte offenbâr
an im heten verzagt.
dô man der boesen mære sagt
sô vil der herzoginne,
daz si niht kom von sinne,
daz was ein wunder grôz.
des weges si verdrôz
die frouwen freuden kranc,
si dûht der wec alsô lanc
hinz wienen ûf der strâzen,
und het man si lâzen,
si het fur sich gegâht
beide tac und naht
ungetrunken und ungezzen,
si het ez alsô gemezzen,
daz si under wegen
deheiner ruo wolt phlegen
noch enthaltnus an der vert,
ob ir got daz heil beschert,
daz si in funde lebentigen,
den si dâ kranken weste ligen.
nû lâz wir si varn hin:
got geb ir den gewin
und iren trûrigen kinden,
daz si in lebentigen vinden.
dcxlv. nû hôrt, wie ez ergie
und wie ez sich mêrte hie.
dem von salzpurc man enpôt
fürwâr, der herzog wære tôt.
vil klein er daz klagte,
und zehant, dô man imz sagte,
niht lenger sach man in bîten,
er hiez an den zîten
den povel bereit sîn
von salzpurg und vom hellîn,
die hiez er in die gôzach gâhen
und daz hal in nider slâhen,
daz von ôstrîch der unverzeit
het erziuget und bereit
ze schaden dem goteshûse.
darnâch sand er ân pûse
mit dem povel dan
bereiter liut wol hundert man.
ich wæne, ie volc frôer wære
danne die salzpurgære
und die hellingære frechen,
daz si sich solden rechen
an den ûz der gôzach.
dô sîn der bischolf volverjach,
daz er sîn wolt verhengen,
dô wolden siz niht verlengen,
si teten als man in gebôt.
si worhten michel nôt
an wîben und an mannen
und zebrachen al die phannen,
darin daz salz wart gesoten.
swes man in eines het geboten,
der begiengen si driu.
si wânden niht, daz siu
von den selben schulden
solden immer iht gedulden,
daz in schade wære.
nû lât iu daz mære
bringen zeinem ende,
wie von den erzten behende
dcxlvi. der herzog wart ernert
und wie ûf der vert
der herzogin gelanc.
darnâch unlanc
diu selbe furstinne
zalt ir ze gewinne -
nâch jâmers unheil,
des ein michel teil
überladen si was -
daz der furst genas
und si zuo im kam,
swie vil si jâmer an sich nam
und swaz ir freude was entwichen,
dô si in vant sô erblichen.
daz solde noch got erbarm.
an tugenden rîch, gesundes arm
den herzogen si vant.
nû heten boten für gerant,
die im sagten der frouwen kunft,
dâvon er sigenunft
an dem tôde gewan:
dô er si sach an,
dô dûht in, er wær genesen,
sô frô sach man in wesen.
diu tugentrîche herzoginne,
swaz si in ir herzen und in ir sinne
bî ir tagen het gelêrt,
daz wart allez gekêrt
dem herzogen ze frum.
in sînem siechtum
kund si im baz gemuotvagen
denne alle, die sîn phlâgen.
dâvon sich kurzlich
albreht der furste rîch
an bezzerunge bekobert,
daz er den siechtum überobert
und daz ez stuont genædiclich.
von tac ze tag er sich
bezzern begunde.
er warp in kurzer stunde,
daz er sich lie hie vor sehen.
daran in wol was geschehen,
den die im gunden guotes;
die aber wâren anders muotes,
die erschînen doch in den gebæren,
als si im getriwe wæren.
lachen unde lôsen,
rûnen und liepkôsen
sach man si dicke
dem herzogen ze blicke.
daz liez er alsô hin gân
und gebârte als ein wîs man,
der aller dinge weiz aht.
des lebens kraft unde maht
er wider aller ding enphie,
ân ein leit uns ergie
an im, den nie valsch geruorte:
diu gift ein ouge im zefuorte
und zebrach im den stern,
daz er sîn fürbaz muost enpern.
dcxlvii. dô er gesunt wart,
nû kom mit der vart
der abt von admunde.
daz wirsist, daz er kunde,
ûf den von salzpurc der ret:
waz er begangen het
mit der gôzach
an dem sieden, daz er brach,
beinzigen er daz seite.
ob er darzuo iht leite,
des sag ich niht offenlich.
von admunde abt heinrich
allen sîn sin begunde wetzen,
wie er den fursten möht gehetzen
gegen dem salzpurgære.
mit manigem niwen mære
kom er für den fursten,
er kom in den getursten,
daz er mit sagunden dingen
getorste für bringen
mêre dan die wârheit.
daz er iht überiges seit,
des wære wol gewesen rât,
wande der wârhaften tât
was dâ leider al ze vil,
die man dâ begie an dem zil
des man solde hân enporn.
ob nû der furste wol geborn,
des got enwelle, wær ersterbet,
solt man darumbe hân verderbet
an guote und an êren
die kleinen juncherren
tugenthaft und behende?
daz wær gewesen grôz missewende
und ein meintât sô grôz,
der dheiniu wære ir genôz.
swaz ze schaden und niht ze from
im in sînem siechtum
dem fursten was geschehen,
daz hiet er allez übersehen,
âne dô man im verjach,
daz man im in der gôzach
sîn hal hiet zebrochen:
< belib daz ungerochen>,
sprâch der furste gehiwer,
< sô wil ich dester untiwer
sîn vor mînen genôzen.>
einen zorn grôzen
der herzoge gewan:
niemen moht daz understân,
er schüefe sâ zestunde,
daz man sich underwunde
in ôsterrîch und in stîrlande
alles des, daz man erkande,
daz dem bischolf zuo gehôrte,
der im sîn hal zestôrte.
des lasters und der smæhe
und der frevellichen gæhe
wold er an im komen zuo.
ob ez iht ungerne tuo
der abt von admunde?
zig ich in des, daz wær ein sunde,
darumbe mir dhein bîhtigære
die buoze machte ze swære,
der ot hât erkant
den selben vâlant,
mit freuden wart er überladen,
dô er des bischolfes schaden
mit urloube werben solt,
wand er unsanft het gedolt
die suone zwischen in.
er sant balde hin
allenthalben in daz lant
und schuof, daz man sich underwant
des bischolfes guotes.
daz er hezziges muotes
was den salzpurgæren,
daz sach man in bewæren
mit werken und mit worten,
dô die salzpurgær erhôrten,
daz sich zestôret het diu suon
und daz in wolde übel tuon
der herzoge von ôsterrîche -
wand er het sich algelîche
irs guotes underwunden,
swâ er sîn het funden,
daz der tuombrobst het gehabt
und von sant peter der abt,
die muosten alle schaden dulden
von des bischolfes schulden -
des erschracten si sêre.
nâch wîser liute êre
hinz ôsterrîch si boten sanden,
die den herzogen manden,
daz er si des liez geniezen,
daz si kôrherren hiezen
unde geistliche phaffen
und daz si heten niht ze schaffen
mit dem urliuc des bischolfes
noch sînes viztum ruodolfes.
an einem brieve hôrt ich lesen
vil, daz in wær guot gewesen,
hiet manz durch ir bet getân,
dô enkêrt er sich niht daran
der furste ûz ôsterrîche;
er jach, si müesten alle gelîche
mit dem bischolf die flust tragen,
wand daz im nider wart geslagen
in der gôzach sîn hal,
daz wær ze salzpurg über al
von ir aller rât geschehen,
swie vil si mohten gejehen
unschulde an den sachen,
daz mohte niht gemachen
ledic ir urbar,
die dâ boten wârn dar,
dô die gesâhen,
daz si niht moht vervâhen
gegen dem herzogen,
von dan sach man si zogen
gegen salzpurg algeriht.
ir herschaft si verswigen niht,
wie siz dort geschaffen heten,
dô wart der bischolf gebeten
von den hôhsten, die er hâte,
unde die an sînem râte
bî den selben jâren
die allerbesten wâren,
daz er witze phlæge
und sich niht lenger verlæge,
sô daz er an sînen vogt
algerihte zogt
von rôme ze kunig adolfen;
wær im von dem ungeholfen,
ê daz er dann alsô verlür,
daz er an den bâbest füer
und dem klagte sîn gebresten.
swaz si guotes westen,
daz wart mit flîze gerâten
von salzpurc bischolf kuonrâten.
dcxlviii. dô der gesach irn willen,
er lie sich niht bevillen,
er bereit sich zuo der vart.
und wie er der ze râte wart,
des wil ich iezunt gedagen
und wil iu darunder,
wie ez herzog meinharten ergie.
ir habt wol gelesen hie,
in wie getâner zît
er ze gretz von der hôchzît
schiet von sînen kinden,
dô wold er niht erwinden,
er wolde vâren hinze kreine.
müezelichen unde seine
ûf die windischen mark er kêrte.
sîn witze in daz lêrte,
daz er wolde besehen,
wie sînen liuten dâ was geschehen
in den urliugen, diu dâ wâren
in den vorderen jâren.
dô er daz allez besach,
wîslichen er darnâch
besazte und beriht.
hinz kreine algeriht
zogte der ellensrîch
und tet im dâ algelîch,
als er im hie het getân,
nû wart sich boesernde der man
und darnâch unlanc
des lîbes sô kranc,
daz er des wol enphant,
daz im der kraft geswant
niht lenger wold er dâ bîten:
er hiez sich in kurzen zîten
ûz dem lande füeren,
diu and begund in rüeren
zuo der etsche hin
dar stuont aller sîn sin.
der furste ûf der vart
von tac ze tag ie krenker wart,
in hete ûf den wegen
ein wîser arzt in sînen phlegen,
sît in der siechtum bevie,
der arzt an im begie
maniger erzenîe werc,
unz daz er kom hinz grîfenberc
dô moht in lenger niht gefristen
der arzt mit erzenîe listen.
swie er des tôdes niht enphant,
doch tet der meister bekant
sînem obristem rât,
daz er von der stat
lebentiger niht ankæme.
man bat in, daz er næme
kristenliche heilikeit;
man tet im kunt unde seit,
daz er der sêle dinc betrahte,
er wær krenker, denn er selp ahte.
lîhte was er zerbitten,
daz er nâch kristenlichen siten
gebârte an dem ende:
ez was gar unwende,
swaz man in tuon hiez,
der dheinez er liez.
sînen sünen er enpôt,
ob an im gesigt der tôt,
si solden gelten und wider geben,
wand sold er iht lenger leben,
sô wold erz selbe tuon benam.
ê in der tôt überkam,
dô wart al daz an im gesehen;
daz an guoten kristen sol geschehen.
darnâch starp der hôchgeborn.
nû beleip unverborn
von allen den sînen,
die liezen dâ wol schînen,
daz si wâren triwen vol:
mit solhen wirden, als man sol,
fuorten si êrlich
die hôchgeborne lîch
hinz stams hinn sîner stifte niwen.
in klage und iu riwen
erschein daz lantvolc gar:
sîn tôt in herzenleit gebâr.
den hôchgebornen werden
bestaten si zder erden,
dâ er noch hiute ligt.
daz der tôt im an gesigt,
daz was, dô man spurt
nâch kristes geburt
tûsent jâr und zwei hundert
und funf und niunzic ûz besundert
nâch der wârheit sag
an aller heiligen tag.
hie mit sul wir gedagen
und lât iu fürbaz sagen,
dcxlix. wie der salzpurgære herre
tete von dem lande kêre.
er tet, als im gerâten wart,
er begreif die vart.
dô sand er hinze kernden dan
bereiter liut wol hundert man.
den enphalch der bischolf,
daz si dem viztum ruodolf
undertân wæren
und niht des verbæren,
swaz er schüef mit in.
gegen libenz sand er hin
hem eckehart von tannen
wol mit funfzic mannen
und enphalch den ouch flîziclich,
daz si dem viztum uolrich
dienten an sîner stat.
swes er si daran bat,
des wart er gewert.
ê er von salzpurc kêrt,
alle ditz goteshûs veste
beriht er, als er weste
guot unde nutze wesen.
swaz im vor wart gelesen,
daz nutze wære unde frum
ze salzpurge dem bistum,
des vermeit er einez niht.
dô er ez allez verriht,
dô huop er sich an der stunde,
wâ er den kunic adolfen funde,
daz beleip im unverdeit.
ich wæn, ich hab ez ê geseit,
wie ez darzuo kam,
dô got von dem leben nam
den jungen marcgrâf heinrich,
daz dâvon ledic dem rîch
mîhsen daz lant wart,
nû het ûf die selben vart
von rôm den kunic adolf
von meinze der bischolf
und der von bêheim sô lanc getribe:
daz er niht lenger moht sîn beliben.
und wie er der vart began,
daz wil ich iu wizzen lân.
ir habt wol vernomen,
wie daz was komen:
daz guot daz im sande
der von engellande,
dâvon er gewan
grôzen arcwân
unde itwîz grôzen
von den fursten und ir genôzen.
die jâhen alle gelîche,
ez wær ein smæch dem rîche -
als man ez wol gelesen hât
hie vor, dâ ez geschriben stat.
des kunde sich envollen
der kunic niht erhollen,
wan daz er kurzlich darnâch
die kurherren besprâch
und swaz hôher herren mugen gesîn
in swâben unde bî dem rîn,
der kunic die sunder bat,
daz si im gæben rât,
sit er sich het überdâht
an dem guote, daz im brâht
von engellande wære,
daz im der valsches lære
der kunic het gesent,
wie daz wurd verspent
ze nutze dem rîch.
dô rieten im sumlich,
er solde dâmit
nâch der ander kunige sit
einen grôzen hof haben,
etlich im den rât gâben,
wold er arcwân fliehen
und sich von itwîz ziehen
und behalten sînen prîs,
sô sold er deheinen wîs
daz guot ze andern sachen
niezen noch nutze machen,
wan dâ ez im wær durch gesant:
anders diu schand
und daz laster wurd drîvalt,
daz vor ûf in was gezalt:
wand von flandern diu diet
sô gar nie geschict
von helfe noch von trôst;
wurd diu von iu erlôst
in des dienst von engellant,
der iu daz guot hât gesant
ûf den selben wân,
dâ schîn iur triwe an.
dcl. dô riet dem kunig adolf
von meinze der bischolf
und etlich phaffen mêre
die gâben im die êre,
sît er den fursten allen
hete missevallen,
daz er sich het versolden lâzen,
füer er denne sîn strâzen
ze helfe den flæmingen,
sô möht er niemen bringen
der hôhen herren dâhin.
dâvon lêrten si in,
daz er sich an der stunde
mîhsen des landes underwunde
und daz guot dâhin zert;
het im got daz heil beschert,
daz im daz lant in kæme,
daz er denne næme
sô vil guotes darab,
daz er vergulte wol die hab,
die im het gesant
der von engellant
von ort unz an daz drum,
sô het er zwivalten frum
im und dem rîche geschaffen.
swaz er und ander phaffen
den kunic hiezen begân,
des getorst er niht verlân.
dcli. der daz lant inne het,
dem wart an der stet
gesant ein hôher herre wîs,
der an witzen hete prîs
ze worten und ze werc:
er hiez der von prûberc.
der reit snelliclichen
ze marcgrâf friderichen
und vordert von des rîches wegen
mihsen, des man in sæch phlegen
wider daz reht,
wand der kunic jach sleht,
ez wær im ledic worden
nâch rehtes lêhens orden,
dô sprach der marcgrâve guot:
< der kunic mir gewalt tuot.
umbe mihsen daz lant
ist ez alsô gewant,
daz ez sich vererben mac:
dô mîn veter tôt lac,
dô geviel mich mîhsen an,
als ich ez noch inne hân.
swer mich dâvon scheiden wil,
der muoz arbeit haben vil,
ê er mirz ab gewinnet.>
< daz ir iuch baz versinnet,
herre>, sprach der bot,
< des sol iu verlîhen got.
mîn botschaft alsô stêt,
swâ ir niht begêt
des kunigs willen mit dem lant,
sô sol iu zehant
von dem kunic widerseit sîn
und ouch von andern herren mîn,
die dem rîche helfen wellen.>
solde ich si sunder zellen,
die herren manicvalt,
die der von prûberc dô zalt,
des ist unnôt hie,
und waz dâ red ergie
zwischen in beiden,
ê man sach scheiden
von dannen den boten wert.
dô er urloubes gert,
dô bat er ouch umb geleit.
daz wart im unverseit.
niht wol mir kunt ist,
in wie getâner frist
der bote wider kam.
swaz er dort vernam,
des versweic er dem kunic niht.
er hete sich ouch verriht
zuo einer her vart.
offenlich geboten wart
ein zît, darûf si solden komen,
die des kunigs guot heten genomen
der reise ze solde,
oder swer sus wolde
dem rîche ze êren
mit dem kunic kêren
gegen mîhsen die vart.
von meinze bischolf gêrhart
und von koln der bischolf
dem kunig adolf
ze stiwer sanden dan
wol zwei hundert man
kreftic unde ziere.
der bischolf von triere
fuor selp dâhin:
flust und gewin
williclich er an sich las,
wand er des kunigs bruoder was.
von wurmze und von strâzpurge,
von kostenz und von wirzpurge
und ander bischolfe vil
dem kunig an dem zil
mit getriwem sit
ir helfe teilten mit...
dclii. sô daz dinc sîn muoz,
sô mac ez niemen understân.
alsô muost ez dô ergân:
heinrichen den schuldigen
sach man tôten ligen
selp dritten an der stat,
die andern zwêne wurden drât
überwunden an ir maht
und hinz rôtenmanne brâht.
dâ wurden si in kurzen stunden
mit gerihte überwunden.
alsô wart der abt verkleit.
sîn gewalt lanc unde breit
des ein tags ende het.
die munich sâ zestet
welten nâch ir reht
den abt engelbreht,
der datz sant peter was abt vor.
datz admunde ûf dem kôr
was er erzogen.
diu sælde het in niht betrogen
an witzen noch an kunst.
ân des herzogen gunst
getorst er dannoch niht komen,
swie er doch het genomen
al sîn bestætigunge.
albreht der furste junge
was in dem lande niht;
und von welher geschiht,
daz sol iu werden geseit.
ich hân iu lang gedeit
von dem kunic wenzlâ genant,
wie er sîniu lant
bêheim und troppouwe,
zudmer und krackouwe
verrihten kund und orden,
er was enein worden,
daz er wolde schône
nemen zepter unde krône
und sîn wîh enphâhen.
er hiez balde gâhen
hinz walhen an den stunden
meister, die wol kunden
erkennen edel gesteine,
si wærn grôz oder kleine,
den man dheiner tugent jæhe,
swâ man diu ersæhe,
diu hiez er gelten wol.
swaz ein hôher kunic haben sol
zeiner solhen hôchzît,
darnâch sande man wît
und in verriu lant,
nâch sô getânem gewant,
des man ze flandern vindet niht
in sô kostlicher angesiht,
als gewant sîdîn,
zendal und paltikîn,
samît und siglât,
phelle und pliât,
achmartîn und tuoch von tasmê,
als man bringet über sê;
tuoch, dem koste niht zerint,
ûz arabischen golt man spint,
ouch bringet man von triant
ein harte kostlich gewant:
des hiez der kunic sô vil hollen,
daz er sîn gewan envollen.
ouch gap der kunic karc
wol funf tûsent marc
umb underfurriere.
wenzlâ der kunic ziere
...
wol zweinzic fursten ze sich,
die mir alle sint erkant.
der herzoge pulk genant
und sîn bruoder von brezlâ,
der von opullen was ouch dâ
und der von glogouwe
und der herzog von matschouwe
mit kostlicher zer
und herzog kazmer;
der fursten was ouch dâ niht litze
von dem jouer und von lignitze;
ez tet ouch nieman dâ vor
gein herzogen von ratwar,
dar kom der herzog primic
und der herzog lestic:
dise pôlânischen herren
wâren dâ mit grôzen êren.
dâ was ouch hêrlich
von mîhsen marcgrâf friderich
und von durinc lantgrâf diezman,
von brandenburc marcgrâf herman
kom ouch dar zuo der wîle
und der marcgrâf mit dem phîle,
ouch sach man dar zogen
zwêne herzogen
von sahsen und von brûnswîc,
und den diu êre in ir ric
het genomen und gevazt,
der an triwen nie gelazt,
von beiern herzog otte,
der kam dar mit grôzer rotte,
und ein herre wol erkant,
hiez marcgrâve âne lant,
und der lantgrâf von hessen:
allez daz si wessen,
daz zêren gezôch,
ir dheiner des niht flôch,
er tet ez allez gern
dem von bêheim zêrn
mit milt und mit getursten.
dô sich dise fursten
gesamnet heten über al,
dô huop sich der schal,
ouch kam mit der vart
von meinz bischolf gêrhart,
der den kunic solt kroenen.
ez was ûf den schoenen
phingstac gesprochen
vor vor maniger wochen.
nû het sich zuo der frist
der kunigin genist
verzogen sô nâhen,
daz si fürwâr jâhen,
daz si des kindes genas,
daz des nur drithalp wochen was
unz an die selben zît;
dô moht man dheine bît
lenger gemachen
an den selben sachen,
wand ez was nû sô gar
mit vollen bereit dar,
des man bedorfte darzuo.
und an dem næhsten tage fruo
in dem munster wît,
dâ sant wenzlâ in lît,
dâ wart gelesen und gedônt,
die wîle man den kunic krônt,
als darzuo gehôrt,
daz man der kunigin stôrt
ir kindebetgemach,
daz kom ir übel hernâch,
wer sold aber des getrouwen?
man fuorte die kranken frouwen
sanfte und ân île
in daz munster die wîle,
unz si die krôn enphie
und die wîhe, diu darüber gie,
dô fuorte man si wider ze gemach.
dô dem kunige geschach,
swaz im ze frum geschehen solde,
des tages er mit niemen wolde
hân niht ze schaffen
wan aleine mit den phaffen,
von den er des tages nam
unsers herren lîchnam
und die heiligen wîhe.
daz im diu wal gedîhe,
sô daz er mit der krône
ring nâch gotes lône
und mit dem zepter niht
wan nâch der rehtikeit riht
und bî dem aphel erkenne daz,
daz diu zal und diu mâz
und der wâge phâht
sîner kuniclichen maht
in gotes hant lît,
daran er zaller zît
mit andâht gedenken sol.
als der aphel ist vol
einvaltiger erden,
alsô muoz sîn lîp werden,
den iezuo hât bedaht
werltlich er und maht.
daz im daz allez got verlîhe
und daz im diu krône wol gedîhe,
sô daz er got dâmit gevalle,
des sprechet amen alle.
dcliii. an dem selben tac
zuo zogens phlac
der furst ûz ôsterrîch
sô schôn und hêrlich,
daz alle die ez sâhen,
für die wârheit jâhen,
ob der herzogelîn
noch als vil solden sîn,
die von den landen wît
warn komen zder hôchzît
und die ich vor genant hân,
der einige man
vermoht sich baz an dem muote
an êren und an guote
denne si, als vil ir wære:
zehen tûsent phert ring und swære
fuort er in sîner koste dar -
der nâmen mit der zal war
ze prâge die burgære.
ouch jach man, daz dar komen wære
von swâben an dem zil
und von franken herren vil
und grôze ritterschaft.
mit aller der herschaft
sach man den kunic vermezzen
in den gesideln ezzen,
diu darzuo wârn gewarht.
man aht daz wol und marht,
diu krône, die der kunic truoc,
swie kleine unde swie gefuoc
man der rechenunge phlæge
der kost, diu an der krône læge,
si wær zweir tûsent marc wert.
swâ ein jude phandes gert,
er het sîn dâfür genuoc.
vor dem kunic man truoc
ein swert unde einen schilt -
ein armen kunic hiet bevilt
der koste, der der schilt phlac.
der wîz leô, der darûf lac,
der was breit unde lanc
von ûzerwelten berlîn blanc,
und daz die nagel solden sîn,
daz wâren vier rubîn,
die glesten gegen der sunnen
vor roete, als si brunnen.
dô was daz velt rôt,
als der kunic gebôt
und als er ez haben wolde,
von lûterm, fînem golde;
dârinne lâgen edelsteine
grôz unde kleine,
die wâren sô tiwer,
swem der kunic gehiwer
het geben schilt unde swert,
drîer tûsent marc wert
hiet er in gewert wol,
sô man die wârheit reden sol.
darzuo sach man kunic wenzlân
einen roc tragen an,
der was geworht meisterlich:
ûf einem samît rîch
lâgen guldîn bleter sô vil,
daz iegeliches blates zil
begreif ein ander blat;
alsus den samît hât
daz golt gar bestreut -
ein arm man wær gefreut,
wær im der roc worden.
nâch meisterlichem orden
was daz golt des phelles dach,
daz man sîn nihtes blecken sach,
als ein visch, der nindert blect,
sô in die schuppen habent bedect.
darzuo der bleter iegelichez
het ein geziere meisterlichez
an iegelichem ende,
vier steine ûzwende
und in der mitte ein,
grôz und niht klein:
der rubîn und der sardius,
der prasem und der onichinus,
smarac und der kalcidon,
saphir und thopazion,
jaspis unde onichil,
baleis unde orphichil,
ouch sach man dâ stân
den edelen kâman,
den man vindet begarbe
in sô maniger varbe.
der lîhten stein man dâ vermist,
als gorallus und amatist,
turkel und magnes,
beryllus und agates,
tabel und kristal:
dise steine al,
die dâ sô lutzel kosten,
der was dâ gebrosten,
und der gar edeln stein,
der dâ dehein
sich dâ niht enbarc.
umb vier tûsent marc
den selben roc man ahte.
darzuo man im brâhte
in diu gesidel, dâ man az,
sô manic edel vaz
von silber und von golde,
darûz man ezzen solde,
die dâ wârn zuo den stunden
und wol prüeven kunden,
die ahten bî iren triwen,
ez dorft in nimmer geriwen,
swer diu selben kleinât
umb sehs tûsent marc kouft hât.
swaz ander kleinât mohten sîn,
fürspan, gurtel, vingerlin
unde des kuniges huot,
des het ze rechen niemen muot,
wes ez wert wære,
sô gar achpære
steine daran lâgen.
die wîl die fursten ezzens phlâgen,
sold ez haben an gesehen
...
diu kost, diu dâ geschach.
meniclich des jach,
ez hiete der von ôsterrîch
begangen als volliclich
hûsêr mit den gesten
von êrst unz hinz dem lesten,
als man des vordern tages tet.
wand ez was sîn bet
und hiez ouch ernstlich bediuten
sînen amtliuten,
daz si inz niht liezen erbarmen:
rîchen unde armen
wart an dem zil
gegeben sô vil,
daz noch die prâgære
dâvon sagent mære.
dâ was solch geræte
von vischen und wiltpræte
bereit durch hûsêre,
wær ir gewesen zwir mêre,
si hieten genuoc gehabt.
nû kam her gedrabt,
dâ der herzoge saz
mit den fursten unde az,
zwên und funfzic swertdegen
ritterlichen segen
enphiengen dô zestunde
von eines priesters munde,
als der herzoge wolde.
swaz ieglicher haben solde
von gesmide und von wât,
des het in vollen rât
gegeben herzog albreht.
nâch ritterlichem reht
huobens einen buhurt grôz,
dârinne manic herter stôz
wart gegeben und enphangen.
dô si daz heten begangen,
diu vârende diet
von den gewanden si schiet.
darnâch ie der man
streich sîn genæte kleider an
unde sâzen ezzen,
dâ in ir stat was gemezzen.
nû prüeve ein merkære,
ob ein hungriger wære
in der friste worden sat,
ê ze tische an ir stat
komen die niwen swertdegen,
der ezzens hiet gephlegen
die wîl enther
und der buhurt gie entwer,
den man dâ tet -
wand man den herren het
lanc vor getragen ezzen,
ê die helt vermezzen
vor die tische kômen,
dâ si den segen nâmen.
die ouch noch sô lange sâzen,
unz si ouch hêrlichen gâzen.
daz was vil billich,
si wâren edel und rîch.
an nam und an geburde wert
nam des tages swert,
segen unde schilt -
der andern mich bevilt
mit namen ze nennen -
si lâzen sich wol erkennen,
die man die hôhsten nande
hie ze stîre von dem lande,
die jungen von lîchtensteine,
otte hiez der eine,
ruodolf der ander ist genant.
swer si hât erkant,
der gibt mir des âne strît,
daz grôz êre an in lît.
dô man gezzen het,
nû hôret, waz der furste tet:
er gebôt vesticlich
den amtliuten algelîch,
swaz von koste möht gesîn,
ez wære brôt oder wîn,
wiltpræt, fleisch oder visch,
kuchengerihte oder tisch,
daz niht wær verzert,
daz man daz niemen wert,
swer sîn ze nemen gert.
zweier hundert marc wert
was ez, daz dâ beleip.
nieman man dâvon treip,
die sîn ze nemen durftic wârn.
hêrlichen sach man varn
und ze herberg kêren
ûz den gesideln die herren,
die mit dem herzogen âzen.
daz er sô vil dâ het lâzen
kost ûf dem velde ligen,
daz wart niht verswigen.
der guft und der schal
allenthalp erhal
und ouch der varnden diet:
die sungen manic liet
ze lobe und ze prîs
von ôsterrîch dem fursten wîs
umb die êre, die er dâ begie.
nû lâz wir daz belîben hie.
mit hôchvertigen siten
die herren dô ze hove riten,
dâ der kunic was
in einem palas
schoenen unde wîten.
ûf weichen plumîten
sach man sitzen kunic wenzlân,
sîn guoten roc het er an,
der dâ was von golde.
nû enweiz ich, waz dô wolde
herzog albreht reden
nur zwischen in bêden;
unde dô er zuo im gie,
dô kniet er nider ûf ein knie,
dâ der kunic saz.
der sich sêr vermâz -
unzuht tete einen druc,
ez was ein bêheimischer tuc,
der in daz tuon hiez -
daz er in sô lange liez
knien den hôchgeborn,
der dâ was ûz erkorn
an aller wirdikeit.
ez sî im liep oder leit,
sô gelebe ich daz schiere,
daz herzog albreht der ziere
sô hôh an êren stîget,
daz im der von bêheim nîget
und für in knien muoz.
sô wirt des schâhes buoz,
den er im dô seit.
swie doch der unverzeit
der furst ûz ôsterrîch
kniet für in williclich,
dô fuogt sich daz hernâ,
daz der kunic wenzlâ
knien muost von reht
für den fursten albreht.
dô er genuoc het
mit dem kunic geret,
dô reit er zherberge.
zadel unde erge
het dâ ninder stat:
nur aller rât
bî dem herzogen was,
der alle tugent an sich las.
dô der dritte tac kam,
der kunic von bêheim nam
an ein heimlichen rât
etlich herren drât.
zuo der selben rede
nam man die herzogen bêde
von sahsen und von ôsterrîch:
dar kam ouch snelliclich
von branburc marcgrâf herman:
die wold alle dâbî hân
von meinze der bischolf,
dô er von kunic adolf
legt für den gebresten,
den si alle an im westen
und der in missehagte.
der von bêheim klagte,
wie er in betrogen het,
und allez, daz er im tet,
daz macht er mit klage sleht.
dô klagt der herzog albreht
den fursten offenbâr
allez daz im gewar
und an wiu er im tet gewalt.
manic unreht in für zalt
gegen dem kunic bischolf gêrhart.
darumbe man im wart
gram und gehaz
durch manic dinc und gerlich umb dâz
daz er sô geværlich
traht gen dem von ôsterrîch.
gegen dem an den stunden
die fursten sich bunden,
daz si im wolden sîn geholfen
gegen dem kunig adolfen,
und legten daz an,
daz sich der herzog sân
solt bereiten zuo der ûzvart,
die wîl der bischolf gêrhart
dem herzogen albreht
wolde machen gereht,
swaz man hôher hern moht gehaben
bî dem rîne und in swâben.
der siben kurherren
die vier lobten ze kêren
ir helfe und ir sinne,
dem kunige zunminne
umb sîn unvertigez leben.
ouch wart dô für gegeben,
ob dem kunic gestüenden bî
dise fursten drî -
die zwên bischolf ziere,
von kolne und von triere,
und der phalzgrâf ruodolf -
daz daz dem kunig adolf
niht vil gefurdern möhte:
der von meinz ez wol darzuo bræhte,
daz der mêrer teil der fursten
sich underwunden der geturste
durch daz reht ze werben
kunic adolfs verderben.
die fursten gemein
wurden des über ein.
daz sich der furst ûz ôsterrîch
solde vesticlich
setzen ze wer
gegen dem kunic mit her,
sô er beste möhte,
und sô im schierist töhte,
sô sold er bereit sîn
ze vâren an den rîn.
ouch swuor im ze helfe dâ
von bêheim kunic wenzlâ
gegen dem kunig adolf;
und von meinze der bischolf
der tet dannoch mêre
wîsung unde lêre
gegen dem herzogen,
...
zuo dem rîn hin ûf
und wie er sîn ze hûf
mit dem kunic solt komen.
ich hân alsô vernomen,
swaz dâ herren wârn,
der lie von dannen varn
deheinen kunic wenzlâ,
er verrihte in ê dâ,
daz er geholfen und gereht
wær dem herzog albreht.
darzuo sande man dannoch
grâf albrehten von heierlôch
zuo dem rîne und in swâben,
swaz man dâ herren moht gehaben
unde swâ ouch herren sâzen
in franken und in elsâzen,
an die warp er spât und fruo,
daz si mit helfe legten zuo
dem herzogen, swenn er kæme,
ob man darumb iht næme
gâbe unde guot geheiz,
sêre lutzel ich des verweiz.
nû lâze wir die rede sîn.
von ôsterrîch der herre mîn
kam von prâge niht,
unz daz dinc verriht
nâch sînem willn wart über al.
dô het er niht lenger twâl.
der kunic im gehiez,
daz er im ze helfe liez,
swenn er bereit wolt sîn
ze vâren zuo dem rîn,
hundert ros wol bereit.
des wart der herzog gemeit.
er urloubte sich schône
von dem, der zepter und krône
sô niulich het enphangen.
dô daz was ergangen,
dô fuor er snelliclich
wider gen ôsterrîch.
nâch helfe er ouch sande
gegen ungerlande
zuo dem kunic sînem eidem:
schutzen ûf snellen meidem
an frumkeit ûz besundert
gehiez er im zwei hundert,
mit swie getânen sinnen
er guot moht gewinnen
mit êren und mit reht,
daz tet der herzog albreht.
daz ditz ergie und geschach,
daz man den kunic krônen sach,
daz was, dô man spurt
nâch kristes geburt
tûsent und zwei hundert jâr
und siben und niunzic fürwâr.
diu mære wâren guot,
diu der furste hôchgemuot
der herzoginne brâht.
ich hân sîn vor niht gedâht,
daz der herzog datze prâg,
die wîle er dâ lac
mit sînen grôzen rotten,
von kernden herzog otten
êlichen frîte dâ
des herzogen tohter von brezlâ,
der heinrich was genant.
lignitz hiez sîn lant,
ê in brezlâ an starp.
herzog albreht ouch erwarp,
ê er solde von dan,
daz von beiern herzog stephan
ze konen wart gesworn
ein magt an schoene ûz erkorn,
von pôlân herzog polken kint.
des freut sich âne widerwint
von ôsterrîch diu herzoginne,
daz er in herzen und in sinne
sô guotlich ir geslehte meinte,
als er ir dicke bescheinte,
dô herzog albreht geraste,
dô muoten sich aber vaste
die hôhen herren alle gelîche,
ob si den von ôsterrîche
ze suone möhten kêren
mit der salzpurgær herren,
sô lange giengen si im mit,
unz ez an einen kurzen frid
wart gesazt zwischen in.
ze rôtenmanne hin,
als ich hân vernomen,
lobten si ze komen
durch verrihtigunge
...
und dô diu zît hin geswant,
ûf die der tac was genant,
niht lenger si biten.
von ôstrîch kom geriten
albreht der furste mære.
alsam tet der salzpurgære.
ouch kômen an dem zil
gemeiner herren vil,
die zwischen in bêden
ûf ebnung wolden reden.
des andern tags vil fruo
griffen si darzuo,
den diu sach enpholhen was.
manic vorderung man las
dem von salzpurc vor.
dô schôp an den kôr
der bischolf der salzpurgære,
swaz in dûhte ze swære
und ze herte an den sachen.
dâvon begunde man sîn machen
einen andern tac,
wand der vordrung lac
sô vil zwischen in
dem bischolf zungewin,
daz er ez hart wart an.
dô zwischen in nieman
kund suone zuo bringen,
dô begund man teidingen
ûf einen fride lenger.
daran wart strenger
albreht der furste hêr.
dô bâten si sô sêr
umb den fride alle gelîche,
unz der von ôsterrîche
wart von den herren algemeine
erbeten umb einen fride kleine.
dô der bestætigt wart,
dô griffen mit der vart
die herren vil fruo
gemeiniclichen zuo
und bâten den herzog albreht
umb den abt engelbreht,
der hinz admunde
was vor in kurzer stunde
ze abte erkorn,
daz gegen dem wurd verborn,
swie er unmuot trüege
durch der munich ungefüege,
die in des heten verzigen,
daz si die wal liezen ligen,
unz er kæm her wider heim
von der hôchzît von bêheim.
daz was dem fursten zorn.
doch tet er dem erkorn,
des er benamen hete reht:
von dem abte engelbreht
vordert der furste junge
sîn vor genant reitunge
von dem lantschrîbamt,
und daz er des alles samt
solt gulte mêren jæriclich,
daz der abt heinrich
wider reht het getân,
und des vordert man
von dem abte albereit
guote gewisheit -
diu im niht entohte
noch die er gehaben mohte.
den fursten man dô bat,
daz er sînen rât
etwaz ervinden lieze,
daz als guot hieze
und als wârhaft
als dhein burgelschaft.
des wart der herzog erbeten.
die sînen rât inne heten,
des den fursten genüegte
und daz ouch dem abt gefüegte,
die râtgeben ziere
erfunden sô schiere,
dâmit ez wart gescheiden
zwischen in beiden.
diu einung wart alsô getân,
daz der abt solt weln ein man,
swen sô er wolde,
und der selb in haben solde
gallenstein die burc mære
und allez, daz dârinne wære;
des sold er ouch phlegen
von des herzogen wegen
unz ûf die stunde,
daz sich der abt von admunde
verrihte genzlich
mit dem von ôsterrîch
umb sîn vor genantez rechen
und swaz er hiet hinz im ze sprechen.
noch ein burc het er,
bî liuben sant peter,
als ir wol gehôret habt,
dâ muost ouch der abt
antwurten in diu selben reht
dem herzogen albreht.
und zallen iren sachen
begunde man machen
hinz wienen einen tac.
unlange dô lac
der furst datz rôtenmanne,
wand der bischolf von danne
was gescheiden ân ende.
war der herzog wende,
daz wil ich iu sagen.
er kam in kurzen tagen
hinze judenburc gevarn,
und swaz der sînen dâ wârn,
den gebôt er zehant,
daz si mit werlicher hant
wæren bereit,
swanne man in seit,
daz sîn frid ûz wære,
gegen dem salzpurgære.
ouch tet der herzoge mê:
hern heinrichen von walsê
schict er zwei hundert man zuo,
dâmit er spâte unde fruo
den bischolf und die sînen
solt wüesten unde pînen.
dcliv. dâmit schiet er ûz dem lant.
der abt sich underwant
sîner abtî.
der helt muotes frî,
von walsê her heinrich,
volfuorte flîziclich
des herzogen bet.
dô der frid ein ende het,
er besamt sich über al
und fuor in daz lavental,
dâ lac er datze sant andrê,
unz daz er ach unde wê
mit roub und mit brennen begie.
dô er verderbet die,
dô kêrt er âne twâl
gegen libenz zetal.
dô kom zuo im snelliclich
sîn bruoder her uolrich,
der den bischolf ûz der marc
wolt trîben mit urliuge starc.
daz underfuor wîslich
von seckou bischolf uolrich -
der was noch alles viztum -
dem von salzpurge ze frum.
unde umb die selben schulde
muost er des herzogen hulde
und sîner friuntschaft enpern,
alsô daz er guots noch êrn,
diu sîn bistum an gehôrt,
mit werke noch mit wort
sich getorste underwinden niht.
doch swâ er ûf die sliht
mohte gereden
zwischen in bêden,
daz tet er ûf einen wân,
daz im der herzog gedæht daran,
ob sich nû füegte daz;
ouch tæten im dester baz,
umb swaz er het in sînen phlegen,
die von walsê ûf den wegen,
dâ si mit urliuges siten
dem goteshûs ze schaden riten.
sus leit der bischolf kummer
allen den summer
von dem herzog albreht.
wie er in vêht
und wâ die sache hin gedigen,
daz sul wir lâzen ligen
unde sagen hie ze stunde,
wie sich der abt von admunde
mit dem herzogen hernâch
verrihte umb sîn ansprâch.
von des herzogen wegen
solt der burc ze gallenstein phlegen
her ortolf der spitalære.
daz im darzuo nutze wære,
des dûht den abt engelbreht
dô verhengt sîn herzogen albreht.
darnâch kurzlich
kam hinz wienen snelliclich
der abt, als ez gescheiden
was vor zwischen beiden,
nû vant er in unmuot
den herzogen fruot
und in grôzer beswære,
wand im wâren boese mære
von bêheim komen:
der rôt hiet genomen
sîn swester, die kuniginne,
die er in herzen und in sinne
het liep für ander swester sîn.
diu sælige kunigin,
frou gruote diu junge,
zuo ir kroenunge
solhes ungemaches phlac,
daz si an dem drîzehenten tac
dâvon starp leider,
sælden und êren beider
wart verweisent bêheimlant,
dô ir tôt wart bekant.
dclv. dô sîn herzenleit
der furste bekleit,
dô bat, als ir gehôret habt,
sich verrihten der abt.
daz tet der furste hôchgeborn.
die der abt het erkorn
ze reden ze sînen sachen,
die begunden machen
ein solich ende zwischen in,
daz der furst lie vâren hin
alle die ansprâch,
der er gegen im jach;
dô gap der abt herzogen albreht
alliu diu reht
ân einer veste, het er,
ist genant datz sant peter,
und al die zehent im murztal,
die abt heinrich vor mâl
koufte den admundæren
von den sahsengangæren,
unde einen hof wît,
der bî knutelvelde lît.
er muost ouch geben dar
bî marchpurg ein urbar -
ich mein, abt heinrich
het des gewalticlich
entwert einen burgære -,
und swaz datz gallensteine wære
kleinât oder hantveste,
die man nutze weste
dem herzogen albreht,
die solde man im sleht
ân allez widerstreben
antwurten unde geben,
und silber funfzehen hundert marc.
der het abt heinrich der karc
hinz rôme funf hundert gesant,
und dô den boten wart erkant,
daz der abt erslagen wære,
dô wâren die malhen swære
ze padouwe beliben.
dâ wart der abt nâch getriben.
die tûsent bescheiden wârn
dem abte zuo drîn scharn
ze gelten und ze wern.
ouch wolt der herzog niht enpern,
swes der abt heinrich
mit rehte oder friuntlich
hete brâht in sîn gewalt,
umb daz guot manicvalt
solt der abt engelbreht
den liuten stên ze reht.
sus het diu sach ein ende.
her irinc der behende,
von prilep der pharrære,
wart dô lantschrîbære
hie ze stîrlande.
vil wol er erkande,
wie man dâmit solt gebâren,
wand er in manigen jâren
des abts geschefte het gewandelt,
wand er in guotlichen handelt.
dô die hôchgeboren die...
nû sach man komen hie
einen gast wert unde hôch,
grâf albrehten von heierlôch,
der fuor dâher von dem rîn.
swaz dâ herren mohten sîn,
die het er dar brâht,
daz si mit aller irer maht
sich wolden ûz erwegen
und mit helf zuo legen
von ôsterrîch dem hôchgeborn.
des heten si im gesworn
und hantvest gegeben.
dô si alsô widerstreben
begunden kunic adolfen,
die im davor wârn geholfen,
die gestuonden im ab,
wand des herzogen gab
macht si alle rîche.
daz her zôsterrîche
kunic adolf widerbôt,
des kam er in grôze nôt.
ez wart sô grôz sîn widerteil,
daz im solher itwîzes meil
wurden geworfen für
von den herren, die der kür
phlegent unde walten,
die melten unde zalten
siben sache swære,
darumb noch hiute wære
ein kunic verstôzens wert.
diu gemein der herren gert,
die dâ gesezzen sîn
in swâben unde bî dem rîn,
daz der herzog füere ûf.
wie si in ze hûf
mit dem kunic möhten bringen,
darnâch begunden si ringen.
dclvi. der botschaft was sô vil,
die zuo dem selben zil
brâht der von heierlôch,
daz erz in aht tagen noch
kûme volseit
dem herzogen unverzeit.
der saz fruo und spât
mit sînem meisten rât
unde trahte ûf und nider,
wie er gevertigte hin wider
den boten wert und fruot,
daz ez im wurde guot.
wand dô er daz erfuor,
daz kunic adolf des swuor,
er wold in gewislich
suochen zôsterrîch,
sît traht er immer mêre,
wie er sîn guot und sîn êre
vor im gefriste und sîn lant.
er vereinte sich zehant,
swie ez halt sold ergân,
wie er im wolt haben getân,
daz selbe er im tuon wolt:
phenninc, silber unde golt,
swaz des sîn lant getragen möhte,
daz man daz zesamme bræhte
in vil kurzer stunde.
swâ er guot gewinnen kunde
ûf urbar oder ûf veste,
daz nam der muotes veste
allenthalben in
und vertigt aber dâhin
gegen swâben wider heim
von heierlôch sînen ôheim:
die dâ wâren sînes teiles,
die hiez er trôsten des heiles,
er kæme vor wîchnahten;
möht aber erz betrahten,
sô wold er komen ê.
grâf albreht tet im selben wê
mit grôzer arbeit
er ez allez bereit,
dar im enpholhen was ze rîten.
in den selben zîten
unde daz geschach,
nû was ouch vil nâch
ze leid dem kunig adolf
von salzpurc der bischolf
und daz bistum verderbet gar.
der herzog wart des gewar,
daz sich der bischolf des trôst,
er wurde schier erlôst
von kunic adolfes wegen,
darumb hiez er sîn phlegen
mit verderbnus dester baz.
nû erfunden daz,
die dem bischolf wârn undertân,
kôrhern unde dienstman,
daz si gewislichen
mit dem trôste wærn beswichen
und daz si gar verdurben,
ob si niht erwurben
umb den herzogen friuntschaft.
mit gemeiner geselleschaft
teten si dem bischolf kunt,
daz er in kurzer stunt
des dings ein ende schüefe:
die jæmerlichen wüefe,
die si teglich hôrten,
die armen enpôrten,
die daz gotshûs gehôrten an,
wolden die im niht ze herzen gân,
sô wolden si ez anders schaffen,
beide leien unde phaffen.
von salzpurc bischolf kuonrât
sprâch:< iwern rât
hân ich gern darzuo,
wie man dem dinge tuo,
daz man über werd der gusse
solher verderbnusse.
der von ôsterrîch
hât gewislich
solher ebnung begert,
wirt er ir gewert,
des nimt daz goteshûs schaden grôz.>
< sô wir nû gar werden blôz>,
sprâchen aber sân
der kôr und die dienstman,
< sô kan daz niemen understân;
sol ein ebenung ergân,
ez muoz sinthalben bezzer ligen.
ez wart von uns niht verswigen,
dô man dem herzogen zebrach
daz salzwerc in der gôzach
in sînem siechtum,
ez kæm dem kôr und dem bistum
noch ze grôzem ungemach.>
als lange si die sach
begunden wandeln under in,
unz ez mit rede kam dâhin,
daz in der bischolf gehiez,
ob sich der herzoge liez
mit im vereben,
darzuo wold er in geben
allen den gewalt,
der im selp wær bezalt,
alsô daz man vor besæhe,
ob in der ebenung geschæhe
dem goteshûs dhein ungemach,
daz man hernâch
ûf in zalte niht
deheine unbesiht.
dâmit diu rede gelac.
der kôr sich bewac
eines boten an den zîten,
der gen wienen solde rîten.
ez was ein kôrherre:
wisung unde êre
wart im an dem zil
für gegeben vil
zuo sîn selbes sinne,
wie er die herzoginne
solt manen unde bitten,
daz si nâch ir alten siten
des herzogen unmuot
und haz bræht ze guot
gegen dem goteshûse.
der bote âne pûse
gegen wienen reit.
swaz im vor was geseit
und swaz im êre was gegeben,
die behielt er vil eben
und warp, als im enpholhen was.
der herzoginn er las
alle die botschaft vor,
die ir von salzpurc der kôr
het enpoten dar.
nû nam si vil eben war
aller der wort,
die si von dem boten hôrt.
die sach begunde si wenden
hin und her an manigen enden,
waz daran wære guot.
si gedâht: sît des ze muot
dem herzogen ist,
daz er an diser frist
einer reise hât gedâht
mit aller sîner maht
für ûz sînen landen
gen starken vîanden,
sô man daz best erkennen sol,
sô bedarf er des wol,
daz er sîn herze lenke
und darnâch gedenke,
wie er mug gestillen
der fursten unwillen,
die im ze næhste sint gesezzen.
darnâch sol man niht vergezzen,
man schône der phafheit:
und het im groezer leit
der bischolf getân,
sô solt doch niht ergân
über daz goteshûs solich râch,
dâ ez von hernâch
möhte verderben.
si begunden werben
nâch wîslichem sit,
daz gemachet wurd ein frid
und in dem frid ein suon.
waz solde si tuon?
si besande drât
des herzogen rât
und bat die alle gelîch,
daz si ir helfelich
hulfen ze werben daz
umb den fursten, daz der haz,
der zwischen im wære
und dem salzpurgære
kæm ze ganzer ebenunge,
durch daz im dester baz gelunge,
swelhen end er kêrte.
diu herzoginne lêrte
und wîste die râtgeben
...
dclvii. nâch ir êre daz geschach.
hinze swem man sich versach,
der darzuo gehelfen kunde,
den besande an der stunde
diu herzoginne an der vart.
von pazzou bischolf wernhart
wart von ir dar geladen;
enhalp der tuonouwe staden
zuo den zîten man weste
datz enzestorf ûf sîner veste
von frîsinc bischolf emichen,
den besande man kurzlichen,
unde dô die wâren komen,
dô wart der herzog genomen
von den hern besunder.
ouch wart im darunder
vil vor gezalt,
wie grôz und manicvalt
der schade wære,
den der salzpurgære
hete nû enphangen.
dô daz was ergangen,
dô wart mit getriwem sit
geret ûf einen frid.
des habt der herzoge sich wider,
doch wart er erbeten sider
eins frides ûf die lîchtmesse,
die man næhste kunftic wesse,
und ûf die wîchnahten vor
solden die dienstman und der kôr
den bischolf bringen hinze wienen.
si wolden gerne darzuo dienen
die fursten und diu herzoginne,
daz ez kæme ze minne,
mit diser rede wart
gevertigt ûf die vart
der salzpurgære bot.
der lobt des sêre got
unde wart des harte frô,
daz er ez het geschaffen alsô.
er kam heim in kurzen tagen
und begunde sagen,
wie erz ze wienen hiet geschaffen.
leien unde phaffen
jâhen all, ez wære guot,
ân daz den bischolf sêre muot,
daz er des solde werden betwungen.
daz er suon und ebenunge
nâch alle dem und im geschach,
hinz wienen solde füeren nâch
dem fursten von ôsterrîch.
doch dô im sô vesticlich
rieten spâte unde fruo,
die dem gotshûs gehôrten zuo,
dô verwac er sich der vert.
swaz im dâvon wurd beschert,
des lie er walten got.
den kôrhern er gebôt,
daz si ze capitel kæmen
und ûz in allen dâ næmen
viere mit ir aller wal,
die mit im füeren ze tal
bî der tuonou die riviere.
dem tuombrobst und den vieren
sold ouch sîn bezalt
al des capitels gewalt.
ouch besant der bischolf kuonrât
sîne dienstman alle drât
und den rât aller der stet,
die daz goteshûs inder het.
die kômen balde und niht sein.
dô hiez si dâ enein
der bischolf werden schiere,
daz si erwelten viere,
nâch der râte wold er varn.
die dienstman, die dâ wârn,
als in der bischolf het geboten,
von goldecke herren otten
erwelten zuo der vart
und von velben hern gebhart
und den radeckære
und einen tannære.
die burgær ouch ûz in
vier erwelten dâhin
und bereiten die hêrlich
ûf die vart gen ôsterrîch.
dô der bischolf wart bereit,
niht lenger er beit,
er îlte, swaz er moht,
daz er vor wîchnaht
hinze wienen kam.
die er mit im nam,
dienstman und burgær genant,
und die dâ wâren gesant
mit im ab dem kôr,
den sagt er daz vor,
wie getânen suon
si in hiezen tuon.
dclviii. der herzog albreht
wirtes sit und reht
an sînem gast begie,
schôn er in enphie
und erbôt imz tugentlich.
sam tet diu herzoginne rîch
und der hof über al.
der bischolf zuo dem mâl
nâch sîner râtgeben êre
funf hundert marc oder mêre
gap ze râtmiet,
ê er von dannen schiet,
des herzogen gesinde,
daz si im wæren linde
an den sachen und gereht
gen dem herzogen albreht.
dclix. dô man began ze reden
zwischen in bêden,
grôzer arbeit man phlac
wol vier ganze tac,
ê manz brâht daran,
daz ie der teil vier man
ze schidliuten næmen,
und swes die über ein kæmen,
daz daz stæt belib
und niemen under sich trib.
der nande dô viere
ietweder teil schiere.
die begunden lange wandeln
und die sache lange handeln,
daz si nihtes kunden
verrihten zuo den stunden:
wand der bischolf kuonrât
von salzpurge den rât
schidliut nemen liez,
die nur im geniez
wolden für legen
und nihtes her enkegen,
daz den herzogen an gehôrte.
dâvon sich zestôrte
diu schidunge gar.
dô sprach der bischolf:< nû nemt war,
wie ir iuch an riht.
belibt ez unversliht,
sô wirt ez erger denne vor>.
die herren ab dem kôr
und die dienstman
zdem bischolf sprâchen sân:
< her, wir sehen wol,
daz iwer herz ist vol
gen dem goteshûse triwen.
ez muoz uns immer riwen,
daz wir uns ze disen stunden
der sache ie underwunden,
wand ez wær bezzer vermiten.
nû welle wir iuch bitten
durch iwer sælikeit,
daz ir iuch zder arbeit
alterseine verbindet
und der sache underwindet.
wir sîn des gewis,
ez sîn en oder dis,
die iu lihte gern
die sach wolden verkêrn,
des well wir iuch entsachen
und unschuldic machen.>
des buten si im beide
ir triwe und ir eide.
dclx. der bischolf kuonrât
sande dô drât
nâch dem von landenberc.
des herzogen geberc
in des selben herzen lac:
swie er heimlicher sache phlac,
der selbe dannoch
in sîner vancnus joch
was in gewisheit.
der bischolf im für leit,
daz er im wære gereht
gegen dem herzog albreht
und die den rât inne hâten;
darumbe sold er in berâten,...
...
sînen suon den phaffen,
daz si sîn genuogte.
der marschalc daz fuogte,
daz des herzogen schidman
zwêne solden furder gân,
und daz ouch der bischolf dar kæme,
daz er zwêne ander næme.
darumb der bischolf drât
besprâch sînen rât.
die sprâchen an der stunde
ûz vereintem munde:
< herr, ûf swen ir zelt,
der sî von uns erwelt>.
dô nam der bischolf
von vanstorf hern ruodolf,
der was viztum ze friesach,
und hern purchart von ellerbach.
dô nam der herzog sân
von landenberc hern herman
und hern eberhart von walsê.
verrer baz dann ê
wart diu schidung verbunden;
allez daz si kunden,
dâmit si ze lesten
die schidunge vervesten,
daz si daran niht vergâzen,
alrêrst si dar über sâzen.
und wol in vier tagen,
daz si niht anders phlâgen,
dô muosten si mit witzen
ob der schidung sitzen,
daz si ez verrihten hie.
welt ir nû hôren, wie
der schidunge wære,
des sag ich iu gewisse mære.
dclxi. der herzog muoste lâzen frî
alle die vogtî,
die er vor der stunde
ûf des abtes guote von admunde
enhalp der manlic jach,
und daz hal in der gôzach
muost der herzog verloben
unden unde oben,
daz sîne kint noch er
hin für nimmer mêr
gehieten dheinen bou;
und swaz in dem lungou
der herzog albreht
jach haben ze reht,
daz wart im geschutt ab.
darumb im der herwider gap,
als an der schidunge lûte,
ze rôtenman die halbe mûte;
... wielte
und eigenlichen hielte,
swaz im wart beschert
in dem luotenwert;
und ein guot starc,
silbers driu tûsent marc,
daz wart dem fursten vergewist
ûf drî kurze frist;
und swaz der bischolf und der kôr
ansprâche heten vor
ûf sitzenberc und wehsenecke
und ûf daz hûs ze stætenecke,
daz diu alle ab wære,
und daz der herzog verbære
zenspurge daz burcstal
ze bûwen an dem mâl.
darzuo umb stet und veste,
swaz man zwischen in weste
krieges und ansprâch,
die nû und hernâch
möhten ergên,
daz wolt man understên.
lange wîl darzuo gehôrt,
ê man von worte ze wort
die sache al verschreip.
die fursten man treip,
daz si swuoren ganzen suon.
daz sach man si gerne tuon.
in der selben frist
nâch der natûr genist
diu herzogin gebar
eine tohter klâr,
nû bat diu herzogin,
daz daz kindelîn
an eines goten stat
von salzpurc bischolf kuonrât
ûz der toufe solde heben,
dâmit wart urloup gegeben
aller der vîntschaft,
diu in ir herz mit kraft
etwen gehûset het.
hôrt, waz der bischolf tet
zêren dem herzogen,
ê man in sach von dannen zogen:
schôn und ungeswacht
aht ritter er macht
edeler knehte,
die sîn von rehte
wâren vil wol wert,
daz in schilt und swert
segent der bischolf:
von vanstorf hern ruodolf,
den viztum von friesach,
den man êrlichen sach
an maniger stat tuon,
und ruodolfen sînen suon;
diu êre wart ouch erboten
dem ungenâden herren otten;
die heten zuo gesellen dâ
von stadou hern niclâ;
den funften man spurte
hern dietmârn von breitenfurte,
der sehste wesen solt
von nîdeck her liupolt...
und der raspe her liebhart.
dô ez allez wart
begangen ordenlich,
schôn und minniclich
ze sîner heimvart
geurloubet wart
der bischolf kuonrât.
der herzog in bat,
daz er im enpholhen lieze sîn
sîn wîp und sîn kindelîn,
swenn er gerûmte sîniu lant.
er antwurt ims in sîn hant
und enphalch im liut und guot.
albreht, der furste fruot,
kund dem bischolf kuonrât
ninder... vinden stat
und er im herwider.
ich hôrte und sach sider,
daz mir des niemen widerstrebt,
unde hieten si gelebt
mit einander tûsent jâr,
haz noch deheine var
wære zwischen in niht:
sô guotlich wâren si verriht.
dclxii. dô der bischolf kuonrât
urloup erbat,
des er harte wart gewert,
gegen salzpurg er kêrt.
dâ wart er wol enphangen.
wie ez ze wienen wær ergangen,
swer des niht enweste,
brieve und hantveste,
die dâ seiten die sliht,
wie si wæren verriht,
die hiez er lesen vor
in dem capitel sînem kôr;
unde swem manz seite,
vil wol ez dem beheite.
daz daz geschach, des was fürwâr
tûsent und zwei hundert jâr
und... niunzic man las,
daz krist geboren was.
darnâch zehant
der von salzpurc mant
von seckou bischolf uolrichen,
daz er sich lieze wîhen:
der genâdet im des sêre.
bischolfes amt und êre
von im datz salzpurg er enphie.
unde dô daz ergie,
gemaches er dâ phlac
unz an den dritten tac.
dô urloubt er sich schôn,
genâd und gotes lôn
wunscht er unde bat
dem bischolf kuonrât.
dclxiii. bischolf uolrich der kluoc
in sîner hant brieve truoc,
die wâren alsô geschriben,
daz im schuldic was beliben
der von salzpurg ein guot starc,
mêr dan driu tûsent marc,
dô si næhst gereiten samt,
von dem viztumamt.
und über die brieve alle gemeine,
het er dannoch eine
hantveste grôz,
diu die sumen al beslôz
der næhsten reitunge.
nû hôrt sîn meinunge.
die brieve alle genant
truoc er in sîner hant
unde kniete alsô drât
für den bischolf kuonrât
und sprach unbetwungen:
< diser gult lôsunge
sît, herre, ledic von mir
ûf solhe genâd, daz ir
iuch geruocht erbarm
über daz goteshûs arm,
daz ir habt gemacht undertân
mir unwirdigem man:
dem tuot hin für durch mich
wol und genædiclich,
sô ich halt bin erstorben>.
hie mit het er erworben
gunst und lobes vil:
swes er an dem zil
sînem goteshûs ze frum bat,
des gewert in bischolf kuonrât.
hie mit urloubt er sich,
her ze seckou den strich
ûf sînen stuol er reit.
swaz man im seit,
daz nutz wær unde frum
im und sînem bistum,
daz warp er unverdrozzen.
daz goteshûs hât sîn genozzen
an guote und an êr:
zweier burge wer
und anders guotes michel kraft
an urbarn und an manschaft,
daz er mit helfe und mit rât
umb die fursten verdienet hât,
als ir hernâch gehôret wol,
sô man ez hie schrîben sol,
wie er gedienet hât den fursten
...
dclxiv. nû merket unde hôrt,
waz wunders hie enpôrt
albreht der furste lobesam.
swer an daz alter ie kam,
daz im darzuo tug,
daz er gedenken mug,
waz man êren und frumikeit
hât hie vor geseit
von herzog heinrichen dem alten,
und waz êren kunde walten
darnâch herzog liupolt,
und wie ouch ervolt
sîn sun die selben stat,
der den selben nam hât,
und darnâch herzog fridrich,
der sich machte rîch
maniges lobs und êren,
daz er im kunde mêren
mit manheit und mit ellen -
die daz wizzen wellen,
die ervarn nur daz,
wie werlîch er vor saz
keiser fridrichen dem lesten,
der mit manigen gesten
kom bî sînen jârn
hinz ôsterrîch gevarn
durch sîn verderben:
gen dem begund er werben,
daz er beleip unvertriben;
man vindet ouch geschriben,
waz wunders habent hie getân
kunic wêlâ und kunic stephan,
dô si unser wielten
und ditz lant inne hielten;
man weiz ouch die wârheit,
waz êren bejeit
an den ungern der wacker
von bêheim kunic ottacker,
der wîlen het gewalticlich
stîre unde ôsterrîch;
uns ist ouch daz kunt,
wie nâch der selben stunt
ruodolf der rômisch vogt
im ze schaden her nider zogt
und waz er ellenthafter tât
hie und alswâ begangen hât:
swen wir daz allez wellen
prüeven unde zellen,
sô ist ez allez enwiht
dawider und enniht,
wie herzog albreht der fruot
mit lîbe und mit guot
manheit und êr begie
und doch gerlichen hie,
dô er daz ane wart,
daz er mit hervart
im lie daz enplanden,
daz er in den landen
kunic adolfen nâch gâht,
dâ sîn hôhste maht
ist und ouch was.
manigen brief man im las,
die im von dem rîn
sanden die friunde sîn,
die im alle rieten ze komen,
und si heten daz wol vernomen,
kæm er hin ûf niht schiere,
in sîner lant riviere
wolt der kunic her nider varn.
er sprach:< daz sol ich bewarn>.
dclxv. reht umbe vasnaht
was alle sîn maht
zuo der vart bereit,
hin fuor der unverzeit.
got müez sîn heil mêren!
von den lantherren,
darnâch von armen und von rîchen
urloubt er sich minniclichen.
und dô daz geschach,
der von frîsinc sprach:
< her, wær ez niht ze spât,
sô gæb ich iu den rât,
den ich iu gap,
daz ir der reis gestüendet ab
gegen dem kunig adolfen:
iu well denn got sîn geholfen,
sô ist ez sorcsam>.
dô er die red vernam,
daz der von frîsinc
zwîvelt an dem dinc,
dô sprach der herzog albreht:
< mir ist lieber, ich veht
mit im dort oben umb daz sîn,
denn er mit mir umb daz mîn,
ob er kæm her nider>.
vor und ouch sider
kund im sô argez niem gesagen,
daz er dâvon wolt verzagen.
got müez im sælde mêren!
hie ze stîre der lantherren
fuor niemen mit im mê
denn her uolrich von walsê;
der fuorte ouch von hinnen
die besten, die er moht gewinnen
hie ze stîre über al.
hin fuor er âne twâl
zuo dem herzogen.
wen man mit im sach zogen
von ôsterrîch dem lant,
die werden iu genant
von mir alle gar:
von valkenberc her hadmâr
und von pilichtorf her dietrich;
zwên helde lobelich,
die nande man kriuzpecken,
und her uolrich der kecke,
den man den prüeschinc nande;
ouch fuor von dem lande
der junge hounveldære
und der pergouwære.
ich sag iu des guotes kraft,
daz er fuort an bereitschaft:
des was zwei und zweinzic tûsent marc
...
an worten und an werc
den grâven von meidberc
ze houbtman er dem lande liez:
den selben er hiez
lant und liute bewarn
und nâch der herren râte varn.
dclxvi. der kunic von bêheimlande
hern zæwischen im sande:
der selbe mit im brâht
zwei hundert ros bedaht.
der kunic von ungern sîn eidem
sneller schutzen ûf meidem
sande im zwei hundert,
darzuo er im besundert
grâf domitren ze houbtman,
dem si wâren undertân.
darzuo er selber versolt
umbe silber und umb golt
den grâven dominicum:
funfzic, die wâren frum,
der selbe zuo sich las,
grâf ybans eidem er was.
mit disem her lobelich
kam der von ôsterrîch
in kostlicher anschouwe
ûf bî der tuonouwe
unz hinz linze gevarn.
dâ moht er mit sînen scharn
niht komen fürbaz,
wand im grôzen haz
otte der beier kluoc
durch den kunic adolfen truoc,
dem er spât und fruo
mit dienste legte zuo.
daz selp sach man ouch tuon
sîner swester suon,
den phalzgrâven ruodolf.
dem het der kunic adolf
niulich sîn tohter geben:
mit der sach man in leben
in den êrsten freuden
mit hôchvart und mit geuden.
swaz aber sîn muoter weste,
daz irem bruoder was daz beste,
des lie si niht belîben:
si begunde ouch ze trîben
iren jungern sun ludwigen,
dem sagt si, er müeste stîgen
an frum und an êren.
dô fürbaz niht kêren
der von ôstrîch mohte,
den ez ze tuon tohte,
die brâhten ez daran,
daz der von ôstrîch solde hân
im und sînem her
kost und alle zer,
swie diu wære genant,
umb phenninge durch beierlant;
und ê er durch daz lant kæme,
swaz man von im schaden næme,
bî den strâzen in dem geu
an fuoter und an heu,
des liht ungekouft
daz lant wurd bestrouft,
dâfür müest er ân widerstreben
herzog otten tûsent marc geben
loetiges silbers bereit,
ê er durch daz lant reit.
dclxvii. dô daz allez wart versliht,
dô fuor er für sich algeriht
unz gegen ougspurge hin.
dâ wuohs des fursten gewin
von stîre und von ôsterrîch:
von kernden herzog heinrich
brâht im ze helfe und ze wer
von der etsche ein schoen her.
der lech heizet ein phlûm,
dar über fuor er âne sûm.
dâ lac er sô lange stunt,
unz daz sîn kunft wart kunt
über al in swâben.
swaz er dâ helfe moht gehaben
von mannen und von mâgen,
niht lenger die gelâgen,
si kæmen zuo im dar.
frôlich gebâr
kôs man an in sâ.
dô er was gelegen dâ
wol aht tag oder mêre,
von dannen tet er kêre
geriht für landesperc
die strâz für mêrenberc
unz gegen memingen.
mit allem sîm gedingen
stille er dâ lac
ganzer funf tac:
des betwanc diu müede in.
gegen diezenhoven hin
al zehant darnâch
lie er im wesen gâch.
dâbî in den kreizen
ein gegent ist... geheizen,
sehs tag er dâ rast,
und swes im gebrast,
des buozt er im dâ
und fuor zehant sâ
mit dem her sîn
für schefhûsen zuo dem rîn.
ein stat ist überlingen genant
bî dem bodemsê zehant,
dâ spîst er daz her
mit kostlicher zer.
dâmit fuor der wolgemuot
hin gegen waldeshuot:
ruowen er dâ phlac
die ôsterfîrtac
und ganzer wochen zwô.
hin fuor er dô.
ein stat in brîsgou erkant,
frîburc ist si genant,
dâ lac er, als ich vernam,
unz daz zuo im kam
gegen frîburge
der bischolf von strâzpurge
mit strîtpæren dingen,
der von lîningen
unde der von liechtenberge
und der grâf von werdenberge.
dar kômen hern sô vil,
daz ich an disem zil
ir nam niht mac genennen,
wand ich ir alle niht erkenne.
hin fuor er gegen rînouwe,
dâ het er aber herschouwe
und beleip dâ zwô naht.
dâmit er aber gâht,
als man in lêrte,
gen kenzing er kêrte.
dâ legt er sich sâ
ze velde und lac dâ
bî einem grôzen phlûm.
sîn her muost haben rûm
nâch lenge und nâch breit.
nû wurden geseit
kunic adolfen diu mære,
daz er komen wære
mit einem her lobelich,
der herzog von ôsterrîch,
im ze leide und ze schaden.
die dar het geladen
kunic adolf ze sich,
die rieten im wîslich,
daz er alzehant
êrbær boten dar sant,
die im erfüeren sleht
ab dem herzog albreht
sîns gevertes urhab.
swaz man dô für gap
disen boten bêden,
daz kunden si wol reden,
hin sach man draven
von ottinc den grâven
und den alten imerman,
der gehôrt den phalzgrâven an.
die riten allen einen tac,
dâ der von ôsterrîche lac.
zuo dem kômen si gegangen,
ir rede was suoz an gevangen:
< herre, von uns bêden
sult ir vernemen unser reden
und guotlich darzuo gebârn:
wir sullen ab iu ervarn,
wârumb ir her komen sit
ze schaden an diser zît
dem rîch und iwerm rehten herren,
und waz ir welt für kêren,
daz sult ir uns sagen>.
< ich wil iu sîn niht verdagen>,
der von ôsterrîche sprach:
< dô ein tac geschach
datze pazzou zwischen mir
und von beiern dem fursten zier
durch ebenung unser vâr,
dô kômt ouch ir dar,
herre von ottingen,
und begundet mir für bringen
manic botschaft drôbære,
ob ich dem bischolf der salzpurgære
sînen schaden niht tæt ab,
des lîbes und der hab
wolt vâren gegen mir sêre
der kunic iwer herre,
doch was mîn antwurt daz:
des kunigs zorn und haz
het ich verdienet niht,
und enpiute im bî iu die sliht,
daz ich dem kunic gerne wolde
gehôrsam sîn, swes ich solde,
daz er næme von mir hie
solhen dienest, den noch nie
dhein furste von ôsterrîche
tet dem kunic noch dem rîche;
den dienst ich im benande:
ich wold im von mîm lande,
swelch end er füer mit heres maht,
driu hundert ros verdaht
und als manigen schutzen,
die sich wol liezen nutzen,
swâ man ir gerte,
füeren, swar man kêrte;
wolde aber er varn
mit strîtpæren scharn
inder in dhein lant
in der gelegenheit erkant,
alsô daz mir diu næhe töhte,
daz ich kost gehaben möhte
ûz dem lande mîn,
solt diu helf und der dienst sîn
funfstunt als manic man,
als ich vor genant hân.
disen dienest unde swaz
ich noch mac erziugen baz,
wold ich tuon umb ander niht,
wan daz er an dem geriht
mir gemeine wære
gen dem salzpurgære
oder swer mit mir iht hiet ze schaffen,
ez wæren leien oder phaffen,
daz er mir dâ an dem reht
wær gemeine unde sleht
ze schaden oder ze heile
nâch der fursten urteile.
daz bat ich im für ze legen.
dô seit ir mir von sînen wegen,
daz ich mich darnâch riht,
ez wære daran anders niht
wan daz er kæme kurzlich
ûf mînen schaden hinz ôsterrîch.
dô enpôt ich im sider
also her wider:
ich wolde vil gern
datz ôsterrîch enpern
sô getâner geste,
daz er daz fürwar weste,
ich wolde sîn mit strîten
datz ôsterrîch niht enpiten,
wand er mich næher funde
in vil kurzer stunde>.
dclxviii. der von ottinc sprach:
< sô ist iu gewesen gâch
dâ her ûf ze varn
mit strîtpæren scharn
gegen dem kunig ûf strîtes wân!>
des antwurte im sân
der furst ûz ôsterrîch:
< mich habent flîziclich
die fursten her geladen -
ich enruoch, wem daz mac schaden -
zeinem tac, den die gesellen
durch des rîches nôt haben wellen:
zuo dem bin ich komen her.
ist nû ieman hie, der
mich des well erwenden,
mit werlichen henden
muoz daz geschehen,
man müeste mich ze nazzou sehen
bî der herschaft
der kurhern geselleschaft,
wurd ich von in dar geladen
ûf sînen schaden,
des ich got wol getrouwe,
hinze nazzouwe
wold ich zim ê rîten
und mit im dâ strîten,
ê ich in nach sîner gir
lieze strîten mit mir
zôstrîch umb min guot>.
von ottinc der fruot
sprach zuo dem herzog albreht:
< sît ir den kunic vêht,
wes zîht ir dan daz rîche?>
des antwurt der von ôsterrîche
dem von ottinc:
< ich hân umb phenninc
mir und mînem her
kost und ander zer
ûf diser reis gekouft,
daz von mir nie bestrouft
ûf aller diser vart
des rîches huob ein wart,
und dâvon wil ouch ich
noch gern behüeten mich,
unz ich zuo den fursten kum,
die des rîches êr und frum
betrahtent flîziclich>.
< her von ôsterrîch>,
der von ottinc aber sprach,
< ir sult iuch rihten dar nâch,
swâ iuch der kunic kumt an,
dâ müest ir in bestân
ûf tôdlichen haz>.
< wie wol weiz ich daz!>
sprâch der von ôsterrîch;
< wizt ouch sicherlich,
daz ich sîn durch strîten
gerne wil enpîten>.
dclxix. die boten urloubes gerten.
sâ zehant si des gewerten
der herzog und al die,
die bî im wâren hie.
dô der von ottinc kam
zdem kunig und der vernam,
daz der herzoge fruot
mit im hete strîtens muot,
< wol ûf!> sprach er,< alle die,
die mir wellen hie
volhelfen mîner êren!>
hin sach man in kêren
mit aller sîner maht.
dâ der herzog die vordern naht
ligens het gephlegen,
dâ begund er sich nider legen
hinderhalp ûf den plân,
niht wan daz wazzer, daz dâ ran,
diu zwei her schiet.
der von ôstrîch hiet
guot spehe ûz gesant:
diu kom sâ zehant
gestrichen unde seit
dem fursten unverzeit,
herzog albrehten,
er müeste vehten
mit dem kunic des morgens,
daran wær niht borgens,
ez was, als ich iu sag,
an sant jorgen tac.
dô des gewarnet wart
der herzog von hôher art,
er solt des tages strîten,
niht lenger wold er bîten,
des morgens, dô ez teite,
er ordent und bereite
sich ûf strîtes wân.
von sînen scharn ûf dem plân,
êrlich, ungeswacht
wol hundert ritter er macht
juncherren, die des wâren wert,
daz si schilt unde swert
enphiengen nâch ritters reht.
der werde herzog albreht
strîtes wart ûf dem velde,
unz daz im diu melde
sîner wartliut seit,
der kunic hiet sich geleit
ûf den plân dar nider.
nû sant der herzog hin wider
und hiez nemen goum,
ob si über den phloum
oder enhalp ligen wolden.
die daz ervâren solden,
die wâren snell und wol geriten.
unlange wart gebiten,
daz si hin gâhten
und her wider brâhten
diu wârhaften mære,
daz ener füeterære
ûz hieten geriten.
niht lenger wart gebiten
der meld von dem herzogen.
er begunde zogen
an sîn legerstat,
dâ er gewartet hât
strîtes ûf dem plân.
daz wart kunt getân
dem rômischen vogt,
daz gegen im het gezogt
der herzog ûf strîtes muot.
daz wart dem kunic guot
herzenlichen zorn.
ez wær wæger verborn:
wand herzog albreht der degen
hete sich sîn nû verwegen,
swaz im dâvon werden
kund ûf diser erden.
dclxx. nû hôret, wes er phlac.
dô er ze kenzinc lac,
ze helfe kom im drât
von strâzpurg ûz der stat
gewâfent harte wol,
als man ze strîte sol,
drîzic tûsent oder mêre.
des frumes und der êre
wart freuden vol und rîche
der herzog von ôstrîche.
daz si niht enstriten
noch zeinander riten
über des wâges muor,
ich sag iu, waz daz underfuor:
ir ietweder was des muotes,
daz er sich deheines guotes
gen dem andern versach,
und trahten beide darnâch
und begunden besorgen
heimlich und verborgen,
swelher under in
zuo dem andern hin
über daz wazzer rit,
daz sîn der ander niht bit
und sô lange habt hin dan,
unz sich der ander ûf den plân
ze strît geschicte und geschart.
von dem missetrûwen wart
der strît undervarn.
dô si des gelegen wârn
unz an den funften tac,
der kunic dô der liste phlac,
daz er suochte den herzogen,
ob im getorsten nâch zogen
von ôsterrîch die frechen.
er hiez ûf brechen
und von dannen ziehen,
er tet, als er wolt fliehen,
und schicte hinder sich warte,
wie der herzog darzuo gebârte:
dô erfuor man vil schiere,
wie der herzoge ziere
zuo den sachen tet.
als er vernomen het,
der kunic wær dâhin,
dô stuont aller sîn sin,
wie er im nâch strich,
daz er im niht entwich.
bald und âne sûm
hiez er über den phlûm
sîn her allez gâhen.
dô die wârheit sâhen
des kuniges wartman,
si îlten balde dan
und sagtenz irem herren.
der begunde wider kêren:
swaz er moht geîlen,
legt er sich die wîlen
zuo des wazzers staden,
dâ im ze leide und ze schaden
die vînde hin enkegen lâgen.
die wîle si dâ ligens phlâgen,
der kunic hin sande,
er bat unde mande
von beiern herzog otten,
daz er mit strîtpæren rotten
als balde zuo im kæme,
als er die botschaft vernæme.
der sûmt sich lenger niht,
er îlte algeriht
wol bereit ûf die vart,
dâ im der kunic gezeiget wart
und alle die, die mit im wârn,
und dô si komen gevarn
durch franken ze swâben her
in ein gegent, dâ der
von heierlôch het gewalt,
grâf albreht, der helt balt,
von ôsterrîch dem ôheim sîn
tet er helf und triwe schîn.
er bereite sich mit aller maht
unde wolde bî der naht
otten der beier herren
ungemach und schaden mêren.
dclxxi. des het er reht, got weiz,
wand er sich zallen zîten fleiz,
daz er im was ungereht
sîm ôheim, herzog albreht.
daz wolde dô hân gerochen
grâf albreht, von dem gesprochen
hete der von ôsterrîch,
daz im sô getriulich
niemen legte zuo
beide spât und fruo,
als der von heierlôch tet.
nû enweiz ich, wer gewarnet het
herzog otten der vâr,
daz im ze schaden kæme dar
grâf albreht bî der naht,
mit aller sîner maht
wâfent sich der ziere
und kom ze rosse schiere,
si trahten mit kerge
ûz der herberge
und warten ûf sich
den gerihten strich,
als si heten vernomen,
den grâf albreht solt her komen
dô het sîn spehe gelogen:
des wart er betrogen,
er solt die beier an den stunden
ungewarnet haben funden
in den herbergen ligen,
des wart er verzigen:
er vant si wol bereit haben,
dô er mit sînen swâben
kom her gerant,
mit werlicher hant
îlten si im hin enkegen,
mit stichen und mit slegen
wart er von in enphangen.
ein strît wart dô begangen
und ein nîtspil,
daz ich in langem zil
hân hôren niht bediuten,
daz von sô lutzeln liuten
si gevohten sô sêre.
den beiern was diu êre
von irem herren gegeben,
si solden alle darnâch streben,
daz grâf albreht kæm darnider,
wande man vor noch sider
einen ritter ninder weste,
der sô gar der beste
wær an ritterlicher tât.
vil wol er daz bewârt hât,
swâ er bî vînden was gewesen,
dâ wart er stæte ûz gelesen
für den besten ze beider sît:
in turnei und in strît
het er prîses vil bejagt;
daz er sô gar was unverzagt,
des enkalt er leider hie.
die beier alle dis und die
het sorge niht klein
nur ûf in ein.
si heten trôst ze einem dinge:
möhten si in nider bringen,
sô wurde ir dinc guot.
dâvon stuont ir aller muot
nur ûf sîn eines schaden.
des wart er leider überladen
sô lestiger nôt,
daz er dâvon nam den tôt,
als si ez heten gerâten.
dô si in überwunden hâten
und er gelegen was aleine,
dô was der andern strît kleine.
des nam der strît ein ende
nâch der missewende,
die mit grâf albreht her kâmen:
die beier den sic nâmen.
wie ez dâ ergie,
wen man sluoc oder vie,
des frâgt den von ellerbach,
der ez hôrte unde sach.
dô der klagbære schal
in dem land erhal
umb grâf albrehtes tôt,
diu triwe dô gebôt
allen getriwen herzen,
daz si den jâmer und den smerzen
muosten beweinen
und leit umb in bescheinen.
alle getriwen frouwen,
lât iuch in klage schouwen
umb iwern gesellen
diu minne sol ir zellen
an im grôze flust,
wand mit vallender brust
ist nider gangen nâch der lenge
ein want der kamer enge,
dâ diu minne starc
irn hort in verbarc.
ir ritter, durch ritters reht
klagt den grâven albreht,
sîtz ritterlicher triwe zimt,
swâ ein ritter vernimt
des anderen smerzen,
daz im der gê ze herzen.
klag ellende diet,
diu von kummer dich schiet,
grâf albrehts milte hant.
er wirt in swâbenlant
nimmer mêre geborn,
dâ sô vil an werd verlorn,
als an im, der dâ ist tôt.
nû sî er enpholhen got.
sêr und jæmerlich
klagt der von ôsterrîch
den tôt des hôchgeborn.
ich hiet ez wol versworn,
daz umb in geschehen wære
sô manic klage swære,
als umb in ergie.
jâ klagten in halt die,
die im zuo den stunden
niht heiles gunden
und sîn vînde wârn.
dclxxii. nû lâze wir daz varn
und bediuten mit rede,
wie die fursten bêde
gen einander lâgen hie,
sît daz ergie,
daz ze drîn tagen
ein frid wart an getragen.
und sô ez in fride stuont,
dô teten si, als si noch tuont
in der selben gewonheit:
über daz wazzer breit
suocht man unde spurt
etelichen furt.
dâ ritens zuo einander
eine und die ander,
ene her, dise hin.
daz wert alsô zwischen in,
unz ze einen zîten
begund hin über rîten
ûz des her von ôsterrîch
von hâkenberc her heinrich.
und dô er hin über kam,
nû seht, wie er war nam,
daz enhalp an dem gestade hielt
ein man, gen dem er wielt
tôdlicher vîntschaft.
an den hurt er mit kraft
und stach durch in daz swert.
der stich in sterben lêrt.
daz schuof der leide zorn.
der ritter, der dâ wart verlorn,
der was harte wol erkant
von pappenheim her hildebrant
und was des rîches marschalch.
kunic adolf enphalch,
daz man in bivilte schôn.
ditz ist der beste lôn,
den diu werlt ze jungist gît.
nâhen unde wît
und dâ ietweder her lac,
grôzer klage man phlac
umbe den selben degen.
die wîle si dâ wârn gelegen,
wurben si en widerstrît
umb daz stetel, daz dâ lît
in den selben kreizen,
kenzinc ist ez geheizen
und einem grâven undertân.
dem wolt der herzog geben hân
guotes vil ze miete,
daz er imz geantwurt hiete,
die wîl sîn dinc alsô læge,
daz er urliuges phlæge;
dô wart des geholfen
kunic adolfen
mit grôzem guote und mit bet,
daz der grâf des kunigs bet
erhôrte umb die stat:
er antwurte si drât
in sîn gewalt mit allen dingen.
dô der stat kenzingen
der herzoge was verzigen,
dô wold er dâ niht lenger ligen.
er het der ruowe gephlegen
und bî dem wazzer gelegen
vierzehen tage und niht mêre.
dô tet er von dannen kêre
mit aller sîner maht
und lac ze rînou über naht.
des andern tages fuort man in
gegen strâzpurge hin;
dâ wart er wol enphangen
und sîn will begangen
an swiu und er gert,
des wart er dâ gewert.
an dem vierden tac darnâch
was im ze vâren gâch
über des rînes fluot;
dar kêrt der herzog fruot
gegen kotzenhûsen,
dâ wold er mit dem her pûsen
eteliche frist.
diu selb stat gelegen ist
zwischen strâzpurg und heidberc.
des herzogen fuor und werc
sul wir ein wîle gedagen
und sullen von dem kunic sagen.
dclxxiii. dô ez der herzog gerûmet het,
fuor ouch sâ zestet
über daz wazzer diser
und legt sich an die stat nider,
dâ der herzog lac vor.
darnâch fuor er enpor
gegen brîsach.
von dannen was im gâch
mit sînen scharn
über rîn ze varn.
dâ besaz der kunic adolf
von strâzpurge dem bischolf
ein stat ruofach genant,
dô daz der herzog bevant,
dô hiez er dâhin draven
von lîchtenberc den grâven
und von walsê hern uolrich
von stîre und von ôsterrîch
mit hundert man oder mêre;
die teten gegen ruofach kêre
und gâben mit voller kraft
tegelich ritterschaft
den, die hie vor lâgen
und des besezzes phlâgen.
wie der kunic adolf
von strâzpurc den bischolf
ze ruofach mit besezze vêht
und wes der herzog albreht
ze kotzenhûsen phlac,
die wîle er dâ lac,
des wil ich hie gedagen
und wil iu ein teil sagen
von den getursten
...
leien und bischolf
gen dem kunig adolf,
wer daz dinc ane vienc
unde wie man sich begienc.
zwên tac nû vor
ze meinze ûf dem kôr
hete man nû gehabt,
dâ manic bischolf und abt
wârn gewesen mit.
nû solde der drit
datz meinze geschehen.
dô het daz dinc besehen
von meinze der bischolf,
sô daz dem kunig adolf
der von meinz enpôt,
umb des rîches nôt
und umb den gebresten,
den si an im westen,
sold er der fursten klag
zuo dem dritten tag
dâ ze rehte stên.
liez er daz ab gên,
sô daz er niht antwurte
umb die sache, die man spurte
an im unnutze dem rîch,
sô sold er wizzen sicherlich,
daz man gen im durchsleht
volfüere mit dem reht.
daz was im âne twâle
ziegelichem mâle
bî einem êrbæren man
ze wizzen unde kunt getân.
diu botschaft im versmâhte.
dô der dritte tac nâhte,
dô sach man zuo zogen
von sahsen den herzogen;
von bêheim kunic wenzlâ
het sînen verwesær dâ;
bî dem tag ouch vant man
den marcgrâven herman
von branburge genant:
der von koln het ouch dar gesant
sînen verwesære.
wârumbe dâ niht wære
ze schaden dem kunig adolf
der phalzgrâf ruodolf,
daz wil ich iu sagen.
er het in kurzen tagen
genomen sînem lîbe
zêlichem wîbe
des selben kunigs tohter;
dâvon enmoht er
niht gewerben sînen schaden.
ez was aber dar geladen
ze komen zuo dem rîn
ludwic der bruoder sîn,
daz er dem rîch gehulf des rehten
durch den herzog albrehten.
dester gerner tet er daz
kunic adolfen ze haz.
daz er des dinges kæme zuo,
nû hôret, waz er tuo:
einen herren grîsen,
hôhen unde wîsen,
der grôzer êren phlac,
sand er zuo dem tac
nâch der herren bet.
mit guotem willen er im het
gegeben und bezalt
allen den gewalt,
der den jungen fursten bederben
mohte an geerben
von sînen vordern her.
noch was ir mêr,
die dar kômen niht.
diu wârheit uns giht,
daz dem kunig adolf
von triere der bischolf
ze bruoder was genant.
swaz er dâvon erkant,
daz im was wider,
daz trat er gerne nider,
als verr er kunde.
dâvon er zuo der stunde
mit willen sûmte den tac.
die fursten daz ringe wac
und teten niht dester min,
als ob si al dâhin
hinz meinze wæren komen.
ich hân alsô vernomen,
dô sich diu herschaft gesamt,
wie der kunic wurd verdamt
kuniclicher êren,
darzuo begundens kêren
iren sin mit witzen.
ze gerihte muoste sitzen
von meinz bischolf gêrhart.
dem von sahsen wart
erteilet durchsleht
nâch geschriben reht,
diu si dâ lesent an buochen
...
umb den grôzen gebresten,
den si an dem kunic westen.
dô daz mit rehte darzuo kam,
einen vorsprech er dô nam
unde klagt dem bischolf
ûf den kunic adolf
eine sache swære,
daz er meineide wære
kunic wesent drîstunt worden.
nâch gerihtes orden
wart darumbe gesworn
von den fursten hôchgeborn.
dô diu sach bewæret wart,
dô frâgte bischolf gêrhart
urteils die fursten alle gelîche:
die widerteilten im daz rîche
und erteilten ouch daz,
daz er fürbaz
unwirdic wære
dem rîche zuo phlegære.
dclxxiv. diu ander sache, als man sagte,
die der von sahsen ûf in klagte,
diu im ze schaden muoste komen,
was daz er solt het genomen
von dem von engellant.
sît daz ist erkant
nû unde zaller frist,
daz der kunic von rôme ist
an gewalt, an rîchtum, an êren
aller kunig und aller herren
obrister kunic und herre,
und daz er sô sêre
daz rîche gesmæhet het,
darumbe wart im sâ zestet,
dô diu bewærung ergie,
daz die hôhen fursten hie
swuoren der wârheit,
widerteilt und widerseit
wart im darumb des rîches krône.
seht, daz wart im ze lône,
daz in diu gîtikeit überkam,
daz er unverdienten solt nam.
diu dritte missetât,
die er begangen hât,
darumbe gerihtes phlac
der von sahsen unde klag,
was daz er hûsfroun unde magt,
als mir diu wârheit sagt,
het genôtzogt ân irn danc.
daz der muotes kranc
ie gewan die begirde,
darumb im kunicliche wirde,
die er von dem rîche hât,
wart widerteilet an der stat.
darumbe swuoren die fursten,
daz er in den getursten
ie wart ersehen.
ob von sînem kint wær geschehen
solich missewende,
mit sîn selbes hende
sold er darumbe toeten
und gerihtes noeten:
daz er daz selp begie,
darumbe wart im hie
widerteilet ze lône
des rîches zepter unde krône.
mit der krône flôs er ouch die êre,
daz er hin für nimmer mêre
ûf rômischer erden
solt her über ander kunic werden;
mit dem zepter er verkôs
die wirdikeit und flôs
alles kuniclichen geriht,
daz er des fürbaz niht
solde haben gewalt.
die vierden sach man zalt,
die der von sahsen hinz im kleit,
daz im tugent und bescheidenheit
sô gar was zerunnen,
daz er gewîhte nunnen
irer êren behert.
diu sich des gern hiet gewert,
mit gewalt er die überkom.
darumb wart im daz rîch benom
nâch der bewærunge grôz,
die die fursten und ir genôz
gegen im hieten,
die ir eit darumb muosten bieten
und bediuticlichen sagten gar,
daz diu sache wære wâr,
darumb er unwirdic wære
dem rîche ze verwesære,
wand er zehant mit der tât
den hôhsten ban verdienet hât,
swann er die missetât begêt.
diu funfte klage, die dâ tet
der von sahsen dem bischolf
hinz dem kunig adolf,
was daz man in schuldic weste,
daz er sîn selbes hantveste
het entêrt und zebrochen.
daz wart alsô an im gerochen,
daz im die fursten alle gelîche
widerteilten daz rîche
und alle fursteliche kraft:
wand man ez mit der hanthaft
gegen im bewært aldâ.
von bêheim kunic wenzlâ
vier hantvest het dar gesant,
an den man allen vant
bruch sîner triwen,
und manigen andern brief niwen
man dâhin für truoc,
dâmit man genuoc
bewærung gegen im vant.
sît daz ist bekant,
daz dem rîche der gewalt
hinz allen fursten ist bezalt,
daz er an in sol rechen,
swâ si die kraft ir brieve brechen,
und er sich sô überdaht,
daz er sîn selbes brief anvaht,
mit wie getânen dingen
möht er denn für bringen
gen andern fursten solch gerihte,
swenn er sich selben phlihte
zuo des itewîzes meile?
des wart alles an der urteile
für geben gegen im sô vil.
die sehsten sache ich iu wil
kunden unde sagen,
die man gen im hôrt klagen
von sahsen den herzogen,
er jach, mit im wær betrogen
an gerihte daz rîch,
wand ez wære wizzenlich,
daz er mit miete und mit gab
sich het lâzen wîsen ab
ab rehtes gerihtes phat,
sô daz er verhenget hât
und vor im lâzen für bringen
daz unreht mit teidingen.
sît doch daz rîche wesen sol
überfluzzic unde vol
gerihtes unde rehtikeit,
unde er die smâcheit
dem rîch erbôt die grôzen,
darumb wart er verstôzen
kuniclicher êrn.
welt ir nû gern
wizzen diu mære,
waz diu sibent sach wære,
daz wil ich iu sagen.
den von sahsen hôrt man klagen
eine sache swære,
daz bûliut und burgære
ûf dem geu und in den steten
deheinen fride heten
noch ûf des rîches strâzen:
der kunic und den er het lâzen
sîn gerihte und sîn phleg,
ûf wazzer und ûf weg
deheinen fride schüefen.
klegelichez wüefen
teglich si drumbe hôrten,
daz arme liut enpôrten,
die mit ungemach heten phliht,
daz man si befritte niht.
sît got von êrste gebôt
durch der dürftigen nôt
ze stiften daz rîch,
und swer mit reht und billich
an die êre kæme,
daz in daz rîche næme
ze phlegær und ze herren,
der solde darzuo kêren
tac unde naht
sîn kraft unde maht,
daz er beschirm vor freisen
witiben unde weisen
und alle nôtturftigen
...
von kunic adolfen was.
die sach, die ich ê las,
dô die alle siben
unbewært niht beliben
und man ir aller zende kom,
als ir vor habt vernom,
dô stuont ûf mit der vart
von meinze bischolf gêrhart.
vor den fursten der kür
einen brief nam er her für,
dâ las er an dise wort -
ein grôze menige daz erhôrt,
er sprach:< sît daz rîch
mit reht und ordenlich
hie an diser frist
entseit und widerteilt ist
umb dise sache siben,
die hie stênt geschriben,
von nazzou grâf adolfen
...
von sahsen dem hôchgeborn
die fursten, die dâ hânt gesworn
umb ieglich sache sunderbâr,
si sî durchnaht unde wâr,
sô entsag ich hiut und immer mêre
kuniges reht und des rîches êre
von nazzou dem selben gouch
und verbiut im ouch
bî dem banne und bî got
mit allem dem gebot
und ich im gebieten mac,
daz er für disen tac
mit dem rîche iht ze schaffen hab>.
dô er die urteil gap,
dô sprach er an der stunt:
< ich tuon iu hiute kunt,
den fursten und al des rîches man
den gebiut ich bî dem ban,
si sîn nâhen oder wît,
daz si für dise zît
und dise urteil ist geschehen,
grâf adolfs niht ze herren jehen,
und ob er in der frevel ist,
daz er für dise frist
daz rîch bekümmert an iht,
swer des mit im hât phliht
und die des sint geholfen
von nazzou grâf adolfen.
umb die frevel und umb die sunde
in gotes ban ich si kunde,
des bâbsts und aller phafheit.
ouch sîn ledic geseit
für dise zît alle die,
die grâf adolfen ie
deheinen eit haben gesworn,
dô er ze kunic wart erkorn,
des er nû ist unwirdic:
hin für sî ledic
phaffen und leien beide
ir triwe und ir eide,
der si im vor den stunden
wâren gebunden,
wand im mit reht und redelich
widerteilet wart daz rîch,
sô daz si im nimmer mêre
erbieten kuniges reht und êre.>
dclxxv. dô disiu rede geschach,
daz erhôrte unde sach
manic hôher man.
der von meinz sprach sân,
dô gelegen was daz schallen,
zuo den kurherren allen:
< ir herren allesamt,
die got zuo dem amt
hât erwelt und geschaffen,
beide leien unde phaffen,
daz ir mit flîz getriulich
solt besorgen daz rîch
und verrihten nâch êren
mit einem solhen herren,
der sîn wert sî,
sô daz er sî frî
valsches und solher tât,
als sich der geflizzen hât,
dem nû an diser frist
daz rîche widerteilet ist,
daz er sîn hin für darben sol:
nû wizz wir daz alle wol>,
sprâch der selbe bischolf,
< daz von nazzou grâf adolf
daz rîche noch hât inne;
wie man daz gewinne
ûz sîner gewalt?
ein helt muotes balt
gehôret darzuo.
von hiut unz morgen fruo
trahten unde zeln,
wen ir wellet weln,
der ze kunic nutze sî
und der daz rîche mache frî
und erz mit sîner kraft
bring ûz der gewerschaft
von nazzou grâf adolfes>.
der rât des bischolfes
in aller beheit.
des morgens dô ez teit,
dô kômen si enzît
in ein munster wît
und sâzen an den rât.
si vereinten sich drât
und gehullen mit der wal
die kurherren über al
gelîche ûf einen sin -
wand ez enwas under in
dehein werrære -
daz nieman nutze wære
ze herren dem rîche
dan der von ôsterrîche:
der het êre unde guot,
kraft und menlichen muot,
witz und tugent manicvalt
unde möht ouch vor gewalt
daz rîch beschirmen wol.
daz munster was vol
ahtpærer hern,
die wolden wizzen gern,
wem got der êren gunde.
darnâch in kurzer stunde
dclxxvi. die herren von der kür
giengen her für
und bâten stille dagen,
< ir sult got genâde sagen>,
sprâch der bischolf gêrhart,
< wand in langer zît wart
daz rîch sô wol verrihtet nie
als mit dem, den ich iu hie
gib ze kunige zerkennen:
ich beruofen und benennen
ze kunic rômischem rîche,
den herzogen von ôsterrîche>.
dô wart ein grôzer schal,
wand si lobten sîn got über al.
dô der schal ein ende het,
der von meinze sâ zestet
nâch gewonlichem reht
den herzogen albreht
ze kunige bestætigt,
als man ze tuon phligt,
unde darnâch zehant
dem niwen kunige wart gesant
des von sahsen marschalch.
man gebôt und enphalch,
er solt bringen unde reichen
des rîches venel unde zeichen
dem herzogen albreht,
den die fursten mit reht
darzuo heten erkorn.
ouch wart niht verborn,
die fursten und der bischolf
dem grâven adolf
einen boten sanden hin,
der im den ungewin,
der im widervaren was,
vor zalte unde las.
der selbe tet im kunt,
ob er für die stunt
mit dem rîch iht het ze schaffen,
den ban aller phaffen
het er verdienet sâ,
wand im wære dâ
mit rehte ordenlich
an behabt daz rîch
und widerteilt mit reht.
den herzogen albreht
heten si erkorn ze hern.
ob grâf adolf iht gern
die red vernæme
und den boten, der im kæme,
ob er den iht nôte
mit guotem botenbrôte?
dâ hân ich niht für:
swelch man noch verlür
sô vil êrn und guotes,
daz der senftes muotes
darumbe möht gesîn,
er lite grôzen pîn,
daz hân ich niht gesehen.
sus muost ouch dô geschehen,
kunic adolfen den verstôzen
unmuot unde zorn grôzen
sach man dâ hân.
zdem boten sprach er sân:
< sag an, guot herre,
wer gap iu dise êre,
daz ir kumt gezogt
für des rîches vogt
mit sô getânen mæren?
ob dâmit komen wæren
die hôhsten kunige drî genant,
die man hât erkant,
den wær der botschaft ze vil,
die ir werbt an disem zil,
und müest dem rîch versmâhen,
möht mich iht vervâhen
iwer verderben,
sô müest ir hie sterben.>
< nein, herre>, sprach der bot,
< iwer êr und got
sult ir an mir erkennen.>
< ir sult mir baz nennen>,
sprâch der kunic,< wer die sîn,
die nâch den êren mîn
sô sêre habent gestalt.>
der bote kluoc und balt
zuo dem kunic sprach:
< den von meinze ich dâ sach
und von branburc den marcgrâven,
und von dem jungen phalzgrâven,
der ludwic ist genant
ist ein hôher bot dar gesant,
dem hât er bezalt
allen sînen gewalt
al sache ze volfüeren,
die er an wolt rüeren -
die brief hôrt ich dâ lesen,
ich sach ouch dâ wesen
ein wîsen, hôhen man
von kunic wenzlân
ûz dem bêheimlant,
den het er dar gesant
an sîn selbes stat
ze den an den rât,
dâ iu an diser frist
daz rîche widerteilet ist.
den von sahsen ich selben sach
an der selben sprâch
und bî dem gerihte>.
den boten ane blihte
von nazzou her adolf;
er sprach:< der den bischolf,
von meinze den unreinen phaffen,
mit solhen kinden lieze schaffen,
dâ wær er guot zuo
und hât al ze fruo
mit sînem lugelichen triegen
diu kint heizen fliegen.
den marcgrâven herman
er sold ê gevidert hân!
er müez anders dienen,
swaz im datze wienen
ist geschehen ze guote!
ouch ist sô wîsem muote
der von beiern noch ungelîch,
daz er daz rîch
sô hôch sul grîfen an
...
sîn ôheim von ôsterrîch,...
daz ist wol wizzenlich;
wir suln sîn aber enkelten niht,
swes ouch gen uns giht
von bêheim kunic wenzlâ:
daz hiet er vermiten dâ,
hiet ich im mîhsen daz lant
gesetzet ze phant
zuo der hîrât,
die er getân hât
mit ruoprehten mînem suon;
des wold ich niht tuon,
darumb er dem von ôsterrîche
wil geben daz rîche
und wil in ergetzen
mit mînem entsetzen
maniger untriwen gusse
und verrætnusse,
diu ze maniger stunde
ûz valschem herz und munde
ist gegangen und gevallen
der selben bêheimischen gallen
gen dem bruoder sînes wîbes.
râche sînes lîbes
wirt mir noch bekant
von herzog albrehts hant
ûf den selben zagen,
sol mir ouch entsagen>,
sprâch her adolf,
< von meinze der bischolf
fürstlich êre und daz rîch?
dem ist er nindert gelîch!
wand nie unreiner phaffe wart
dan von meinz bischolf gêrhart:
simonî und homicidium,
mugen dâmit bistum
verwurken die phaffen,
sô wil ich daz wol schaffen,
daz er des bistums wirt verstôzen
durch manigen gebresten grôzen,
der von im ist offenbâr,
mac im daz komen ze vâr,
ob vor dem bâbste wirt geseit
sô vil sîner bôsheit,
incestus und perjurium -
ich wæn ez werde im niht frum -
und lese maiestatis,
sô sî des gewis,
er werde wol verriht.
dû solt verdagen niht
von meinze dem bischolf,>
sprâch zuo dem boten her adolf,
< swaz dû hie hâst vernomen.>
< herre, sol ich immer komen,
dâ si mîn ouge an siht,
ich verswîg sîn ir deheinem niht,
die mich sanden her.>
< des selben ich ger>,
der von nazzouwe sprach,
der bote im ze heile jach,
daz in der kunic rîten lie.
sold ich ez allez sagen hie,
daz er hin wider enpôt,
des ist wol unnôt:
mit rede râch er sich genuoc.
wie der selbe bote kluoc
wart gevertigt sider
zden fursten hin wider,
des sul wir gedagen:
lât iu kunden und sagen,
wie dem von ôsterrîche
wart gefuort daz rîche.
der von sahsen enphalch
sînem obristem marschalch,
daz er ân alle bit
îlunde rit
zuo dem fursten ûzerwelten,
den si nû ze kunic zelten,
daz er dem bræht diu mære,
wie ez ergangen wære.
nû ensûmte er sich niht,
er îlte algeriht.
mit einer wolgetânen schar
kômen si gestrichen dar,
dâ si ligenden westen
albrehten den muotes vesten.
der lac êrlich ze velt:
in einem gezelt
ruo und gemaches er phlac.
ez was wol umb mittentac,
dclxxvii. dô die boten zuo randen.
si brâchen und zetranden
manic zeltsnuor und hutten,
die si begunden rutten
hin durch von ir hurte.
bî des rîches zeichen man spurte,
daz der marschalc fuorte,
daz die boten ruorte
genostige botschaft.
die boten mit kraft
für daz pavilun kômen,
als ir vor habt vernomen,
dâ herzog albreht inne slief.
ein kamerære lief
und wolt den fursten wecken.
nû was von dem recken,
daz her ze dem gezelt
die boten tâten über velt,
erwacht der ellensrîch
und gie ein teil blûclich
für des paviluns tür.
nû kômen ouch her für
die boten gedrabt;
dâ der herzog habt,
vor des gezeltes kreizen
sach man si erbeizen.
der marschalc sprach gezogenlich:
< herre von ôsterrîch,
die fursten habent in gesant
daz rîch in iwer hant
mit disem wârzeichen.>
er begund imz reichen.
der wolgezogen und der wîs
stuont stille unde lîs,
daz er lange niht ensprach.
für sich er alles nider sach.
von sahsen der marschalch,
dem man die botschaft enphalch,
sprach:< werder furste ûzerkorn,
daz ir ie sît geborn,
des sult ir iuch freuen hie:
sô êrlichen nie
dhein man daz rîch gewan,
des ich gedenken kan,
als ir ez habt gewunnen.>
der herzog versunnen
sprâch:< sagt an, wie ist ez gelegen
umb den, der ê hât gephlegen
des rîches unzen her?
mit welhen sachen ist er
dâvon gescheiden und getriben?>
< daran iu beliben
wirt unverdeit
diu sliht und diu wârheit.>
si begunden im vor lesen
von dem, der ê kunic was gewesen,
von worte ze wort,
wiez ergangen was dort,
wie die fursten und der bischolf
von nazzou herren adolf
nâch der schuld, diu ûf im lac,
mit rehter urteil unde frâg
widerteilten daz rîche
und wie si den von ôsterrîche,
den werden fursten unverquelt,
ze kunic hieten erwelt,
der darzuo wol töhte,
daz er daz rîch beschirmen möhte
vor grâf adolfen.
< des sî mir got geholfen>,
sprâch der herzog albreht;
< sît dem von nazzou mit reht
umb sîn schuld ze diser frist
daz rîche widerteilet ist
und ich erwelt bin darzuo,
sô ist billich, daz ich tuo
und leist der fursten gebot;
ze vorderist durch got,
darnâch durch der fursten willen
sol mich der arbeit niht bevillen,
ich lîde si williclich>.
alsô enphienc er daz rîch.
dclxxviii. michel unde grôz
wart der kriec und der dôz,
daz gebrehte und der schal
in dem her über al,
dô der furst von hôher art
ze kunige geruofet wart
mit maniger lûten krî.
albreht der muotes frî
wider die herren sprach,
die man bî im stên sach:
< sît ich kom von ôsterrîche,
dô êrte ich dâmit daz rîche
und den, der sîn phlac,
swâ er gen mir lac,
dâ weich ich im gern,
wand ich zalt in mir ze hern;
sît aber ich sîn herre bin,
sô stêt darûf al mîn sin,
swâ ich hin rîte,
daz ich mit im strîte
und im fürbaz wîche niht,
swâ wir komen ze gesiht>.
nû sûmten sich lenger niht,
dô si erfuoren die sliht,
daz der herzog albreht
mit sô guotem reht
kunic worden wære,
von den steten die burgære
strâzpurg und meinze genant,
die kômen zehant.
den kunic bâten si
von meinze alle die,
die bî den jâren
die tiuristen wâren,
daz er sich liez erbarm
rîch unde arm,
die nôt und den pîn,
die der phalzgrâf ab dem rîn
koufliut an legte,
der ûf die strâz erwegte
roup unde unfrid.
< ungern ich daz lenger lit>,
der kunic zuo in sprâch;
< nû lât iu wesen gâch
und komt alle schier
für alzei ze mir:
dâ wil ich an im rechen,
swaz ich hân ze sprechen
gen phalzgrâf ruodolfen>.
< des ist iu geholfen
von meinze diu gemeine,
beide grôz und kleine>.
die boten urloup nâmen.
des næhsten tags si kâmen
hin wider wol bereit.
die ich darumbe freit,
die sagten mir fürwâr,
zdem kunic kæme dar
ze füezen ein grôz her,
wol bereit ze wer
und in ganzem harnasch.
dem kunic trûren erlasch,
dô er si komen sach.
ir karrotsche man jach
grôzer rîcheit.
ein sturmvane breit
darûf gestecket swebte,
darin geworht, als er lebte,
ir herre sant mertîn
und der dürftige sîn,
dem er den mantel halben gap.
kostlichen schein her ab
diu bild ûz der baniere.
alliu diu geziere,
diu man in urliuc gerne hât,
der was dâ volliclichen rât.
von meinze die vermezzen
heten ouch niht vergezzen,
si heten brâht dar
im vînden ze vâr
blîden, katzen, tumerære,
ebenhôch und pheterære
und allen den gereht,
dâ man die vînt mit vêht.
ouch ist iu wol kunt,
daz ze aller stunt
die grôzen stet in urliuge
niht vârent mit der smiuge:
iren herren wonet bî
markt aller krâmerî,
und allez daz man haben sol,
daz ist ouch bewart wol
mit aller hande hantwerkære.
dô von meinze die burgære
dem kunic kômen sô nâ,
dô entwalt er niht lenger dâ
und bî den hern fuor er
für alzei her.
dô wart von den vermezzen
diu selbe stat besezzen
sô gar hezlichen,
daz in begund entwîchen
kraft unde maht.
tac unde naht
man si müen begunde:
daz treip man unz an die stunde,
daz si muosten verzagen
...
daz man in kûm erwarp daz,
daz der kunic sînen haz
harte friden lie,
und sag iu doch wie:
wurd von dem phalzgrâven ruodolfen
der stat alzeie geholfen
und gelôst in aht tagen,
sô solt si der kunic sagen
ledic irer eide
und der gelubde beide,
die si dô heten getân;
möht aber daz niht ergân,
daz si dhein helf enspurten,
sô soldens antwurten
die stat durchsleht
dem kunig albreht.
dclxxix. dô daz bestætigt wart,
von dannen dheine vart
ze vâren hete muot
kunic albreht der fruot,
unz daz diu frist ein ende het.
nû enhalf dehein bet,
man muost im antwurten drât
alzei die stat.
dô wart al diu swære
von meinze der burgære
vil schiere gerochen,
wand diu stat wart zebrochen
dem phalzgrâven ze vâr
ûz dem grunde gar
ân allen widerstrît.
in der selben zît,
als ich hân vernomen,
wâren ouch komen
zuo dem kunig albreht
die fursten alle, die daz reht
heten volfuort
und mit ungenâden geruort
den kunic adolf,
von meinze der bischolf,
mit dem sach man dar zogen
von sahsen den herzogen;
mit dem kom ouch dan
von branburc marcgrâf herman
und ander fursten genuoc.
manigen rât kluoc
gap von meinze der bischolf
ûf den kunic adolf,
wie man den schiede von dem leben,
ob er wolde widerstreben
dem kunig albreht,
der nû mit reht
daz rîche het besezzen.
dclxxx. nû hôrt, wie der vermezzen
von nazzou gebârt:
dô er fürwâr inne wart,
wie sîn dinc lac,
des besezzes er noch phlac
ze ruofach vor der stat,
als man iu vor geseit hât.
swâ er sich helfe hin versach,
dâ sand er balde nâch
und hiez die manen sêre,
daz si im sîn êre
hulfen ze retten,
gemant und gebeten
wurden des alle die,
den er getrûte hie,
daz sich ir dheiner sûmt
...
der kunic vor ruofach.
im was harte gâch
an den, der in ouch vêht.
der edel kunic albreht,
der weste daz, zehant
gen ruofach er sant
nâch den helden hôchgemuot,
die er dâ ze huot
het geschaffen ê:
her uolrich von walsê
und manic hôher man
die îlten von dan;
dô si gefrieschen diu mære,
daz strîtes wân wære,
îlen si begunden,
dâ si kunic albrehten funden.
der was ir kunfte frô,
wand daz dinc lac alsô,
daz die von meinze algeriht
wolden lenger belîben niht:
dô in diu êr geschach,
daz si heten râch
an alzeie genomen,
dô kund si des niem überkomen,
daz si dâ lenger biten.
wie dâ wurd gestriten
von den kunigen beiden
oder wie ez wurd gescheiden,
darumb was in der muot ring,
daz si ot heten ir dinc
geschaffen alsô.
urloup nâmen si dô
zdem kunig und sagten im danc
daz er in alzei betwanc,
daran si gerâchen sich.
gegen meinze den strich
sach man si varn.
die fursten, die dâ wârn
gewesen bî dem tac,
dô man gerihtes phlac
gegen dem kunig adolf,
von meinze der bischolf,
von sahsen und von branburc
die fursten junc unde kurc,
nâmen an den zîten
urloup ze rîten.
daz was kunig albrehten wider:
dô erbat er si sider,
daz si beliben nur die eine naht
bî im, dâ er und sîn maht
des nahtes wolden ligen,
er sprach:< dâ belîbt uns unverswigen
des geverte von nazzou.>
daz belîben sît gerou
von meinze den bischolf.
wie nû der kunic adolf
fuor, daz hab ich sô vernomen:
dô im sîn spehe was komen,
diu sagt im, ob er wolde vehten
mit dem niwen kunig albrehten,
sô sold er sich niht sûmen:
er wolt daz lant rûmen
und wær ûf der fluht gar.
nû nam kunic adolf war,
wâ er die hôhsten funde,
die er zuo der stunde
bî im dâ het.
gegen den was sîn bet,
daz si niht verbæren
und zehant mit im ûf wæren,
sît der von ôsterrîch
fluch dâhin unstetelich
und sich belîbens het verzagen,
< herre, lât die rede ligen>,
sprâchen die wîsen dô:
< ez lît nindert alsô
umb den selben man.
als ir in muot wænt hân:
er ist des muotes,
lîbes unde guotes
sô gar bewegen,
lebt indert ein degen,
der ist er under den fursten:
wir wizzen in in den getursten,
daz er alle fluht vermît.
wir râten iu, daz ir bit:
nû hab wir doch von iu vernomen,
iu sol von den steten komen
ein grôzez volc in drîn tagen;
wir haben lange gehôret sagen,
swelich furste wolde strîten,
er solde eines mannes bîten,
der sô erkant wære,
daz man in nant strîtpære:
welt ir denn ze disen sorgen
unz an den dritten morgen
niht bite hân
wol zehen tûsent man,
die iu von den steten kumen sullen?>
< swer nû well erfullen>,
sprâch der von nazzou,< mîn gebot,
der sûme sich niht durch got,
er sî bald mit mir ûf.
ich muoz sîn ze hûf
komen snelliclich
mit dem von ôsterrîch.
des belibet er niht frî>.
< nû zuo, des der neve sî!>
sprâchen die henikîn,
< sit ez niht anders mac gesîn
unde ir niht volgen welt.
er ist ungelîch gezelt
unser schade und der iwer:
von ôsterrîche der gehiwer
kumt mit strîtpær hant
gen iu niht umb ein lant,
daz zuo dem rîch gehôrt,
des ir wært gestôrt -
wæret ir sigelôs hie,
ein andern kunic man lîht vie,
der sîn gewunne oberhant;
aber als diu sache ist gewant
und als iwer dinc lît,
verlieset ir den strît,
sô ist iur leben ouch verlorn,
wand er ist erkorn
zden êren und ze dem gewalt,
der iu vor was bezalt
unde noch billich wære.
daz si iu allez unmære>,
sprâch der von nazzou algeriht;
< wol ûf, sûmt iuch niht,
daz wil ich immer umb iuch dienen,
er geseit hinz wienen
diu mære nimmer mêre>.
hin tet er kêre
und daz her mit balder île.
nû kom im in kurzer wîle
ein bote unde sprach:
< lât iu niht wesen gâch
und hôret, waz ich iu wil sagen:
den ir dâ wænet jagen,
welt ir den errîten,
daz geschiht in kurzen zîten.
wizzet sicherlich,
daz der von ôsterrîch
îlet vaste her enkegen.
dâ er sich wolde nider legen,
dâ ist kûm ein mîle hin.
ouch hôrte ich under in
sagen fürwâr,
si wolden ninder anderswar,
denn swâ si iuch funden>.
an den selben stunden,
dô besant kunic adolf drât
allen sînen rât,
mit dem er dâ wart
enein aller sîner vart,
und sant wartliut dâhin,
die darûf heten sin.
die erfuoren im schiere,
daz kunic albreht der ziere
deheiner fluht phlac.
dâ er und sîn her lac
die naht mit kostelicher zer,
daz was von kunic adolfes her,
sô man ez rehte ahten wil,
kûm in einer mîle zil.
si lâgen sô nâhen,
daz si niht an einander sâhen,
...
ein berc dazwischen lac,
hiez der hasenberc und was nider.
nû kere wir hin wider
und sagen, wie die unverzeiten
zuo dem strîte sich bereiten.
dclxxxi. der von nazzou in der naht
alle sîne maht
teilte in drî schar:
der sold einer nemen war
von beiern herzog otte
zuo sîn selbes rotte
und von der phalz sîn veter;
von franken ouch het er
manigen stolzen helt,
die wurden in ouch geselt,
die ander ritterschaft gar
teilt er in zwô schar,
von niderlanden und von swâben
und alle, die er moht gehaben
von elsâz unde von dem rîn.
under einer wold er selber sîn,
die dritten er enphalch
sînem marschalch.
er wânde im gelingen:
swaz zuo strîtpæren dingen
füeget und gehôrt,
des was er unbetôrt.
dâvon er die naht
ordent unde aht,
wie sîn her ze strît
mit der tât und an der zît
ze velde solde komen.
ich hân alsô vernomen,
daz ietweders spehære
in des andern her wære,
der im erfuor unde seit
des andern gelegenheit,
dâ si sich bêde rihten nâch.
kleine was der gemach,
des si des nahtes phlâgen.
dise hôrt man klagen,
daz er niht was gescheiden
von wîben und von kinden beiden
mit bezzerer verrihtikeit;
sô was dem andern leit
des strîtes zuoversiht
...
sô klagt diser hart,
daz er zuo der vart
sîn dinc niht baz het geschaffen.
unmüezic wâren die phaffen,
als si billich solden,
mit den, die sich wolden
ir missetât beklagen.
sô hiez im dar tragen
iegelicher sîn sarwât,
und swaz er gebresten hât,
daz hiez er im wenden dran.
swaz ros unde man
suln nutzen in strîten,
daz wart zuo den zîten
verriht, als ez wesen solde.
von silber und von gold
wart ûf helm gebunden
manic kleinât zuo den stunden,
visch, vogel, tieren gelîch:
ich möht erzeln unmugelich,
wie maniger fuore die naht
ze beiden heren wart erdâht.
kunic albreht der muotes veste
die wârheit ouch nû wol weste,
wie nâhen im der lac,
der hazzes gen im phlac.
dâ warnet er sich sêre gegen.
der furste bewegen
teilt sîn her gar
ouch in drî schar,
die im dar brâht der furste rîch,
von kernden herzog heinrich,
swaz der stîrær wârn dâ,
den gebôt man sâ,
daz si des morgens wæren
bî den kernæren;
der was dâ iemen lutzel mê,
ân die her uolrich von walsê
het mit im dar brâht.
darnâch al diu maht,
diu dem fursten was benant
von ungern und von bêheimlant
und ouch von ôsterrîch,
die hiez man algelîch
die andern schar halten,
der dritten solden walten,
al die er moht gehaben
von franken und von swâben,
von elsaz und von dem rîn.
ziere unde fîn
diu. ritterschaft was.
ûz den allen er las
einen helt menlich erkant,
von ohsenstein was er genant,
an dem man ouch spurt
frî und edel geburt;
dem selben man
wart der sturmvan
enpholhen durch sîn manheit.
einem helde unverzeit,
was geborn von ôsterrîch -
der prüeschinc her uolrich,
der sich an êren nie vergaz,
ze heinburg er saz
und was des hoves marschalch -
kunic albreht enphalch
dem selben helde ziere
von ôstrîch die baniere;
der kund er wol nâch êren phlegen.
dô geordent und gewegen
wart aller dinge der strît,
swaz ie der man in der zît
sînes dings geschaffen moht,
daz tet er in der kurzen naht.
maniges ruowe was dô klein.
dô der tac erschein,
dô hôrtens alle messe.
swaz iegelicher wesse,
des er got solde bitten,
daz wart dô niht vermiten.
dô diu mess ein ende het,
dô bereit sich sâ zestet
ze rosse meniclich
und staphten stillich
ûz den herbergen dan
über den smalen plân
unz ûf den hasenbach.
dclxxxii. dâ was nû her enkegen gâch
kunic adolf sô nâhen komen,
als ich hân vernomen
von den, die dâbî wârn.
dô mit sînen scharn
albreht der furste lobesam
oben ûf die heide kam,
dô zogt sîn widerwinde
den berc hin an swinde,
daz in an der vart
niht mêr wîle wart,
wan daz si daz dinc kurzten
und die helme versturzten.
nû het sich gefuoget daz,
daz der bischolf von strâzpurc was gehaz
kunic adolfen umbe sîn unreht;
darumb er dem kunig albreht
diente spâte unde fruo.
mit im reit er staphund zuo.
die ritter mant er unde lêrte,
daz ie der man sich selben êrte
unde ander sîn geslehte
alsô, swaz er vermöhte,
daz si daz williclichen tæten
...
...
und daz si alle ahten
alle die dar heten gesamt
...
ze helfe dem kunig albreht,
daz si strîten umb daz reht.
und alle die alsô gewurben,
daz si umbe reht ersturben,
den gap er vesten trôst,
si wæren erlôst
vor allem helleviwer.
und dô der gehiwer
daz her alsô gereizte
ze manheit und erheizte,
dô huop der gotes kappelan
ein ruof mit lûter stimme an:
< sant marî muoter!>
dclxxxiii. diser ruof guoter
wirt selten geswigen von den herren
denn, sô si zesamme kêren
mit helmen verbunden,
nû was ouch zuo den stunden
bî dem entsazten kunig adolf
von triere der bischolf,
und swaz von strâzpurc der unverzeit
dort predigt unde seit,
daz widerret er allez hie.
er sprach, der strît, der dâ ergie
von sînem bruoder kunig adolfen,
swer dem des wære geholfen
wider dem von ôsterrîch
...
wande herzog albreht
tæt wider got und daz reht.
als ener dort het getân.
sus huop ouch er den ruof an
und bat die selben degen
aller manheit phlegen.
ich bin des immer in kriege,
daz der die liute mîn betriege,
der dâ gemein ist an dem reht:
der von strâzpurc dem kunig albreht
was dhein sippe niht;
dô heten dise phliht
an der friuntschaft
flîziclicher brüederschaft.
dâvon swaz er gereden mohte,
daz sînem bruoder tohte,
durch liebe er daz tet;
swaz aber ener het
dem kunig albreht vor geseit
...
nû prüeft, waz dô geschach.
in einer varb man sach
ietweders sturmvanen schînen.
kunic albreht het dem sînen
geprüevet begarbe
daz velt in roter varbe,
dârinne was enmitten
ein wîzez kriuz gesniten.
weder mêr noch min
heten die gegen in
iren sturmvanen bereit.
nû wâren ouch diu wâpenkleit
ietweders kuniges gelîch:
albreht der furste rîch
ûf ein rîchez tuoch gelvar
manigen swarzen adelar
hiez wurken nâch sîner bet.
diu selben er het
wâpenroc und decke
von nazzou der kecke;
daz wâpenkleit man marht
geweben und gewarht
in der selben varb und gestalt.
wie die helde balt
wâren gezimieret?...
wil ich daz lâzen belîben hie.
dâ ich die rede vor lie,
hin wider ich dar kêre.
heinrich, der kernær herre,
dem was von kunic albrehten
enpholhen vor ze vehten.
dclxxxiv. dâ enkegen kômen mit ir rotte
der phalzgrâf unde herzog otte.
die huoben an der zît
gen einander den strît
und kômen gelîch
gen einander sô hurtlich,
daz si drumbe sint noch lobes wert.
und dô kunic adolf diu swert
sô helle klingen hôrt,
dô sprach er an dem wort
zuo den, die bî im wâren:
< wie die beier gebâren
gen ir ôheim dem kernære.
wie lustsam daz wære
ze hôren und ze schouwen!
ich hôr si vaste houwen>.
die dâ bî im hielten
und kunst und witze wielten,
die heten sîn vil sehen trîben,
die sprâchen:< herr, ir sult belîben
alhie bî uns in der schar>.
< nein zewâre, ich muoz dar,>
sprâch er an der stunde.
sô er beste kunde,
mit den sporn er daz ros ruorte,
an der keten er den helm fuorte;
hin zuo was im sô ger,
daz er al ze sêr
daz ros ane liez:
ich enweiz, ob er an stiez
oder wie im geschach,
daz man ez vallen sach
nider sô hart,
daz er betoubet wart,
der darûf was gesezzen,
daz er muost vergezzen
kraft unde maht.
kûme wart er brâht
dâbî ûf den plân
von dem ors her dan,
dâ man in nider legte,
daz in der wint erwegte.
nû heten ouch gestriten
mit ellenthaften siten
die zwô êrsten schar,
daz die andern îlten dar
alsô, swer dâ wolde strîten,
daz der niht lenger dorfte bîten.
dâvon dem kunig unversunnen
wart ein ander ros gewunnen,
darûf man in an der zît
fuorte wider in den strît.
dô muoste man in haben,
wand von des rosses snaben
was er sô kranc worden,
daz er nâch ritters orden
niht gebâren kunde,
als er ze maniger stunde
kunde gebâren.
swaz der andern dâ wâren,
von den wart ez ûf dem plân
beidenthalp sô guot getân,
daz in maniger zît
nie ergie ein strît,
dâ gevohten wurde sô menlich.
von kernden herzog heinrich
vaht als ein wîgant:
der beier schar er entrant
und hiet ez überwunden,
wær in kurzen stunden
niht komen diu ander rotte,
von beiern herzog otte
zwô wunden dô enphie.
sold ich si alle hie
prîsen besunder,
die dâ begiengen wunder
mit vehten in dem strît,
daz bedorfte langer zît,
wand si wâren alle frum.
von êrst unz an daz drum
muost kunic albreht sehen,
daz im wol was geschehen,
daz er von sînen landen dan
brâht sô manigen werden man,
die den henikîn teten wê.
die herren von walsê,
solde ich von der tât,
als man ir guot gewizzen hât,
mit brieven bringen zenden,
daz si mit ir henden
in dem strît begiengen êrn,
an zehen kotern
...
des muoz ez belîben
ungeschriben von mir.
dô sich die helde zier
in den strît gesamten
beidenthalben und verklamten,
dâ prüeft an ir beider nît,
daz sô herte wart der strît,
daz manic helt wert
tôter wart gerêrt
nider ûf daz gras;
und dô ez sô herte was,
dô wart kunic adolf erslagen.
eteliche hôrt ich sagen,
ez tæten die rûhen grâven,
die sach man vor draven
dâhin algeriht,
dâ ergie diu geschiht;
sô hôrt ich etlich jehen,
daz ez wær geschehen
von anderen liuten:
dâvon ich niht bediuten
ûf ein ende kan,
wer ez hab getân.
dennoch wert der strît
hernâch lange zît,
dclxxxv. dô dem kunig unversunnen
des lebens was zerunnen,
ê der sic wær überwunden.
man vie an den stunden
die held an manheit unbetrogen
von katzenelbogen
den grâven eberhart,
der von wînsperg ouch gevangen wart.
swaz dâ wâren herren,
die man zalt ze dheinen êren,
die dâ wârn geholfen
dem kunig adolfen
unde die des tôdes burden
in dem strîte über wurden,
die wurden alle gevangen.
dô der strît was ergangen
nâch kunic albrehtes êre
und des von nazzou herzensêre,
dô heten dannoch twâl
ûf dem selben wal
mit aller irer maht
die sigbæren über naht.
an dem von nazzou wolden die sînen
ir triwe lâzen schînen
und wolden in sân
hinz spîre gefuoret hân
und zuo den andern kunigen legen.
des wolde der bewegen
niht gestaten kunic albreht,
sît er mit reht
lebentiger was verstôzen
von den êren grôzen,
der er vor phlac.
ein klôster nâhen dâbî lac
in einer mîle kreizen,
was rôsental geheizen;
dô bivilte man in hie.
daz der selbe strît ergie
nâch des von nazzou missewenden,
daz was nâch sunnewenden
an dem ahten tac,
dô man der zal phlac,
sît daz wart geboren krist,
daz daz ergangen ist,
des was reht zwelf hundert jâr
und aht und niunzic fürwâr.
dclxxxvi. dô dem kunig albreht
got gehalf nâch sînem reht,
dô beleip er dâ lenger niht,
er fuor gen alzei geriht.
aht tage er dâ wont.
nû kômen alle gedônt
die burgær von allen den steten,
die kunic adolfen heten
gedient unz an sîn ende,
von kunic albrehts hende
enphiengen si zehant,
swaz in was benant
ze haben von dem rîche,
und gewunnen alle gelîche
umb die vordern schulde
gnâde unde hulde,
als si zuo den stunden
gnâde an im funden,
als einem kunic man im swuor.
gen oppenheim er dô fuor,
dâ het er drî tac bît.
in der selben zît
het von meinze der bischolf
mit dem grâven ruodolf,
der des kunigs huld niht het,
ûf ein ebenung geret
und het ouch die zende brâht.
darumbe ein bote gâht
und bat den kunic, daz er
ze meinze kæme her.
des liez er sich niht bevillen,
er kam dar durch ir beider willen.
dô brâhte der bischolf behende
zuo einem guoten ende
mit sînem kargen sinne
ir beider unminne.
dô der kunic albreht
sînem ôheim holt und reht
wart und er im herwider,
der bischolf fuogt daz sider
mit senften siten,
daz hinz frankenfurt geriten
die kurherren kæmen alle
unde ouch der kunic mit schalle.
und eines morgens fruo
gie der kunic zuo
nâch singens zît
in ein kappellen wît,
dâ die kurfursten sâzen
und betrahten unde mâzen
under in des rîches nôt.
albreht der furste in gebôt
und bat, daz si durch sînen willen
sich liezen niht bevillen
ze vernemen sîne rede.
er sprach:< ir fursten, bêde
phaffen unde leien,
den von got sunder zweien
und von der werlde ist bezalt
diu êre unde der gewalt,
daz ir die wirdikeit,
dâ der kristenheit
fride und geriht an lît,
sult verrihten zuo der zît,
sô daz rîch ist herren bar,
nû hôret mich und nemet war,
wie ich gewandelt hân.
ez weiz manic man
und ze vordrist ir, herren,
waz ich wird und êren
kunic adolfen tet,
die wîl er daz rîch het
und ir im rehtes jâht.
als ir dicke sâht,
daz vervie mich allez klein.
dô wart ich des enein,
ê ich verdurbe,
sô wære nutzer, daz ich wurbe
unser eines sterben:
wand ân schuld verderben
ist unsanft ze lîden -
waz sold ich daran mîden?
dô mir wart kunt getân,
ez wolden die fursten hân
mit dem selben kunig einen tac,
dô bedâhte ich, swaz mir an lac,
und kam dâher geriten
in sô getânen siten,
daz ich wolt hân behuot
mîn êre und mîn guot,
daz mir mîn vater hât lâzen.
innen des die fursten sâzen
gegen im ze geriht
und schieden in von der phliht,
diu dem rîche ist benant.
dô wart mir ein bot gesant,
der brâhte mir diu mære,
daz ich von iu erwelt wære.
dô tet ich als mir tohte,
mit swiu und ich mohte
mînem vînde geschaden -
dâ was ich lîhte zuo geladen -
unde nam von iwern wegen
den gewalt ze mînen phlegen:
wand ir gebut mir flîziclich,
daz ich vor im daz rîch
beschirmen unde frîen solt.
daz gebot hân ich ervolt;
des ich got lob vil tiwer,
daz ich mit sîner stiwer
hân überwunden in
unde sighaft bin.
deheiner andern êre
ger ich fürbaz mêre,
wan daz ich und diu kint mîn
des unsern vor im sicher sîn.
ir kurfursten genant,
nû nemt ûf von mîner hant>,
sprâch der kunic albreht,
< alliu diu reht,
diu ich hân an dem rîch,
und betraht vil flîziclich,
wer dem rîche nutze sî.
daz rîch ich ledic unde frî
hiut an disem tag
hie vor iu sag.>
albreht der herre munder
für ieglichen fursten besunder
gie und gap im zehant
ûf in sîn hänt,
swaz er rehts het an dem rîche,
unde bat si alle gelîche
mit einem herren
besehen nâch êren
und bat ouch urloubes sâ.
dô behabten die fursten dâ,
unz daz diu wal gie zuo,
wand si des morgens fruo,
dô si die mess vernâmen,
zuo einander kâmen
und griffen zuo der wal.
ân allen irresal
si sich vereinten,
daz si dem rîch bescheinten
ze hern den von ôstrîche.
dô si des alle gelîche
gehullen under in
...
daz die herren kæmen
und von in vernæmen,
wer nâch rehter wal orden
wær rômischer kunic worden.
des gelust si alle
und kômen mit schalle.
dô wart der herzog albreht
mit volkomen reht
ze kunige bediut,
besungen und beliut
in allen kirchen in der stat.
die boten îlten drât,
und brâhten im diu mære,
daz er aber wære
erwelt ze rômischen vogt.
darnâch kômen gezogt
zuo im die fursten gemein:
mit den wart er enein
hinz ache der vart.
daz beleip ungespart.
dclxxxvii. mit kostelichen siten
die fursten alle siben riten
mit im gegen ach,
dâ im mit der wîhe geschach
allez sîn reht.
von dem kunig albreht
nâmen die fursten alle gelîche,
swaz si heten von dem rîche:
phaffen und leien beide
buten ir eide
nâch gewonheit.
darnâch der kunic reit
den rîn ûf und zetal
und in swâben über al
in alle die stet,
die daz rîch dâ het,
und schuof dâ nâch der wîsen êre
des rîches frum und êre.
mit den fursten gemein
wart er enein,
daz ein hof wart gesprochen
über achzehen wochen
nâch geschribem rehte an den buochen:
den hof ze nurnberc solden suochen,
die dâ fursten sint geheizen
in tiutscher lande kreizen,
ûf sant mertîns tac.
grôzer unmuoze phlac
des kunigs kanzelære
und alle sîn schrîbære,
ê die brief wurden geschriben.
unmüezic ouch beliben
die boten, bî den man sant
die brieve in diu lant.
man tet ouch über al kunt,
der kunic wolt zuo der selben stunt
wîhen unde kroenen
in sîn ougen die schoenen,
sînes herzen triutinne,
von ôsterrîch die herzoginne.
den bischolf kuonrât
von salzpurc der kunic bat,
wand er niemen trûte baz,
daz er trahte daz,
daz er sîn êr und sînen frum
unde sîn bistum
wolt haben in furderunge:
sît im sô wær gelungen,
daz er daz rîch besezzen het,
nû wære daz sîn bet,
daz er darûf gedæhte
und im êrlich bræhte
die herzoginne kurzlîch
hinz nurnberc von ôsterrîch.
die herren er ouch besande
von ôsterrîch und von stîrlande,
daz si hinz nurnberc von wienen
der herzoginne solden dienen
und daz man gehôrsam wære
mit der vart dem salzpurgære.
swer sin hât und witze,
der prüef und merke ditze,
waz der herzoginne
in herzen und in sinne
freuden wurd bereit,
dô ir wart geseit,
wie getânen prîs
ir werder amîs,
albreht der edel und der zier,
het erworben im und ir,
daz si solde schône
rômisches rîches krône
tragen von des wegen,
des si het gephlegen
mit süezer liebe manigen tac.
ahei, waz si freuden phlac
und allez ir gesint!
diu vil zarten kint
dester lieplich si an sach,
dô ir ir herz verjach,
waz in guots und êren
ir vater kunde mêren;
vor grôzer liebe si si kuste.
des lebens si geluste
verrer baz dann ê.
wol und nimmer wê
was beide wîben unde man,
die den hof gehôrten an.
ûf manigen soumæren
fuort man den venediæren
golt und silber zuo
beide spât und fruo;
dâfür man herwider nam
ûz statzen und ûz kram
manic rîch kleinât.
von golt die besten wât
man ûz der heidenschaft brâhte,
der man lang ie gedâhte.
die meister wîs und karc
manic tûsent marc
umb edel gesteine gâben,
daz si wolden haben
zuo dem gesmîde guot,
daz diu hôchgemuot
ze nurnberc haben solde,
sô man si krônen wolde.
ouch kouften si dâ
bunt, hermîn unde grâ
und luoden des manigen ballen.
si liezen in allez daz gevallen,
daz rîcheit unde koste phlac.
mit guote man daz widerwac.
ouch tuon ich iu kunt,
swaz man zuo der selben stunt
in dem lande
solher liut erkande,
ez wære wîp oder man,
die sich die kunst næmen an,
daz si ûf frouwen wât
mit rîhen oder mit der nât,
mit stricken oder mit sneisen
von berlen und baleisen
tier kunden wurken meisterlich,
die wurden gemachet rîch.
lât iu ez machen blôz:
diu unmüezikeit was sô grôz,
der man ze wienen phlac,
und wær sant mertîns tac
niht gewesen sô lange,
ez wær sûmung begangen.
doch wart diu furstinne
rîch an êren und an sinne
ûf die zît bereit,
als ich ê hân geseit.
den sîn der kunic bat,
von salzpurc bischolf kuonrât,
der ir gevert solt wesen,
der hete ûz gelesen
zwelf edel kneht
die er ze ritters reht
ze nurnberc wolde bringen:
der sich nie liez verdringen
...
von vanstorf ruodolf und sîn sun
der ze friesach was viztum -
swaz dem von dem bistum
êrn moht widervarn,
daz sach man in arn
mit grôzer arbeit vor
umb den bischolf und umb den kôr,
sô man der wârheit wil jehen;
die anderen zehen
zwiu solden die genant?
von ietwederm lant
stîr und ôsterrîche
die herren alle gelîche
wurden bereit alle,
daz si mit schalle
den frouwen wolden dienen.
sô kom der bischolf ze wienen,
dô sîn zît wart,
si nâmen die vart
ze rehter zît dâheim
und fuoren durch bêheim.
dô si in daz lant kam,
kunic wenzlâ die frouwen nam
und daz gesint ze sînen phlegen
und gap in âne wider wegen
kost mit vollen durch daz lant.
ouch huop er sich zehant
hinze nurnberc zuo dem tag.
daz ich nâch der wârheit sag,
alle die muosten jehen,
die des rîches hof hânt gesehen
beidiu nû und ê,
daz dhein bêheimkunic mê
mit rîcheit sô beruocht
des rîchs hof hab gesuocht,
als von bêheim tete dâ
der edel kunic wenzlâ.
si fuoren alle wîle
und doch mit balder île.
ê si ze nurnberc kômen hin,
nû zogt der kunic gegen in
von der stat ein tageweid.
trûren unde leit
muoste von in gâhen,
dô si sich an sâhen.
diu frou den man und er die frouwen
begunden sich an schouwen
offenbâr mit den ougen
unde mit dem herzen tougen
ir lobeliche grüeze
wâren zart und süeze;
si wuohsen und nâmen niht ab
ir beider liebe urhab
...
und ir beider jugent
was mit grôzer kraft
in ir herze sô behaft,
daz ez immer was ein wunder,
daz sich darunder
diu minne alsô dahte,
daz si daz betrahten mohte,
daz in diu liebe nie benam
ir wîpliche scham
noch im menliche zuht.
swâ mit solher genuht
diu minn alsô der mâze phligt,
daz si ez alsô eben wigt,
daz si der nutze kunnen walten -
daz si den man kan behalten
an menlichem gemüete
und si an wîplicher güete -
swâ manz sus kan mezzen,
dâ ist der mâze niht vergezzen,
diu zuo der minne gehôrt.
wand diu minne ist betôrt,
swâ si der mâze vergizt,
diu alle dinc sô eben mizt,
daz si habent stæte
und gent mit voller ræte
vor got und der werlde für.
swer die mâze niht verlür,
der bedorft niht mêre
ze lieb und leit dhein lêre,
nû lâze wir daz varn.
...
der was darzuo ze kleine,
daz daz gesinde gemeine
niht geherbergen mohte.
dem kunige dô tohte
eines kleinen hûs ze gemach,
dem man des jach,
ez wær dem hûs ungenôz,
daz wîlen her gôz
ze kremse hât erbût
der kunic des getrût,
sîn gemach wurde guot,
ob diu minniclich gemuot
im kæme alsô nâhen,
daz er si moht umbvâhen
und gedrucken an sîn herze:
aller der smerze,
den er von arbeit hiet erliten,
sît er von ir was geriten,
der wær aller dâhin,
dâ stuont ouch ir sin
und ir muot ûf sêre,
wie si im der grôzen êre
gedanken sold und kunde,
die er in kurzer stunde
in beiden erworben het.
die tugentrîch elspet
die dûht diu herberg guot,
ob si diu rein gemuot
irem zarten albreht
solde leisten sîn reht,
des er entwesen was lange.
mit manigem umbevange
enphie si ires herzen zart.
des nahtes, dô sîn zît wart,
si wurden freuden vol
und was in sô wol
mit kussen under in zwein,
daz si ahten klein,
ob iht guot herberg hât
ir gevater bischolf kuonrât,
der salzpurgære herre.
nû waz welt ir mêre?
in was ot wol und dannoch baz:
ir ietwederez vergaz,
waz im ze leide ie geschach,
sô guot was ir gemach.
mit grôzer freude gewin
gienc diu naht hin,
und dô ez tac wart,
dô nam der kunic die vart
gegen nurnberc hin wider.
diu herzoginne sider
mit den iren kom hin nâch.
die man sach
ûf der reise dienen
hinz nurnberc von wienen,
ahei, wie prîslichen
palierten unde strichen
ze freuden iren lîp
beidiu man und wîp,
die sich bî den frouwen
wolden lân schouwen
brangend unde brogent
ze nurenberg in zogent.
ûf die wegen muost man machen
solhiu kobellachen
von sîden und von golde,
der si gelten solde,
als si wâren ûzerlesen,
si wæren wert gewesen
tûsent marc oder mêr.
sîn hât immer mêre êr
stîr und ôsterrîch,
dô sô hêrlich
diu frouwe kom gevarn.
dô si bereit wârn
hin fuoren si für sich
gen nurnberc den strich.
an dem tage fruo,
dô si zogten zuo,
manic hôher man wert,
der ze schouwen gert
daz komende gesint,
die kunigin und ir kint,
die riten mit dem kunige dan
in enkegen ûf den plân,
dâ si her fuorn und riten.
mit dienestlichen siten
wart in dâ genigen
und enphahen niht verzigen
von manigen herren hôch.
er tet reht, swer dâ flôch,
der ot niht wol geriten was.
bî dem wege wart daz gras
hin dan sô verr getret,
als der ez gesenget het.
fursten, frîn und grâven
sach man hurtlichen draven
bî den wegen für und nider.
maniger, der gesunder glider
hin zuo geriten kam,
der wart dâ gemacht lam
von manigem hertem stôz,
sô gar wart der gedranc grôz
ab dem veld unz in die stat.
gemaches bezzern rât
liet der kunic heizen gewinnen
von ôsterrîch der herzoginne,
denn si die vorder naht het gehabt,
dô er zuo ir kom gedrabt.
daz gesinde gemein
grôz unde klein
heten zuo dem zil
grôzer freuden vil,
wand in von froun und herren
wart erboten vil êren.
spâte unde fruo
die herren riten zuo,
die den hof wolden
suochen, als si solden.
grôz unmuoze man phlac.
und an dem næhsten suntac
vor singens zît
in daz munster wît
fuorte man die herzoginne.
dâ lie man ouch niemen inne,
wan die dâ heten herren nam.
der selben sô vil hin in kam,
daz ir daz munster wart vol.
der ez ze rehte tuon sol,
der ze meinze bischolf ist,
der was bereit zuo der frist
und begie die messe;
allez daz er wesse,
daz zuo der wîhe gehôrt,
des was er unbetôrt,
er begie ez schône.
mit der wîh und mit der krône
macht er die herzoginne
zeiner hôhen kuniginne.
die wîle man daz amt begie
und diu frouwe enphie
mit der wîh ir reht,
die wîl der kunic albreht
tet, als die hôhen kunic tuont:
gekrônet er bî ir stuont,
unz daz daz amt het ein ende.
dô enphiengen von sîner hende
kuonrât der salzpurgære herre
unde ander bischolf mêre,
ebte und prelaten,
swaz si rehtes hâten
von dem rîche dâ:
si heizent regaliâ
der phaffen fursteliche reht.
von rôm der kunic albreht,
swaz leien oder phaffen
mit im heten ze schaffen,
daran er dienen wolde,
swaz er ze rehte solde.
dô ez ein ende het,
diu kuniginn elspet
wart ze herberg brâht:
niht wan ir andâht
si des tages phlac.
an dem næhsten tac
gebôt der kunic sunder twâl
den fursten über al,
daz si niht vergæzen
und in dem gesidel æzen
im ze êren und dem rîch.
ieglichem fursten sunderlich
was sîn gesidel ûz gemezzen,
darinn er sold ezzen.
nû huop sich ein kriec hôch:
der von koln für zôch,
ez wær alsô her komen,
swâ ein hof wurd genomen
von dem rîch in tiutsche lant,
dâ solde zuo der zeswen hant
ze næhst des kunigs gemezzen
der von kolne ezzen.
daz versprâch hart
von meinz bischolf gêrhart
und sprach, swer in kêren
wolde von den êren,
die sîn vorvarn
bî sô manigen jârn
heten her brâht,
der müest phlegen grôzer maht:
wand ez ist wizzenlich,
daz die von meinz dem rîch
ze allen hoven sîn
bî swâben und an dem rîn
zder zeswen hant suln sitzen.
die wîle ich bî witzen
und bî kraft bin bewart,
sprâch von meinz bischolf gêrhart,
< sô lâz ich gewislich
mîn goteshûs und mich
niemen underdringen
noch von den êren bringen.>
ich sag iu, wiez end nam.
der von meinze kam
in diu gesidel gerant
dem kunic zder zeswen hant.
daz macht aber daz,
daz im der kunic baz
des krieges hengte nâch.
darumbe versprâch
von kolne der vermezzen
in dem gesidel zezzen.
in zorn er zehant
an die herberg rant
und stiez mit der vart
mit dem bischolf gêrhart
ein gewissez urliuc ûf
...
mit einander komen schiere.
daz lobten die phaffen ziere.
die andern fursten alle
mit ungefüegem schalle
und mit hôchvertigen siten
kômen geriten,
dâ der kunic nû was gesezzen
und gekrônet wolde ezzen
in den gesideln.
rotten, herphen, videln
und ander seitenspil
hôrt man dâ sô vil,
wær ein houbtsiecher man
niht schier entrunnen dan,
er wære gar betôrt.
grôzer krach sich enpôrt,
dô man zuo sach draven
von branburc den marcgrâven
und den phalzgrâven bî dem rîn.
ir ietweder daz amt sîn
wolt begên und sîn reht
vor dem kunig albreht.
sô sach man ouch für zogen
von sahsen den herzogen,
und die fursten alle gelîche,
die von irn amten dem rîche
dienstes sint gebunden,
die leisten daz zden stunden
all ân widerrede dâ,
ân von bêheim kunic wenzlâ,
der sande zuo dem kunic dan
vier hôher suppan,
die hiez er mit kluogen siten
den kunic manen unde bitten
einer bet gefüege,
daz er in übertrüege
ze hove ze rîten;
zeinen andern zîten
wold er im leisten sîn reht.
< nein>, sprach der kunic albreht,
< durch den willen mîn
sol er daz amt sîn
begên hiute hie.
swâ er daz lie,
daz wære niht guot.>
die boten wîs und fruot
kômen zehant
hin wider gerant
zuo der bêheim fursten,
dem sagten si mit getursten,
der kunic niht enwolde
enperen, er solde
im leisten sîn reht.
dô sprach er:< nû beseht
unde rîtet âne twâle
hin wider noch ze einem mâle,
ob ir ez mugt gereden ab.
sagt im und ich hab
geliten hînt arbeit
von siechtum und von krankeit,
daz er im sînen ôheim,
den jungen kunic von bêheim,
wenzlân mînen suon,
sîn reht lâze tuon,
des wir im sîn gebunden.>
nû was sît den stunden
der junge von bêheim gewesen
als ir vor hôrtet lesen,
wie die zwên kunig ê,
von ungern kunic andrê
und von bêheim der furste rîch,
wurden verriht friuntlich
datze wienen mit hîrât:
von bêheim der junge hât
des tohter von ungern genomen;
sît wâren diu kint nû komen
mit gemeiner geselleschaft
ûz des herzogen gewerschaft -
sus von bêheim der junc was dâ.
die boten kômen aber sâ
in diu gesidel geriten
und begunden den kunic bitten,
daz er von bêheim den alten
gemaches lieze walten
in der herberge sîn:
der het grôze pîn
erliten die naht
und in irte grôz unmaht,
daz er dar selber niht kæme;
daz er den dienest næme
von sînem sun zuo der stunt.
dô sprach für den munt
der kunic albreht:
< daran wil ich sleht
von bêheim dem kunic sîn:
wil er dem ôheim mîn
ûf geben daz lant,
von dem der dienst ist gewant,
sô wil ich in diensts über tragen.>
< daz welle wir widersagen,
daz er des niht entuo,
in irr ouch nieman darzuo,
der in mit triwen meint.
sô si iu bescheint,
daz er dem rîche leist sîn reht,>
sprâch der kunic albreht;
< sô muoz er ez tuon
selp und niht sîn suon.>
swer nû prüeven kan,
der verstê sich hie an,
daz der kunic albreht was
vester dann ein adamas
lîbes unde guotes
und stæte sînes muotes.
sîn was ze phingsten jâr gewesen,
als ir habet vor gelesen,
dô der von bêheim wart gekrônt
und dô er dort daz beschônt
in sînem rîche guldîn,
daz er liez den herren mîn -
der im ze dheinen stunden
dienstes was gebunden,
wan als in sîn tugent lêrte,
daz er in dâmit êrte,
daz er kniet für in -
dô lêrt in sîn touber sin,
daz er in an dem zil
lie knien ze vil:
daz mêrete flîziclich
albreht der furste rîch
und behielt imz mit bît,
unz daz kom geitens zît.
diu zît was nû komen,
ir habt wol vernomen,
wie er dem bêheim enpôt,
daz er sich deheine nôt
des komens lieze irren
noch von dem dienste virren:
des wold er niht enpern,
er tæt ez gerne oder ungern,
sô müest ez geschehen.
dô sîn ernst wart ersehen,
dô îlten die boten hin
zirem hern und hiezen in
ze hove balde gâhen:
in enmöhte niht vervâhen
deheiner slahte bet;
der kunic sich sîn het
gesazt in strît.
< wol ûf, sô ist sîn zît,>
sprâch der von bêheim sân.
diu rîchen kleider legt er an,
diu er dâ gehaben mohte;
daz beste, daz im tohte
ze tragen an dem lîbe sîn
von gurtel und von vingerlin,
dâmit wart er geschônt.
ûf saz der gekrônt,
daz sîn nieman gert wandel.
von golde ein kandel
und einen koph von golde swære
fuort sîn hôhster kamerære.
der schal wart ungefüeg und grôz
von der pusûnen dôz;
floiten und teubære,
schalmîen und pukære,
mit grôzen hersumpern
under einander pumpern -
ez gap sô grôzen schal
dâ über daz gevilde al
dâ diu gesidel wâren ûf,
als ob ez allez ze hûf
von dem dôze wolde gên.
wîchen und ûf hôher stên
muoste dâ meniclich,
dô von bêheim der kunic rîch
mit sô hôchvertigen siten
in diu gesidel kom geriten.
unmâzen grôz was daz gedranc,
dô er von dem rosse spranc,
wand ez volgt dem kunic her
wol tûsent ritter oder mêr,
die alle riten marc,
diu grôz wârn unde starc.
sus kam er, dâ der kunic saz.
ûz einem guldîn vaz
enphie er den wîn
in einen koph guldîn,
mit dem kniet er nâch sînem reht
für den kunic albreht
und enpôt im den koph hin.
die wîl er tranc und diu kunigin,
die wîle kniet er dâ
von bêheim kunic wenzlâ.
dô si und er getrunken het,
der kunic von rôm in sâ zestet
hiez zuo im sitzen -
daz fuogt wol sînen witzen.
den stap und diu trincvaz
gap er dô fürbaz
den, die er an sich las,
daz er sîn underschenke was.
dclxxxviii. dô der kunic wenzlâ
etlich wîl gesaz dâ,
mit urloup reit er wider dan.
im volgte manic hôher man
und ouch fursten durch cumpanî.
albreht der muotes frî,
dô er sô êrlichen saz,
nû gedâht er an daz,
daz im in den vordern jârn
datz ôsterrîch was wider varn,
dô im die herren trazten
und sich wider in sazten
ûf des von bêheim trôst,
von dem si doch unerlôst
ze jungist beliben,
und waz si gespræches triben
ze trebensê und ze stockerou,
dâ man daz dinc allez brou -
dâ gedâht er alles an.
nû stuont vor im ein man,
der het sîn zepter in der hant
und was von ôsterrîch dem lant.
der machte sich hin zuo
spâte unde fruo
und wolde des gewis sîn,
daz der kunic und diu kunigin
sîner schuld gedâhte klein,
wand er was ir der ein,
swâ man iht niwes
gen dem fursten ungetriwes
ze tuon und ze werben hât,
sô was er stæte an dem rât
unde tet sich des niht ab,
swie ofte im der kunic vergap.
nû ruoft im der kunic ze sich
und sprach:< sag an, wie dunket dich,
ob ez sus si beliben?
ich hiet ez immer getriben,
ich hiet den hof überhoft,
den ez zôsterrîch sô oft
het gegen mir ze trebensê.>
disem tet diu scham we
und stuont als er gegozzen wære:
ez was der breitenveldære
der den itwiz verdrucken
muoste und versmucken.
lange wart gesezzen,
ê man hete gezzen,
wand sîn was sô vil,
daz man zuo dem zil
truoc zuo den tischen
von wiltpræt und von vischen,
daz man ezzens kunic phlac
hin über mittentac.
dô zogtens aber hin
ab dem gevilde in
zuo der herberg in die stat.
von salzpurc bischolf kuonrât
liez sich nâch êren dursten:
under allen den fursten,
die in den gesideln âzen,
hete ir deheiner lâzen
sô vil der gernden diet,
dô er ûz den gesideln schiet.
swaz er ruckelachen
hete heizen machen
von sîdînen tuochen,
swer des wolt geruochen,
dem gunde man ir hie.
ûf dem gevilde man ouch lie,
swaz dâ moht gesîn
von brôte und von wîn.
dâ beleip ouch solch geræte
von vischen und von wiltpræte,
daz diu arme diet holte,
swer ez gelten solte,
ez wær vier hundert phunt wert gewesen.
swer ez wolde ûf lesen,
dem lie man des stat.
von salzpurc bischolf kuonrât
het ouch ungeswacht
zwelf ritter gemacht
mit voller bereitschaft
zeren der wirtschaft,
die der kunic hie
des tages begie.
der tac under in
gie ouch mit freuden hin.
dô der næhste tac erschein,
die fursten gemein
mit den wart dô drâte
der kunic ze râte,
waz dem rîche nutze wære.
manic saz êrbære,
der lant und liuten was guot,
kunic albreht der fruot
bestætigt, als man sagte,
swer ouch iht klagte,
daz riht der kunic schône.
mit zepter und mit krône
lêch er diu lêhen,
der man die fursten hôrte jehen
ze haben von dem rîche.
stîr und ôsterrîche
sînen kinden er lêch,
nieman niht er verzêch
zîtlicher bet,
ân die kunic adolf het:
an der selben frouwen
muost man jâmer schouwen,
dô si kam mit ougen naz
für den kunic, dâ er saz
und diu kuniginne.
alle die sinne,
die si ie gewan,
die kêrte si daran,
wie si sô diemueticlich bæte,
daz ez der kunic tæte,
des si ze bitten muot hiete.
für si beidiu si kniete
und sprach:< kuniginne hêr,
ich man iuch, frouwe, an die êr,
daz ir kuniginne sît:
diu êre zetelicher zît
mir armen frouwen wonte mit.
durch die êre ich iuch bit,
die iu got geben hât,
daz ir helft und rât
und genâdet mir vil armen
und lât iuch erbarmen
mînen witibtum,
wand maniges grôzen frum
er mich hât enterbt.
daz mir der wirt ist verderbt,
und allez, daz ich hân verlorn,
daz si vor got verlorn
gegen im von mir;
seht, frou, daz ir
helft gegen dem kunig albrehten,
daz er mîn kint ruoprehten,
der an dem strîte gevangen ist,
ledic lâz an diser frist,
der doch genuoc verloren hât.>
von rôm diu kuniginne drât
für den kunic irn herren
diser frouwen zêren
mit getriulichen siten
half si ze bitten,
sô si beste kunde.
nû het zuo der stunde
der kunic gern erhôrt
der froun klegliche wort,
möht ez sich gefüeget han;
dô het er geben den man,
dô er gevangen wart,
von meinz bischolf gerhart
nâch sîner grôzen bet,
wand er gedingen het,
er kæme ze friuntschaft
...
mit dem gevangen,
die er het begangen
an sînem vater, kunic adolfen,.
dem er het entholfen
lîbes unde guotes.
der kunic swæres muotes
was, sô er verzîhen solte,
daz er doch unsanfte dolte,
die zwô kuniginne.
er sprach:< mac ich gewinnen
sîn an dem bischolfe stât,
der den gevangen inne hât,
sô bedenk ich mich umb iwer bet.>
dô diu frou vernomen het,
daz sîn der kunic wolt niht tuon
und daz si umb iren suon
an den bischolf was gedigen:
< ach, nû bin ich verzigen!>
sprâch diu leides rîch.
ir gebærd was klegelich,
dô si von dannen kêrt
ir gebetes ungewert.
diu von nazzouwe
sprâch zuo der kunigin:< frouwe,
nû sît mir gereht
gegen dem kunig albreht,
daz er mir noch mîn kint geb,
daz iuch got überheb
an iurm wirt solher missewende,
als ich arme und ellende
an dem mîm enphangen hân.
swaz daran ist getân,
daz sî im allez vergeben,
wil er mîn kint überheben
vancnusse pîn.>
von der jungen kunigin
urloubt sich diu alt
mit jâmer manicvalt.
dclxxxix. nû was der sache mêr,
der der kunic hêr
niht gewerte dâ.
von bêheim kunic wenzlâ
zuo dem kunic sant
umb mîhsen daz lant,
daz er im lîche daz,
daz wold er dienen baz.
dô jach der kunic albreht,
er müeste durch reht,
swenn er des gewunne stat,
darüber hân rât
mit der kurhern geselleschaft,
ein ungefurste herschaft,
wie er die lîhen solde,
des râts niht bîten wolde
der von bêheim
und fuor wider heim,
unde mit im fuor von dan
sîn sun und herzog johan,
sîner swester barn.
die an dem râte wârn,
was ez etelichen leit,
daz der junc herre mit im reit;
dô was albreht der furst
in solher geturst,
daz er des niht enwolde,
daz halt iemen solde
solich dinc besorgen.
an dem dritten morgen
sæh man kunic wenzlân
mit urloup scheiden dan.
dannoch muot sich sêr
diu kuniginne hêr
spâte unde fruo
und al fursten darzuo,
die dannoch dâ beliben,
und die kurhern alle siben,
daz si sîner schulden
bræhten ze hulden
der beier herren herzog otten.
daz er mit strîtpæren rotten
ûf in geholfen het,
dem kunic daz niht tet
sô leit noch sô ande;
ein ander sache swande
sîn freude, die er für zôch:
daz grâf albreht von heierlôch
von im was erstorben.
doch wart im huld erworben
umb den kunic hêr;
daz schuof mit irer lêr
und mit irem sinne
diu wîse kuniginne.
der hof wert mit schalle,
unz daz die fursten alle
wurden versliht
mit minn und mit geriht.
dô daz ein ende nam,
alrêrst der kunic kam
sîner sache über ein
mit den herren gemein
von stîre und von ôsterrîch.
in danct der kunic flîziclich
ir dienste und ir triwen.
ob si iht wolden niwen
und bezzern an ir landes reht,
< daz lob ich>, sprach kunic albreht,
< und gib mîn willen darzuo>.
nû trabten spâte unde fruo
von ôsterrîche die herren,
wie si diu reht wolden verkêren,
daz ez in nutze wære;
dô jâhen die stîrære
wider den kunic albreht:
herre, diu reht,
mit den der wacker
marcgrâf ottacker
verkoufte unser lant
dem herzogen liupolt genant,
dem des noch got gebe lôn,
daz er si uns behuot sô schôn
und darnâch sîniu kint,
als si uns vor sint
bestætiget von dem rîch,
als uns tet keiser friderich,
anders ger wir, herre, niht,
wan als sîn hantveste giht,
daz uns diu werden von iu behalten,
unser vordern die alten,
den gap man den prîs.
daz si wâren wîs,
die habent uns mit êren
von gnædigen herren
disiu reht erworben,
an den niht ist verdorben,
ez si eben gemezzen.
swes ouch von in ist vergezzen,
< daz well ouch wir belîben lân.
mug wirz von iwern gnâden hân>,
sprâchen si ze kunic albrehten,
< sô lât uns bî dem rehten,
des wir her walten
von unserm hern dem alten,
wesen und belîben
und gemocht uns diu verschrîben
anders ger wir von iu niht>.
der kunic nider geniht
unde pruoft in ditze
für ein grôze witze.
swaz si heten ze reden
von den landen bêden,
daz vereint er guotlich.
die herren jâhen alle gelîch,
ez wær alsô gewant,
daz ôsterrîch und stîrlant
solden einen herren hân.
der kunic sprach:< ich wil lân
stîre unde ôsterrîch
mînen kinden algelîch;
doch sol iwer herre sîn
ruodolf, der êrste sun mîn>.
die dâ noch hie sîn ze swâben,
die welle wir gerne haben
ze herren unde ze herzogen,
den knaben hiez er dar zogen
und antwurte im zehant
die herren alle in sîn hant
und den sun in hinwider.
darnâch saz er nider
und las ûz an der stat,
die dâ swuoren sînen rât,
und in ietwederm lande
amtliut er im benande.
hie ze stîr wart lantschrîbære
ein burgær êrbære,
ab der zîric albreht.
dô daz allez wart sleht,
dô nam der hof ein ende.
war ieglicher wende,
des wil ich gedagen
und wil iu zeln und sagen
die fursten mit der zal,
die dâ wârn über al:
ûz den ordenungen zwein,
phaffen unde lein,
wart diu zal gesaget mir,
ir werdent sibenzic und vier;
der grâven und der frîen zal
was driu hundert über al;
die ritter, die dar kâmen,
die zalte man mit namen
ûf funf tûsent wærlich,
ân die allertegelîch
machten die herren
dem hove und in zêren.
die dâ zuo den stunden
der herren zal funden,
daz was diu varnde diet.
maniger hande liet
si von dem hove sungen:
swem dâ was gelungen,
der lobte dâ sêre
den kunic und des hoves êre;
swer sîn aber enkalt,
der fluochte unde schalt
und wâren ungemeiner phliht,
als noch hiute geschiht.
der kuniginne ûfvart
und daz si gekrônet wart
unde daz der hof was,
des jâres zal man dô las,
dô man mit wârheit spurt
nâch kristes geburt,
daz ir was ûzbesundert
tûsent und zwei hundert
und darzuo fürwâr
aht und niunzic jâr.
wie ez der kunic begie
und daz dinc an vie
und wes si bî dem rîne phlægen,
daz wil ich lân underwegen
und wil sagen von ôsterrîche
die selben herren alle gelîche
begunden ze tal zogen
mit irem niwen herzogen,
den irte sîn jugent
an deheiner tugent:
er was elter zwâre
der witze denn der jâre.
des freuten sich gelîche
arme unde rîche,
die im solden dienen
...
durch beiern her geriten,
dâ ez im mit tugentlichen siten
wart wol erboten
von dem herzog otten,
zehant man besande
die herren von dem lande.
die kômen alle dar
und leisten im gar
sîn reht mit ir eiden.
ouch wart in bescheiden,
swaz rehts si solden haben.
darzuo sach man den knaben
tugentlich red geben;
er sprach:< und sol ich leben,
genâden wil ich iuch geinnern,
mêren und niht minnern
wil ich iu guotiu reht;
ouch wil ich wesen sleht
an allen den dingen,
diu mich an bringen
leien unde phaffen,
die mit mir hânt ze schaffen>.
des genâten si im alle.
mit freuden und mit schalle
ze wienen er beleip,
dâ er die vasnaht vertreip.
diu gie mit freuden dâhin.
ze stîre her in
brieve man sande
den herren von dem lande:
die wârn alsô geschriben,
daz si niht lenger beliben,
si kæmen hinz der niwenstat,
sô man zehen tac gevast hât.
nâch sînem bot daz geschach,
niemen ez versprâch.
dô sîn zît wart,
si huoben sich an die vart
und kômen alle dar geriten;
ouch wart dâ niht vermiten,
der herzog dar kam.
von den hern er nam
ir eide und ir triwe
als ein herre niwe.
dô si mit im geretten,
daz si ze schaffen heten,
des herzogen red huop dô an
von landenberc marschalc herman
und bat die herren flîziclich,
daz man von walsê hern uolrich
ze houbtman næme hie ze stîre.
süezer denn diu lîre
wâren sîniu wort,
diu der marschalc enpôrt,
daz ot si in næmen;
waz si mit im überkæmen,
des gehiez er in vil.
< des lât uns ein kurz zil,
daz wir uns besprechen>.
< ir sult ez alsô zechen>,
sprâch der marschalch,
< daz der kunic enphalch
dâhie sînem suon
an den sachen ze tuon,
daz des an iu iht gê ab.>
< zwâre sô enhab
wir an dem niht gebrochen,>
die herren dô sprâchen,
< und enlit ouch an uns niht,
sît ez ê ist verriht
zwischen den fursten zwein.>
dô sprach der marschalc:< nein;
ditz ist diu êrste bet,
die iu mîn her getet,
der sult ir in gewern.>
dô sprâchen si:< gern;
swes er niht welle rât hân,
daz sî allez getân.>
aldâ enphalch man flîziclich
von walsê hern uolrich
hie ze stîre liut und lant.
ze gretze er sich underwant
der burc, diu dâ ist gelegen.
swaz dâ gehôrt ze phlegen
und ze tuon ze houbtmanamt,
daz antwurt man im allezsamt.
mit êren er des phlac
darnâch vil manigen tac.
swaz arges dâ was gewesen,
swâ im daz vor wart gelesen,
daz sach man in ze rehte bringen;
offener lantteidinge
het er genuoc darnâch,
swâ er hôrt oder sach,
daz dem lande fuogte niht,
mit gewalt und mit geriht
daz begund er wenden,
daz er ez mug volenden,
darzuo in got stiwer.
ruodolfen dem fursten gehiwer,
balde unde frumic,
...
dcxc. dô er næhste von im schiet,
daz er ze râtgeben hiet
die besten herren sunderlich
in stîre und in ôsterrîch.
besunder er enphalch
...
von landenberc hern herman:
vor in allen sold ern hân
an sînem innersten rât.
swer nû triwe hât,
der helfe mir ze bitten
mit andæhtigen siten
got, den wâren krist,
der aller gnâden vol ist,
darumbe allermeist,
daz er sînen geist
teil mit disem jungelinge,
daz er in darzuo bringe,
daz er tugent werde vol,
und swaz ein furste haben sol
witze unde sinne,
daz er der gewinne
sô vil eigenlich,
daz stîr und ôsterrîch
mit im wol verriht sî
unde daz er werde frî,
die wîl er sulle leben,
vor valschen râtgeben.
des helf im got, amen.
ich wil iu etwaz sagen,
wie der furst began
sîn dinc vâhen an.
der herren wâren viere,
die dem jungen fursten ziere
sîn vater het geschaffen zuo,
daz si in spâte unde fruo
solden wîsen des besten,
daz si ze tuon westen,
den in der kunic enphalch,
daz was von landenberc der marschalch
und drî brüeder von walsê,
lutzel was ir mê,
den der inner rât was kunt.
dise viere zaller stunt
mit getriwer meinung
disen fursten junc
heten in ir phleg
und in huot alweg.
dcxci. nû kom kurzlich
her gen ôsterrîch
des kunigs bote drât,
der gebôt und bat
sînem sun dem herzogen,
er solt ze schaden zogen
und vertrîben gar
von valkenberc hern hadmar,
und umb wiu, daz wil ich iu sagen.
dô si gegen einander lâgen
und daz der kunic albreht
kunic adolfen vêht
und er in herwider,
sus wart gesagt sider,
daz der selp valkenbergære
hezzige gevære
dem kunic het getragen
und het in erslagen,
möht er sîn zuo sîn komen.
daz het der kunic vernomen
und wart im geseit
für die ganzen wârheit.
daz hiez er an im rechen,
wüesten und zebrechen
sîn burc er im hiez.
der herzog niht enliez,
swaz im der vater gebôt,
durch deheine nôt
schôp er daz uf.
er brâhte schier ze hûf
tummerær und antwerc
und besaz valkenberc
nâch des widerbotes zil.
nû het man ouch sô vil
gewarnt den valkenbergære
der selben gevære,
daz er ungesûmt
daz lant het gerûmt
und fuor gegen bêheim.
ûf dem hûs dâ heim
sînem bruoder rapoten
dem het er geboten,
alle die frist
und er des lîbes genist
und des lebens wielte,
daz er daz hûs vor hielte
von ôsterrîch dem fursten.
in menlichen getursten
lie sich schouwen sunder spot
von valkenberge her rapot,
sô gar was er unverzagt,
wand grôz eise man im sagt,
daz in niht erschrecte daz,
unz daz man in besaz
hart und vîntlichen.
der furst gewalticlichen
hiez in verbouwen;
ouch muoste man dâ schouwen
grôzer blîden viere
vor der burc riviere,
die mit grôzer maht
beide tac und naht
wurfen hin in steine
grôze und niht kleine -
man moht dâ wunder spehen
und mit der wârheit jehen,
daz zuo der selben tât
der junge furste und sîn rât
grôzes flîzes phlægen -
swaz zwên und sibenzic wegen
stein mohten getragen,
bî nahten und bî tagen.
ez was, sô man seit,
ein kostlich arbeit;
swaz man steine darzuo nam,
von egenberge daz kam
beinzigen gefuort dar.
man wart des wol gewar,
dô man die kost gereit,
diu dar wart geleit
ûf daz besez,
daz man mit rehter zal mez
deheinen stein dar mohte bringen
hinder siben schillingen,
der man dâhin in
warf niht dester min
tac unde naht,
der furst het des gedâht,
ê er von dannen kæme
und ê er râche dâ genæme,
er wold ê dâ sô lange zît
mit dem besezze haben bît,
unz in sô gar zerunne,
daz er daz hûs gewunne
mit grôzes hungers pîn.
daz was dâ wol schîn.
wande die man dâ sach ligen,
die begunden kestigen
mit maniger hande kummer,
dô ein ende het der summer,
dô wânden die besezzen,
in wurd ein fride gemezzen,
die wîl man sæch den snê ligen,
des trôstes wurden si verzigen.
wand dô der summer wart verzert,
dô gie ez êrste an die hert,
als ich iu bescheiden wil.
die besezzen in kurzem zil
wurden mêr denn halbe wunt
...
daz si ze dheiner wer tohten;
die andern dâ niht lenger mohten
daz hûs retten mit wer
gegen dem grôzen her,
daz davor lac
und si emziclich phlac
jan wîgen mit haz.
die meister wârn niht laz,
die dâ würfen mit den mangen:
si triben ez sô lange,
unz daz rincmûr unde turn
von den würfen verlurn
beidiu wer und erkêre,
sô daz sich niemen mêre
vor schuzzen moht enthalten
...
aller trôst geswant.
den man dâ houbtman nant,
von valkenberc her hadmâr,
der was volkomen sô gar
an menlichem prîs
und sô karc und sô wîs
ze sô getânen sachen,
daz er die andern al kund machen
frum und menlich gemuot.
der selbe helt fruot
wart wunt unz in den tôt,
daz er vor êhafter nôt
den andern gap fürbaz niht
deheines trôstes zuoversiht.
des begunden si verzagen.
darnâch in kurzen tagen
die innern begunden werben,
als den wê tuot verderben,
daz man ir rede und ir wort
genædiclichen hôrt
und si lieze dingen
...
den herzogen wolde.
waz man daran tuon solde,
ervaren wolt man daz.
die wîle wart der haz
gesezt in einen frid
zeiner kurzen bît,
daz sich der furste verdæhte,
waz er hie an getuon möhte.
kurzlich darnâch
der furste sich besprach
mit allem sînem râte,
den er dâ zder wîle hâte.
nû rietens alle gelîch,
daz der furst genædiclich
an den besezzen tæte:
sît der, der die schulde hæte,
der alt valkenbergære,
in dem hûs niht wære,
wes man den zîhen wolte,
der dâ die arbeit dolte
ân aller hande schulde?
man liez in komen ze hulde.
dô wart der furst enein
mit sînem râte gemein,
daz man alle die
von dem hûse lie,
die dâ wolden dâvon
mit samt dem houbetman,
rapoten dem valkenbergære.
dô daz hûs wart lære,
alle ire hab
liez man si füeren ab:
des wart in geholfen
von herzog ruodolfen,
an dem man alle güete spurt.
dô wart daz hûs geantwurt
in des herzogen gewalt.
dô hiez der furste balt
nider brechen valkenberc
und lære machen den berc
des bûwes, daz dâ stuont daroben.
daz begunden sêre loben
diu lantschaft gemeine
beidiu grôz und kleine,
sô grôz ungemach
von dem hûs in geschach.
dô der furste het
sîns vater gebot und bet
geleistet volliclich,
dô kêrt der furste rîch
gegen wienen wider.
ûf unde nider
in ietwederm lant,
swaz er bevant,
daz gerte bezzerunge,
daz riht der furste junge,
daz man im hernâch
darumbe wol sprâch
unde willic was ze dienen.
nû kom den burgærn von wienen
für ein schedlich mære,
daz ein hûs wære
dâbî in vil nâhem strich,
daz wær ein teil schedelich,
wande man darûf tæte,
des daz lant schaden hæte.
dcxcii. nû hôret, waz si tâten,
den fursten si bâten,
daz er sîn urlæbe
und sînen willen darzuo gæbe,
daz si sich an der veste ræchen
unde si nider bræchen.
daz dûht den fursten daz beste
...
und mit reht ê überseit,
ê ir geschæhe dhein leit.
des wart im gevolget dâ.
die wiennære sâ
sô lange ûf daz hûs klagten,
unz si ez übersagten
mit gerihts urteil.
des wurden si vil geil.
hin gâhten si alle
mit gemeinem schalle
und râchen sich an der klûs:
si zebrâchen daz hûs,
als ob nie stein davor
wære gelegt enpor.
daz hûs was rûhenecke genant.
die wiennære zehant
begunden sêre geuden,
mit schalle und mit freuden
wider heim si kêrten.
dem si dô schaden mêrten,
der muoste dannoch sîner schulden
komen zuo iren hulden,
swie unschuldic er wære:
ez was ein pilichtorfære.
der selbe jungelinc
ûf dhein swachiu dinc
er dhein ahte nie gewan:
sîn burcgrâf was schuldic daran,
sô daz er an der tât
dehein gewizzen hât.
des genôz er ouch sider,
wand man im hinwider
daz hûs erloubt ze bûwen,
dô man im moht getrûwen
niht wan alles guotes.
ruodolf der tugenthaftes muotes
schuof sînes landes êre
nâch sînes râtes êre
mit flîze zaller stunde,
sô er beste kunde.
des wart sîn lop sô breit,
daz man von im seit
sîm vater guotiu mære,
daz er sô frum wære.
des freute sich sîn muot.
albreht der kunic fruot
mit samt der kuniginn elspeten
grôzen unmuot heten
umb ir tohter die jungern,
diu kuniginne was ze ungern,
der tet der kunic andrê
mit einen sachen wê:
mit sîner unkiusche
treip er solch getiusche,
daz der krône niht gezam.
darumbe wurden im gram
die hôhsten herren allesamt,
daz er sich des niht enschamt,
daz er sô offenlichen
beswært die tugentlichen,
des rômischen kuniges kint.
die herren dô ân underwint
enputen daz sleht
dem kunig albreht
unde ouch sîn tohter.
leider dô enmoht er
der tugentrîchen süezen
irn kummer niht gebüezen.
grôzez trûren im daz gap.
dem sun enpôt er her ab,
ob er mit ihte möhte,
daz er die swester bræhte
von solhem trüebesal.
der sande dô zetal
nâch des kuniges gesellen:
sîner swester gellen,
die hiez er füern von dan.
dâvon kunic andrê gewan
ungedultigez leben:
er het si vor gegeben
einem walch êlich
und darnâch kurzlich
nam er si dem walch,
dem selben er nû enphalch,
er solt sîn wîp niht lâzen
füeren die strâzen,
diu gen ôstrîch gie.
der list in niht vervie;
wand die man nâch ir sant
zungern in daz lant,
die wârn ir sippe alsô nâhen,
daz den kunic niht moht vervâhen
dhein list gegen in:
si fuorten si dâhin
von ungern snelliclich
wider hinz ôsterrîch.
dcxciii. nû freute sich der man,
den man nant grâf yban,
daz kunic andrê schuof daz,
daz im was gehaz
umb sîn swester, die kunigin rîche
sîn swâger von ôsterrîche.
zuo dem kom er drât
hinz der niwenstat.
gen im verphliht er sich
wesen dienstlich
ze werben immer mêre
sîn frum und sîn êre.
ouch gehalf dem grâven yban
von landenberc marschalc herman
umb den herzog ruodolfen,
daz er im lobte sîn geholfen,
als ein herre billich wære
sînem dienære.
daz kom im ze kurzer zît
ze grôzem frum sît,
wand ez fuogt sich dô
kurzlich alsô,
daz grâf yban der kluoc
ein besez an truoc
für ein guote veste,
die er dâ ligende weste
in sînen kreizen,
sant mertînsperc geheizen.
darzuo der furst im tât
helfe unde rât,
wand er sand im dan
wol vier hundert man,
die im dienten zuo den stunden
des besten, des si kunden.
ze houbtman er enphalch
von landenberc den marschalch.
die wâren im ouch zuo dem zil
bezzer unde nutzer vil
denn tûsent ander liute;
wande albediute
hiez er jehen offenlich,
daz besez wær des von ôsterrîch,
und mit der kundikeit
macht er sô verzeit,
die daz hûs heten inne,
daz si niht mohten an gewinnen
ze geben die klûs.
dô grâf yban daz hûs
gewan in sîn gewalt,
genâde manicvalt
des er dem herzogen tet.
grôz was sîn bet,
daz er im daz liez dienen.
wider gegen wienen,
dô er hete gesigt,
den marschalc er vertigt,
als ein friunt den andern sol.
daz kunde grâve yban wol....
dcxciv. ich wil iu wizzen lân,
wie kunic albreht began
varnde mit dem rîch,
der fursten sumelich
triben in darzuo
spâte unde fruo,
daz er understüende den gewalt
...
der von francrîche tet
an den, die daz rîche het
an sînen gemerken gesezzen.
dem kunige vermezzen
wart des ze muot,
dô ez si al dûhte guot,
daz erz wolde wenden.
er begunde senden
von klingenberc hern uolrich
zuo dem von francrîch
und den bischolf von kostnitze,
si solden in manen, daz er ditze
understüend fürbaz:
die fursten hieten im daz
gemeiniclich gesagt
und ouch sêr geklagt,
daz er sich des rîches man
al ze sêre zuge an
unde daz er si ze hart
an manigen dingen beswârt.
swâ daz fürbaz geschæhe,
sô daz dehein smæhe
dem rîche fürbaz widerfüere,
darumbe er verlüere
sîn und des rîches hulde,
wand der verdienten schulde
nû ze vil ûf im wære.
dô der kunic diu mære
von den boten vernam,
ze sînem rât er kam,
die an witzen heten kraft
...
dcxcv. nû was den franzoisen
von dem kurtoisen,
kunic albrehten vil geseit,
wie gar er wære unverzeit
lîbes unde guotes
und menliches muotes.
darumb si widersâzen in,
auch vorhten si den ungewin
und der sorgen burde,
diu in kunftic wurde,
ob si hazt und vêht
von rôme kunic albreht,
wande in ein teil
ein ander unheil
begunde nâhen dô.
zwischen dem bâbste bonifaciô
und der franzoisære herren
begunde sich verkêren
diu minn und diu friuntschaft,
diu mit grôzer kraft
het gewert bî manigen jârn
zwischen sant peters nâchvarn
und den sæligen
von francrîch den kunigen,
diu begunde sich entrennen.
die daz kunden erkennen,
waz kunftic wurde von den dingen,
die vorhten in misselingen,
ob si der bâbest vêht
und von rôm der kunic albreht.
si besorgten ouch under in,
ez kæme in ze ungewin,
ob ûf irn schaden heten phliht
daz geistliche geriht
und ouch daz werltlich,
der stuol und daz rîch:
swen diu begunden hazzen,
der möht wol ûf sich vazzen
der unsælden last.
darumb si alle vast
spâte unde fruo
irn kunic triben darzuo,
daz er etwes erdæhte,
dâmit er zuo bræhte
eine ganze friuntschaft
zwischen den fursten ernsthaft,
dem rômære unde im.
dô sprach der franzois:< ich nim
vil gerne rât datz iu,
und ouch lêrt mich, mit wiu
ich iu gevalle.>
dô rieten si im alle,
daz er mit dem selben man
ein hîrât trüege an:
mit dheiner andern sach
beliben si mit gemach.
den boten zehant,
die dar het gesant
kunic albreht der fruot,
wurden grôziu guot
verheizen ze mieten,
daz si irm herren rieten
ze hîrâten kurzlich
mit dem kunic von francrîch.
dcxcvi. nû ist ez dicke geschehen,
daz daz wart ersehen,
daz diu miete und diu gab
manigen leitet ab
von durnaht und von reht:
sus geschach dem kunig albreht
...
ze francrîche in daz lant,
die brâhte man darzuo mit mieten,
daz si dem von rôme rieten
ze verrihten friuntlich sich
mit dem von francrîch
und daz man daz sus an vienge,
daz ez mit hîrât ergienge.
wie nutze im daz wære,
des wurden sô vil mære
kunic albrehten geseit,
unz daz der furste unverzeit
verhengen begunde.
swaz dâ guotes kunde
von klingenberc her heinrich,
dâmit er listiclich
den kunic daran brâhte,
daz er sich des verdâhte,
daz er in sider
gen francrîch sande wider
mit solhen teidingen,
daz er die kunic solt bringen
zuo einander bêde,
daz ir ietweders rede
der ander dâ vernæme;
und swes man dâ kæme
zwischen in über ein,
ez wær grôz oder klein,
daz sold allez für sich gân.
dâmit wart aber dan
der von klingenberc gesant
ze francrîche in daz lant
und ander boten mêre.
manic witzige lêre
den boten in ir ôr
wart geseit vor,
daz si werben solden.
dô die boten wolden
sich ûf die reise heben,
dô wart in gegeben
ze koste guots genuoc,
dâmit die boten kluoc
fuoren ir strâze.
ich enhân niht der mâze,
in welher zît si kômen dar,
wan daz sag ich iu fürwâr,
daz si wurden wol enphangen.
und dô unlanc was ergangen,
dô wurben si redlich
gegen dem von francrîch,
swaz in enpholhen was,
als ich ez vor las.
dcxcvii. dô die boten wîs
heten wol nâch prîs
ir botschaft volfuort,
dô wart aber geruort
diu rede, der ich ê gewuoc.
die franzoisære kluoc
lobten an der stat
grôz guot in den rât
âne widerstreben
den tiutschen ze geben,
daz si darûf gedæhten,
daz si die zwên kunige bræhten
zeiner ganzen suon.
waz solden die boten tuon,
die dâ wâren geste?
si rieten daz beste,
und beleip ouch mit der rede,
daz die kunige bêde
zeinander komen solden,
und swaz si danne wolden
an iegelichen dingen,
daz solt man danne bringen
zende zwischen in.
dâmit die boten hin
wurden heim gesant
von francrîch dem lant,
daz ein tac wurd gesprochen
über sechzehen wochen
hinz tol zwischen in.
dâ solden komen hin
durch ebenung gezogt
der rômische vogt
und der von francrîch.
die boten êrlich
vertigte man,
dô si schieden dan.
si kômen heim in kurzen tagen.
ich hôrte alsô sagen,
daz der von francrîch
sînen brief heimlich
den râtgeben sande,
die man im nande,
daz si im möhten sîn gereht
gegen dem kunig albreht
in tiutscher lande kreizen.
ob darunder wurd verheizen?
des hân ich sît vil vernomen.
dô die boten wâren komen
und kunic albreht gehôrt
von worte ze wort,
wie ez geredet was,
ûz allen den sînen er las,
die er füeren wolt dâhin.
flîziclich enphalch er in,
daz si kæmen kostelîch,
dâ er den von francrîch
solde besprechen.
er bat si alsô zechen,
daz si sich flizzen der beider,
daz ir kleinât und ir kleider
gar kostlich wæren
und daz si niht verbæren,
si bræhten mit in dan,
swaz man solde hân
zeim turnei und zeiner tjoste.
alle die koste,
daz si darûf möhten gelegen,
die wold er in wider geben.
kunic albreht zehant
die fursten ouch benant,
die der kur phlegent und der wal,
die bat er, daz si zuo dem mâl
mit im riten dâhin,
dô retten si wider in
mit vereintem muote alle gelîche:
< welt ir uns gegen francrîche
ze dheinem tage laden,
sô lobt uns bî iurn genâden,
daz ir dhein ebenunge tuot
mit dem franzois unguot
ân nâch unserm rât.
der von francrîch hât
in sîner gewalt
des rîchs guot ungezalt,
dâ er dhein reht hât zuo;
darzuo siht man in spât und fruo
...
grôzen kummer legen an,
des er sich niht mâzet.
daz ir daz gegen im lâzet,
daz wir niht enwizzen wie,
herre, ê daz ergie,
ê wolt wir, wizze krist,
eteliche frist
iuwer enpern.>
< ich tæte vil ungern
dehein ebenunge
...
und den fursten an ir reht>,
sprâch der kunic albreht,
< mit dem franzois an diser vart.>
von meinze bischolf gerhart
sprâch:< herr, ich tuon iu kunt,
daz vor maniger stunt
dem goteshûs gewidemt hât,
als sîn hantveste stat
der sælic kunic karl
in dem kunicrîche zarl,
daz ich dâ rehter kanzler bin,
sô daz aller der gewin,
der von den landen mac gesîn,
ist der zehent teil mîn.
hât der keiser friderich
sîn reht verkümmert dem rîch,
des enkult ich übel an mînem reht.
herre kunic albreht,
umbe daz und mêr
gerihts ich gegen im ger.>
dô sprach der von trier:
< der franzois hât mir
des mînen vor sô vil,
daz ichz ze manigem zil
kunic ruodolfen, iurm vater, kleit,
unz daz der unverzeit
hinze francrîch widerbôt
umb daz und umbe ander nôt,
die des rîches man liten
von sînen hôchvertigen siten.
daz lâz ich ouch niht âne klag,
ist daz ich kume zuo dem tag.>
die wîle daz ergie,
daz die fursten hie
mit dem kunic retten,
swaz si ze reden heten,
in den selben zîten
sach man zuo rîten
die boten der flæminge.
die wânden in gelingen
gegen dem kunig an irn sachen,
unde dô si wolden machen
dem kunig ir botschaft kunt,
si nâmen zuo der stunt
der fursten vil zuo in
und kômen mit den hin,
dâ der kunic was.
und dô man dem gelas
die brieve, die si brâhten dar -
an den nam der kunic war,
daz er in geloben solte -
der kunic daz wol dolte.
dcxcviii. nû hôret diu mære,
waz ir gewerf wære.
der flæminc boten karc
wurben daz starc
an den kunic unde bâten,
daz er in kæm ze staten
gegen der franzoisær herren.
wold er dâhin kêren
ûf sînen schaden mit her,
vollicliche zer,
der ein her niht enperen mac.
dâmit jâr unde tac
wolden si in berâten.
darzuo si in bâten,
daz er ûz bræhte
alle, die er möhte
von tiutschen landen ûz bringen:
silber, golt, phenninge,
dâmit man die solt versolden,
gerne si die geben wolden.
ouch lobten si im mêre,
daz si durch des rîches êre
und durch ir selber nôtdurft buoze
ze rosse und ze fuoze
hundert tûsent man
wolden füeren ûf den plân
jâr und tac kostelich
ze schaden dem von francrîch
in ir selber kost.
sus was ir herz erglôst
und erhizt ûf râch,
der kunic sich besprâch
mit den aller besten,
die er von kunden und von gesten
hete bî im dô,
und antwurt in alsô:
er wære an den zîten
ûf der vart ze rîten
an daz gemerke hin;
dâ wære zwischen in
gemachet ein tac
umb allez, daz an lac
den, die dem rîch gehôrten zuo.
< billich ist, daz ich daz tuo>,
sprâch der kunic albreht,
< swaz iuch selp dunket reht
und den grâven von flandern,
gerne wil ich dâ wandern
nâch aller der getriwen rât,
die daz rîche dâ hât
an den gemerken gesezzen.>
dô was ouch niht vergezzen
an deheinen dingen
von den boten der flæminge,
ez wær dem kunic für komen,
urloup wart von in genomen
von dannen ze rîten.
nû moht ouch niht gebîten
der kunic lenger niht.
ez was zît, daz er sich riht
hin ûf die vart.
swer dâhin geladen wart,
fursten, grâven, dienstman
...
noch gebresten der beider
kleinôt unde kleider,
dâ man den lîp mit sol zieren,
unde swaz man zuo tjostieren
bedarf, daz heten si dâ gar.
mit einer ritterlichen schar
kunic albreht der kec
huop sich enwec.
nâch den boten der flæminge
kêrte er durch lutringen,
und dô er kam in daz lant,
der selbe furste wol erkant,
daz er in solde êren
als von rehte sînen herren.
envollen erz ouch tet
und nâch des kunigs bet
fuor er mit den andern,
kostelich si wandern
begunden ûf der strâzen.
nû het ouch niht lâzen
philippe der franzois,
manigen ritter curtois
het er mit im brâht.
des er het gedâht,
daz moht im niht zuo gân:
er het al sîn man
gebeten im dâmit gevallen,
daz si solden überschallen
die von tiutschen landen,
swie si inz liezen enplanden,
doch half ez si kleine:
die tiutschen alle gemeine
heten geflizzen sich,
daz ir kleider kostlich
gefurrieret muosten sîn
mit lûter blanc hermin,
die grôjerære,
die sich nennent lantvarære,
die dâ prüeven kunden,
die jâhen zuo den stunden,
daz ez die tiutschen curtoisen
teten den franzoisen
vor an rîcher wât:
der von francrîch hât
brâht in sîner schar
maniger ritter dar;
swaz aber der was,
die man ze gesinde las
dem kunig albreht,
an den man wol speht,
daz si wâren, als man seit,
verre baz gekleit
und übergeuten mit schalle
die franzoisære alle.
dcxcix. nû merket, waz ich sag.
an einem suntag
si zesamme riten
mit hôchvertigen siten
vor der stat ze tol
ûf einer heiden, diu vol
wart ir beider gesinde.
mir wære niht sô linde
ze sehen gewesen,
der franzois het ûz gelesen
die aller besten, die er
hete mit im brâht her.
die riten zuo den zîten
bî im ze beiden siten
und heten in umbegeben
binden, vor und enneben.
dem kunig albreht
...
... sîn geverte.
daz gedranc wart herte,
die mit den rossen grôzen
begunden furder stôzen
die, die dâ krenker wâren,
und begunden des varen,
daz si zenæhst ouch riten bî
dem kunic muotes frî.
alsus fuor enwec
kunic albreht der kec.
dô in der franzois ersach,
von dem rosse was im gâch.
daz selp ouch diser kunic tet.
dô wart sâ zestet
von wîsen und von tumben,
von dem gevert alumbe
ein rinc gemacht umb siu;
daz tet man umbe diu,
daz man hete roum
ze sehen und ze goum,
wie si sich enphiengen.
die dâ ze füezen giengen
mit ietwederm kunic hêr,
der was wol tûsent oder mêr.
dô der kunic philippin
albrehten dem herren mîn
inder nâhen kam,
sînen huot er ab nam
und enphie in minniclich.
albreht der tugentrîch,
an witzen niht laz,
sîner tugent ouch niht vergaz,
er nam ouch ab sînen huot.
minniclich unde guot
was der gruoz und daz enphâhen.
ûf hôher begunden gâhen
umb si alumbe zeinen ringen,
die niht gehôrten zuo den dingen.
in den rinc niemen trât,
in der fursten namen hât:
die wâren dâ, sô man jach,
tulmetsch ir beider sprâch.
der rômer und der franze
in des ringes kranze
beliben dô sô lange,
unz ietweder enphangen
von dem andern wol wart.
dô nâmen si die vart,
mit geselliclichen siten
in die stat si riten.
der von francrîch dô bat
den rômær, daz er in der stat
hete sînen gemach.
enhalp des wazzers man sach
ligen ein stetelîn
dârinne kunic philippin
wolde ligen umbe daz,
daz von unred dhein haz
von dem gesinde geschæhe -
wand der tiutschen gæhe
die walhe widersitzen,
daz kumt von irn witzen.
des næhsten tags darnâch
dô huop sich diu sprach,
den man gap den prîs,
daz si wæren wîs,
den enphalch man ze reden
zwischen in bêden
unde giengen zwischen in
von disem her zuo enem hin.
der kunic albreht
alliu diu reht,
diu an gehôrten daz rîche,
iesch an den von francrîche;
er vorderte ouch an in
den schaden und den ungewin,
den daz rîche von im truoc.
des was vil und genuoc.
dô man offenbâr
vor den fursten gar
daz allez betrahte,
die wîl ez heimlich ahte
kundiclich alsus
der kunic philippus
mit den râtgeben,
die in der ahte leben,
daz si sich lânt gezemen
durch valschen rât miet ze nemen,
die giengen dâmit umb,
daz si machten krump
alliu diu reht,
diu ê wâren sleht,
swaz daz rîch gieng an,
daz daz müest undergân;
ez wart ûf ander teg gezogen.
dô alsus betrogen
wurden die fursten,
etlich man sach in den getursten,
daz si in unsiten
ân urloup von dannen riten:
sich huop an die vart
von meinz bischolf gêrhart
und von koln der ziere
und der bischolf von triere,
mit den sach man dannen draven
ruodolfen den phalzgrâven,
und liezen in wesen gâch
ze varn an irn gemach.
dcc. dô der kunic het ervarn,
daz die herren wârn
ân urloup geriten hin,
sêre daz zurnet in;
doch tet er dem nindert gelîche -
dem kunige von francrîche
sînen zorn er vor stal.
den gewerf, den man ê hal,
umbe die hîrât,
der wart nû offen an dem rât,
sô daz man schuof anders niht,
wan wie man ez verriht,
des zwischen in was begunnen.
die franzois wol versunnen
die hîrât machten sleht,
daz der kunic albreht
sînem sun ruodolfen næme
eine magt, diu wol gezæme
sînem stolzen lîbe
zêlichem wîbe.
ir tugent und ir güete
und ir wîplich gemüete
denn adamas was vester.
vaterhalp si swester
philippen des kunigs was.
lûter als ein spiegelglas
was ir lîp und ir jugent,
volkomen an aller tugent.
der hîrât was gesworn,
ez beleip ouch nihts verborn,
daz zuo den sachen gehôrt,
si wâren unbetôrt,
die dâmit umbe giengen.
heimlich si ez an viengen
und nam doch offenbâr ende.
dô dise kunic behende
ir sorge grôz und klein
warn komen über ein
zwischen in beiden
und sich wolden scheiden,
ietweder dem andern sant
grôz und rîch prîsant.
der franzois darunder
êrte al besunder
die râtgeben von tiutschen lande
ietwederm er sande
fürspan, gurtel, trincvaz;
ouch gap er in daz,
daz er gelobte in den rât.
dô man daz volendet hât,
dô schieden si sich minniclich:
gen paris der von francrîch
mit den sînen kêrte,
als in sîn sin lêrte;
dô volgt dem kunig albreht
manic ritter unde kneht
her ze tiutschen landen wider.
vil maniger siecher gelider
wider heim reit,
der dar fuor wol bereit.
ich sag iu, wâvon daz geschach.
al die wîle an der sprâch
die kunic mit den wîsen wâren,
die wîle sach man gebâren
die andern nâch ritters siten:
prîslich wart dâ geriten
mit dem sper, daz ritter ziert,
ouch wart dâ geturniert
ritterlich ûf dem plân.
dâvon fuort maniger dan
biule an dem houbt
...
und mit stieben alsam.
dô hin heim kam
der kunic albreht,
sînem sun er gereht,
swaz er haben solde,
sô er êlichen wolde,
und sant dô snelliclich
nâch im hinz ôsterrîch.
unde dô dem jungen knaben
allez, daz er solde haben,
was bereit ze sîner hôchzît,
darnâch in kurzer zît
verriht man in ûf die vart.
von walsê her eberhart,
dem wart enpholhen er,
daz er mit phlege und mit lêr
in solde haben in:
darzuo het im witz und sin
got gegeben genuoc.
vier grâven hôch und kluoc
und zwên bischolf rîch
die wurden kostelich
mit im gesant dâhin.
sæld und geluck volg in!
des wunsch ich dem herren mîn.
sus wart von dem rîn
gesant der furste junge,
daz im wol gelunge
an dem êrsten anblicke,
des bat er got dicke.
nû gewert in sîn got.
dô hinz paris ein bot
kom unde seit,
daz der unverzeit,
der herzog von ôstrîch,
füer dâher snelliclich,
dô schuof der kunic philippe
mit den, die im wârn sippe
und ouch sust undertân,
fursten, grâven, dienstman,
daz si im riten enkegen
und sîn under wegen
phlegten schôn und wol.
allez daz man sol
erbieten einem solhem gast,
an dheinen dingen daz gebrast,
ez wurde ordenlich begangen.
er wart sô wol enphangen,
daz si sîn heten prîs.
diu kuniginne wîs
ir tohter ouch niht vergaz:
si het ir allez daz,
des si bedorft, bereit.
vil kûme si erbeit,
daz si mit gesiht erkande,
den ir kunic albreht sande
irer tohter ze man.
doch was ir vor kunt getân
von dem herzogen ruodolf:
daz tet von bethlehem der bischolf.
der in ze gretze het gesehen -
daz was ê geschehen,
ê sîn vater kunic wart.
vil volkes stuont an der vart
ze paris an den zîten,
dô er in solde rîten:
manigen franzois,
provenzal und schampanois
muost er sich lâzen schouwen.
man unde frouwen,
alle die in sâhen,
mit gemeinem mund im jâhen,
sold er irer juncfrouwen walten,
si wære wol mit im behalten.
man herbergte si wol
in ein hûs, daz was vol
alles, des man haben solde.
der kunic ouch niht lâzen wolde,
er wold enphâhen von dem rîn
in sîn lant den swâger sîn.
dô man die zît west,
daz si sich heten enkest
und ab in heten getân
diu kleider, diu si an
fuorten, sô si riten,
und daz si nâch hoves siten
guot kleider heten an gestrichen,
darnâch kurzlichen
kom der kunic mit schalle
und mit im si alle,
die dâ hiezen herren rîch.
die enphiengen alle minniclich
den werden jungen gast.
die burgær wundert vast,
daz der kunic des geruochte,
daz er sîn herberge suochte.
daz dûht die walich wunderlich,
wand ez was ungewonlich,
daz der kunic iemen mêre
het erboten solich êre.
der kunic dâ sô lange saz,
unz daz er begie daz,
daz er begên solt -
daz er im wære holt,
dem tete der von francrîche
mit dem enphâhen wol gelîche.
dô der kunic sich versach,
daz er die geste gemach
haben solde lâzen,
dô reit er sîn strâzen
mit urloubes minne.
darnâch kom diu kuniginne.
dô moht man gerne schouwen:
wol mit funfzic frouwen
reit si her mit grôzer zuht.
swer dâ von der houbetsuht
und kummers smerzen het gephlegen,
der muost dô îlen von den wegen,
ob er niht sunder danc
wolde werden kranc:
sô lût und sô grôz
wart der pusûnen dôz.
sus kom diu kuniginne wert,
der herze niht wan êren gert
und deheiner erge,
in die herberge
durch grüezen gevarn.
kunic albrehtes barn,
der was sô sinnic und sô wîs
und het an zuhten den prîs,
daz er zuo der stunde
wol weste unde kunde,
wie er solt gen in gebâren,
die dâ zuo im komen wâren.
dcci. dô in diu kuniginn enphie
und mit armen umbevie,
mit enphâhen und mit grüezen,
daz von irem munde süezen
gie und erhal,
dhein tugent niht enstal
diu frou irn gesten vor.
nû huop sich enpor
des jungen fursten muot:
in dûhte daz niht guot,
daz er ir niht enkande,
nâch der in diu minne sande.
heimlich unde tougen
speht er si mit den ougen,
ob er si inder sæhe,
der sîn herz verjæhe,
daz siz diu rehte wære.
nû verstuont diu sældenbære,
des landes kuniginne,
an im diu zeichen der minne.
wider in si jach
in latînischer sprâch:
< die ir dâ gern sæht hie,
diu ist ninder hie:
welt ir die gerne spehen,
die lâz ich morgen sehen,
gevellet mir diu miet.>
< frou, swaz ir gebiet,
daz erfull ich, swâ ich mac.>
kluoger red er phlac
und gegen im diu kuniginne;
des kunde er mit sinne
sô wol antwurten,
daz die frouwen an im spurten
liutsæligen gelimph
zernste und ze schimph.
dccii. dô diu frouwe kluoc
mit den gesten genuoc
gefabulieret het,
dô was daz ir bet,
ze swie getâner wîle
er wolt phlegen kurzwîle,
zir er danne rîten solde
ûf iren hof, dâ wolde
si im kurzwîle machen
mit allen den sachen,
die in selben diuhten guot.
des freute sich der hôchgemuot.
dô zît was ze rîten,
niht lenger dô bîten
wolt diu kunigin dâ,
si urloubte sich sâ.
irem werden gaste
gebôt diu kunigin vaste
unde den andern gesten,
daz si in niht liezen gebresten
durch iren willen sunderlîch.
des genâten si ir alle gelîch.
dâmit diu hôchgeborn
an tugenden ûzerkorn
kêrte âne pûs
wider in ir hûs.
den herzogen ruodolf
enphie dô der bischolf
ze paris von der stat
und manic hôher prelât;
die dâ wâren schuolære
und die hôhsten burgære
si kômen ouch darumbe dar,
daz si wolden nemen war,
ob sîn der herzog wære wert,
daz er irer juncfrouwen gert.
und dô siz erkunden,
vil wol si im ir gunden.
dô der herzog kom dar,
daz geschach fürwâr
an einem mittewochen.
nû wart der tac gesprochen
an dem zehenden tac darnâch
ûf den suntac, sô man jach,
daz er si nemen solde.
swer darzuo komen wolde,
der kunic die besande,
swâ si wâren in dem lande.
die wîle allertegelîch
hovierte der von ôsterrîch
den hof der kunigin.
dâ erbôt man ez im
sô tugentlich und sô wol,
daz erz wol nam für vol.
man lie in ouch sehen
die, der er muoste jehen,
si trüeg sîn herz bî ir.
daz was nâch sîner gir;
iedoch ein dinc in betoubt,
swenne im wart erloubt
zuo ir sitzen gân,
daz er niht moht verstân -
deheinez irer wort.
vil freuden im daz stôrt.
daz moht nû anders niht sîn.
von francrîch diu kunigin
diu mêrte an im iren prîs.
si was sô guot und sô wîs
unde het sô edel gemüete,
swaz an tugent und an güete
des kuniges halp gie ab,
ebentiwer si des gap:
swaz man übels von im las,
als vil an ir was
tugent unde güete.
ir wîplich gemüete
anders niht engert,
ân daz si machte wert
got und den liuten.
sold ichz allez bediuten,
waz tugent an ir ist gelegen,
darzuo müest ich phlegen
sûmung, diu ze lange wære,
daz lîhte ander mære
darunder vergezzen.
daz wær niht wol gemezzen,
sold ich daz verdagen,
des nôtdurft ist ze sagen,
durch ander prüevung willen;
des möht iuch lîht bevillen,
darumb sol ez belîben hie.
dcciii. nû hôret, wie ez ergie.
der herzog die stunde
vertreip, sô er beste kunde,
mit maniger hant parât,
unz daz diu zît ein ende hât,
die man im gap ze bîten,
an den selben zîten,
dô man der hôchzît phlac -
daz geschach an einem suntac -
durch guffen und durch geuden
wâren mit grôzen freuden
beide en und dis
in al der stat ze paris,
mit grôzer schoenheit
und edellich gekleit,
swer si wolde schouwen,
fuort man die juncfrouwen
ze rehter singezît
in ein munster wît,
darin ouch mit ir kam
manic frou lobesam
mit der kuniginne kluoc,
diu des landes krône truoc.
in dem kôr an einer siten
mit edelen plumîten
an koste niht geswacht
gesidel wârn bedaht,
darûf die frouwen sitzen solden,
swenne si ruon wolden.
ze vorderist stuont dâ
diu juncfrou blancâ,
diu diu brût solt sîn.
als ez wær sîdîn,
ir hâr krûs und val
von dem houbte her zetal
ungeflohten lac:
des landes sit si phlac,
des si noch phlegen.
nû stuont hin enkegen
der furst ûz ôsterrîch
schôn und baltlich
und der kunic philippe,
ouch die im wâren sippe,
hôhe fursten genant,
unde swaz daz lant
hôher herren het,
die stuonden dâ zestet
bî dem herzogen ruodolf.
ein hôher erzpischolf
trat zuo unde sanc
ein messe schoen und lanc,
als sîn andâht lêrte in;
unde dô er kom dâhin,
daz er si solde meheln
und die konschaft versteheln
mit worten solher kraft,
diu immer sint werhaft,
dô trat er von dem alter,
ûz dem letznære und dem salter
manic guot wort er las.
swaz darzuo ze tuon was,
des wart dâ niht vergezzen.
diu wort, diu dâ gemezzen
sint ze sîner frâg,
wîslich er der phlac
gegen der frouwen und dem man.
dô er die frâge het getân,
diu darzuo gehôrt,
der herzog unbetôrt
gap die antwurt,
an der man wol spurt,
daz im dhein lieber tac erschein
denne der, dô ûz in zwein
solde werden ein lîp,
er ir man, si sîn wîp.
diu kunigin blancâ
diu antwurt ouch dâ,
als diu wol gezogen kint,
diu vor scham bleich sint;
iedoch si niht lâzen wolde,
si tete, swaz si tuon solde.
dô der bischolf hie
an in sîn reht begie,
als si noch dâ phlegen,
er gap in sînen segen.
sam tet got her nider.
zdem alter gie er wider
und volfuort die messe,
als er ze tuon wesse,
ordenlich unde wol,
unz daz man daz pæze nemen sol.
dô gap ez der bischolf
dem herzogen ruodolf;
dem begunde man dô sagen,
er solde ez hin tragen
sînes herzen trût,
froun blanken der brût.
der kunic und al die herren
begunden dar kêren
ir ougen durch schouwen,
wie er gebârte mit der frouwen.
ruodolf, der junge knab,
tet sich der zagheit ab,
diu dicke kumt von scham:
sîner froun er nam
diu wengel mit beiden henden,
er begund si gegen im wenden,
daz er bekom des zuo der stunt,
daz er iren rôten munt
schôn und süezlich kuste.
des ze sehen geluste
manic man, der ez sach
und wider sich selben sprach,
ez wurd ûz im ein frecher man,
sit er sô baltlich griffe an,
swaz er tuon solte.
dô der bischolf ervolte
daz amt und ez gesungen wart,
mit grôzer hôchvart
kostlich ân all erge
in die herberge
mit hôchvertigen siten
kern und frouwen riten.
in des kunigs hof was
ein wîter palas:
dâ muosten die herren
der hôchzît ze êren
des tages mit dem kunig ezzen.
dô wart niht vergezzen,
man gap volliclich geræte
von vischen und von wiltpræte
und von manigem tranc.
daz ezzen was lanc.
iedoch dô ez het ende,
manic ritter behende
kom durch ritterlichiu dinc
verzimieret ûf den rinc
durch justieren willen.
sich liezen niht bevillen
von tiutschen landen die geste,
si teten daz beste,
als man in dô jach.
daz justieren geschach,
daz ez die frouwen sâhen an,
ûf einem schoenen plân,
der vor der frouwen palas lac.
mit freuden gie hin der tac
und der âbent dâmit.
nâch des landes sit
legt man geselliclich
dem fursten junc und rîch
die juncfrouwen zuo.
ez dûht in niht ze fruo,
swie diu sun noch schein.
waz zwischen in zwein
lieber dinge dô ergie,
daz muoz ich verswîgen hie.
ein ieglich man gedenken sol,
wann im diu sælde tæt sô wol,
daz im kæm sô nâhen,
daz er sold umbvâhen
ûz al der werlt daz liebist,
daz sînem herzen zuo der frist
diu sælde het geselt:
mit süezikeit verquelt
wurden sâ zestunt
ir beider herze ûf den grunt.
ich bin leider niht sô behende,
daz ich unz ûf ein ende
ir wollust mug gesagen,
der si die naht phlâgen,
ân ein dinc ist mir kunt:
heten si zuo der stunt
zwischen in bêden
mit einander kunnen reden,
sô het si und er
tûsentstunt mêr
gephlegen freud und wunne.
des morgens, dô diu sunne
den liehten tac brâht,
dô zergangen was diu naht,
dô sach man komen hie
zdem bette alle die,
die dâhin komen solden;
den lantsit si wolden
erfullen an in beiden:
guot lieben, übel leiden
und ganzer triwen phlegen,
des wart manic segen
über si getân
von wîben und von man.
den tac und noch zwên
sach man den kunic begên
eine hôchzît rîche.
darnâch der von ôstrîche
ze hûs luot unde bat
den kunic und swaz er hât
hôher herren dâ,
und die dâ kômen von anderswâ,
fursten, grâven, bischolf,
der hiez der herzog ruodolf
phlegen hêrlich
nâch dem sit zôstrîch.
darumb man im wol sprach.
des næhsten tages darnâch
dô luot er die kuniginne
und alle die er moht gewinnen
frouwen ir ze êren.
er hiez darzuo kêren
sîn amtliut all ir witze,
daz si enez und ditze,
daz man des tages ezzen wolde,
sô lustlich bereiten solden,
daz die kunigin des gezæme,
daz siz für guot næme.
daz geschach nâch sînem willen.
sich liezen niht bevillen
sîne schaffære,
swie tiwer ez wære,
daz darzuo töhte,
dâ man mit gewirten möhte
von ôsterrîch des fursten geste -
er begie dô daz beste,
daz dhein gast mêre
begie mit hûsêre.
nâch disen tagen zwein
herzog ruodolf wart enein,
daz er ze sîner wirtschaft
luot al die geselleschaft
der edlen schuolære.
wie kostlich daz wære,
dâ wær vil von ze sagen,
nâch den drîn tagen
ze hûs er dô bat
die burgær von der stat,
die bî den jâren
an dem nam die hôhsten wâren,
und phlac der sô schône,
daz im sîn got lône.
sus gie mit freuden hin diu zît.
von der hôchzît
den varenden man gap
kleider und ander hab
nâch des landes gewonheit.
die geste wurden bereit
von dannen ze varn,
die dar geladen wârn;
von dann sach man ouch kêren
die hôhisten herren,
die kunic albreht het gesant
mit sînem sun in daz lant;
der beleip dô niemen mê
wan her eberhart von walsê,
der tet ez von reht,
wand der kunic albreht
ûf sîn triu den sun enphalch.
franzois unde walch,
die sîn fuore sâhen,
der wârheit im jâhen,
er wære unbetrogen
mit disem meizogen,
sô wol geviel in sîn leben,
an haben und an geben
het er witze unde sin.
im gienc diu zît mit freuden hin.
im wart sô kurz diu wîle,
daz in verdrôz der wîle,
diu dâ enzît hin gêt.
des landes frouwe het
mit irem gesint ze schaffen,
mit leien und mit phaffen,
mit jegern und mit valkenæren,
daz si bereit wæren
unde im vertriben den tac;
dô er der kurzwîl verphlac
mit valkenbeiz und mit gejeide,
mit diu pruoft si im ougenweide,
diu lustlich was ze schouwen,
an maniger schoenen frouwen,
die mit red und mit gebârn
nâch sînem willen kunden varn
und im erbuten gastêr
durch die kuniginne hêr,
diu sich sînes willen
an nihte liez bevillen:
si tete, swaz si mohte,
daz ir ze tuon tohte
mit ir stolzer jugent,
daran si aller tugent
spurten kraft und maht.
sô denne kom diu naht
und sich der tac versturzt,
diu wart im gekurzt
mit solher wollust,
daz in baz gelust
dann in der werlde anders iht.
minn, mîn herze dir niht giht,
daz dû wîse sîst!
guot urkund dû des gîst.
wand swâ dû erwischest
zwei kint, zuo den dich mischest
und dich zuo in gesellest,
der herze dû verquellest,
daz niemen ander drinne ist -
minne tuot daz ûf den list,
daz si alein drin wil belîben -
man siht dich her ûz trîben
sinne, witze und gedanc,
sô dunket mich dîn sin kranc,
ûf den dû ez tuost.
wand dû mir selp jehen muost,
swâ dû bist verholn
und den liuten verstoln,
ie verrer der geselleschaft
daz ie werder si dîn kraft:
ob ich denn die wârheit reden sol,
minn, sô hâst dû dich niht wol
ze disen kinden verborgen,
diu harte wênic kunnen sorgen,
wie si dich bî in verheln
und den liuten versteln;
unde muoz diu schulde sîn
ander niemans dan dîn,
wand dû ir beider herze hâst
al ze sêre und ze vast
mit dîner hitz enzunt.
daz schînt ze maniger stunt
an ir beider wandern:
sô einez dem andern
kumt ûz den ougen,
sô prüeft man sunder tougen
sô snelliclichiu zeichen dâ,
dâbî man erkennet sâ,
daz in ir beider sinne
brint diu vackel der minne.
dâvon, minne, lâ dâvon
und tuo in niht sô gedon.
tuost dû des niht,
sô wirt ez anders verriht.
dcciv. dô man an dem herzogen
pruofte unbetrogen
den gebresten, den ich hân
ein teil hie kunt getân,
dô gie mit der vart
von walsê her eberhart
für den kunic unde sprach:
< herre, sinnet darnâch,
daz ir iur swester, mîn frouwen,
iriu lant lât schouwen,
des ist nû wol zît.
in tuot schaden diu bît,
daz si sint sô lange hie.
dâvon trahtet, herre, wie
und wanne si von hinnen varn.>
swie frôlich si nû wârn
ze paris gewesen,
nû hiez der kunic sunder lesen,
swaz sîn swester haben solde,
dô si heim varen wolde,
manic man ân underwint;
swaz eines rîchen kunigs kint
sol haben zir heimvart,
volliclich ir daz wart
gewunnen und bereit.
waz hulf mich, ob ich seit,
wie vil sîn wær und waz?
ein ieclich man weiz daz,
daz der von francrîche
ist wol sô rîche,
ob man ez allez haben wolde
von silber und von golde,
daz er daz vermöhte wol.
dâvon man niht sol
ûf daz arbeit legen,
wes zuo den wegen
bedorfte diu herzoginne.
von francrîch diu kuniginne
phlac gen ir solher milte,
daz si dheiner kost bevilte;
diu si ze geben an gehôrten,
von gesmide und von borten
wurden ir bereit
vil rîcher kleit.
dô daz allez zeinander kom,
dô wart urloup genom
von dem von francrîch.
der vertigt tugentlich
kunic albrehtes barn.
dô si bereit wârn,
manigen herren rîch erkant
der kunic mit sîner swester sant
unz ûz sînes landes kreizen.
daz tiutschiu lant sint geheizen,
swâ man darin sach zogen
ruodolfen den herzogen,
dâ enphie man in sô schône,
daz inz got noch lône,
die im erbuten dô die êr.
alsô fuor er her
hin zuo dem rîn.
der vater und diu muoter sîn
kûme des erbiten,
daz si mit lieplichen siten
möhten si enphâhen.
und dô si ersâhen
des herzogen wîp,
der gebære und der lîp
geviel in sô wol,
daz si freuden wurden vol.
dô der herzog dâ beleip
und die zît vertreip
etliche wîle dâ,
dô bereite man in aber sâ
ze varen snelliclich
ze tal gen ôsterrîch....
darnâch, stuont ez unlanc,
daz diu herzoginne blanc
bat den herzogen,
daz er si lieze zogen
her ze stîre in daz lant,
daz ir wurd bekant
des landes gelegenheit;
dâ was ir vil von geseit,
daz wolt si beschouwen
und ander ir frouwen.
swes si daran gert,
des wart si gewert.
der herzog sâ enphalch
von landenberc dem marschalch,
daz er sunder beiten
sich hieze bereiten
daz hofgesinde zuo der vart.
swaz daran geboten wart,
nâch sînem willen daz geschach.
unde vil kurzlich darnâch
der furste huop sich
den gerihten strich,
der her ze stîre gêt,
nâch sîner triutin bet.
frô unde kurzlich
her ze stîr von ôsterrîch
was ûf dem wege diu herschaft.
ir minniclich geselleschaft
gap in freuden sô vil,
daz in des weges zil
was niht wan ein mîle.
si phlâgen niht île,
unz si komen her in.
ze sælden und ze gewin
zalten in arm und rîche,
daz der junge furst von ôsterrîche
kam mit sîner frouwen.
al die si wolden schouwen,
die riten unde giengen,
dâ si si enphiengen.
daz hofgesinde über al
bî der muore zetal
unz hinz gretze riten.
in frôlichen siten
der furste sich vinden lie.
die zît vertreip er alsô hie
allen den summer.
trûren unde kummer
den franzoisen verswant,
dô si ir frouwen lant
funden in solher güete.
des freut sich ir gemüete.
der furst stæt frô beleip,
die zît er vertreip
mit beiz und mit gejeide.
manic süeze ougenweide
sach diu herzoginne
in dem lant hie inne.
dô si die liut erkant,
dô liebte ir daz lant
hie ze stîre sêre,
ie mêre unde mêre
der frouwen beheit
des landes gelegenheit.
sô man ein schar herren
von hove sach kêren,
sô reit ein andriu zuo.
daz tribens spât und fruo,
unz daz der winder zuo nâhte.
der herzog wider gedâhte
gen wienen ze varn,
wand die zôstrîche wârn,
die freuten sich ouch gemein
...
swenn er in was bî.
hin fuor diu valsches frî
von stîre wider gegen wienen.
getriulich sach man im dienen
die herren alle gelîche
in stîre und in ôsterrîche.
gemeine al die diet
von trûren er schiet;
si gewunnen alle trôst,
er wær der si erlôst
von trûren und von swære....
dâ er gewalt hât
und an fursten stat
die zît solt vertrîben.
dccv. nû lâ wir in dâ belîben
unde sagen kurzlich,
wie der von francrîch
sîn dinc ane vie,
dô diu hîrât ergie.
dâmit er wânde zuo den stunden
haben überwunden
und gemachet nider,
al die im wâren wider.
in der selben freidikeit
er aber widerseit
und widerbôt den flæmingen.
die wând er nû ze leide bringen
und begên an in sîn râch,
darumb daz si ir ungemach
dem kunic heten kleit,
ouch was im geseit,
wie si ûf sînen schaden
den kunic heten geladen,
und diu gelubd, diu si im tâten,
wie si in wolden berâten
mit koste jâr und tac.
an dem herzen im daz lac
und het des guoten trôst,
si beliben unerlôst
von sînen handen.
ûz allen sînen landen
besamte er sich sêre
und tete dâhin kere
mit einem grôzem her.
al die ze dheiner wer
wâren gestalt,
si wærn junc oder alt,
die muosten dâhin komen.
ich hân alsô vernomen,
daz er mit vintlichen siten
ze flandern kom geriten
und macht dâ grôz geschelle.
ein stat heizt powelle
dâ erzeiget er den êrsten haz,
wand er si besaz.
nû lât iu ze liehte bringen,
wie die flæminge
sich rihten ze wer
gegen dem her
und gegen der grôzen maht,
die der kunic het brâht.
in allen den steten,
die gelobt heten
ze helfen den andern
in der herschaft ze flandern,
die bereiten sich gemeine.
dô grôz unde kleine
sich legte ze velde,
nû kom ouch diu melde
dem von francrîch,
daz gewalticlich
die flæminc füeren dâ
und heten gedâht sâ
mit im ze strîten,
ob er ir wolt bîten.
der von francrîch
bat dô flîziclich
im helfen unde râten,
die witz und sinne hâten,
sît im die flæminge
mit listigen dingen
schatten vor ze maniger stunde,
daz man im ouch erfunde
etliche gelegenheit,
diu sînen vînden wurde leit.
die franzois iren herren
begunden dô lêren,
mit wie getânen dingen
er si ze schaden möht bringen,
und sprâchen:< wir wizzen wol,
si sint manheit sô vol,
daz si gâhent für sich
...
ûf strîtes gir und wân;
sô sult ir ringe liute hân,
die mit listen und mit kerge
rennen in die herberge,
sô si darûz komen;
wirt in diu kost genomen,
die si ûz habent brâht,
sô müezen si mit irer maht
ab dem veld entwîchen.>
den von francrîche
geviel dô allen der rât.
si schicten vil drât
liute wol bereit,
die ouch wârn unverzeit,
dâ man an irm gemach
die flæminc ligen sach.
die solden sîn verswigen
und ouch sô lange ligen
und was in bî dem leben
daz gebot gegeben,
daz si die naht und den morgen
lægen verborgen,
unz daz von flandern diu diet
von der legerstat schiet
und die herberge rûmt,
sô solden si ungesûmt
mit ungenâden an si rüeren,
unde swaz si gefüeren
von dannen möhten niht,
daz si daz volbræhten enwiht.
hie mit diu red ein ende nam.
dô der ander tac kam,
swaz man werlicher vant
von flandern dem lant,
die hôrten alle messe,
und swaz man ze tuon wesse,
daz darzuo was guot,
daz si got behuot
und in in dem strît
gæb heil zuo der zît,
sô ez in gienge an die nôt,
daz man besorgte den tôt,
der versûmtens einez niht.
dô daz allez wart verriht,
dô huoben si sich dan
nur ûf strîtes wân.
dô aber daz geschach,
daz man si dannen kêren sach,
dô schuofen die helde fruot
in die herberg solhe huot,
daz siz dâfür wolden hân,
swaz si dâ liezen stân
von karren und von wegen,
daz si des wol phlægen.
dccvi. dô daz allez wart verriht,
dô sûmte man sich lenger niht,
si huoben sich an die vart.
iren karrotschen wart
grôz huote gegeben,
hinden vor und enneben.
darûf was ir baniere.
und her peter der ziere,
dem daz her was undertân,
wizzet, daz der selbe man
witze unde sinne het,
und swaz er von ietwederm tet -
mit urliug und mit suon -
daz muostens allez tuon,
sô gar was er wîs.
mit stahel lieht als ein îs
machten si zuo der zît
diu ors und diu ravît,
diu ir karrotschen zugen.
wie si die franzois betrugen,
daz wil ich iu sagen.
diu stat, dâ si vor lâgen,
dâ begundens sich ûf wegen
unde fuoren her enkegen,
als si strîten wolden.
dâ si ir bîten solden,
daz was ûf einer heiden.
als si niemen solde scheiden
wan ir eines gesigen,
in der ahte sach man ligen
die franzois mit irer kraft.
diu flæmisch diet ellenthaft
zogt alles für sich
...
unz ir wurden gewar
die franzois in der næhen,
daz si si an sæhen.
dô begundens müeziclichen
hinder sich entwîchen
unde doch sô sein,
daz daran wol schein,
daz ez geschach durch einen list.
an der selben frist
stillet daz geschrei
her peter von kurtrei
unde blies sîn horn.
nû wâren ûzerkorn
vier und sehzic man,
die muosten dar gân.
mit den wart er drâte
der ding aller ze râte.
zuo den sprach er duo:
< nû sehet, waz man tuo!
daz si vor uns wîchent hin,
daz geschiht ûf argen sin,
dâvon râtet daz beste>.
nû erfunden si ze leste,
ob der franzoisær her
gegen in mit wer
kêrte her wider,
daz si sich danne legten nider,
dâ si gelegen wârn.
alsô sach man varn
die von flandern für sich
den gerihten strich,
dâ der franzoisære maht
gelegen was die vordern naht.
und dô si kômen dar,
dô nam her peter war,
ob si wolden strîten
und wolden ir bîten
ûf der heide hie.
nû hôrt, wie ez ergie.
dccvii. dô die flæminc kec
wâren iren wec
genuoc verre geriten,
die franzois niht lenger bîten,
den manz enpholhen het,
die randen an der stet
die wegen und die karren an
und swaz si dâ heten lân,
daz begundens an rüeren,
swaz si mohten gefüeren,
daz fuortens in ir phleg
ir strâze unde weg;
swes si aber fuorten niht,
daz machtens allez enwiht,
und swaz si liute dâbî viengen,
an den si begiengen
schedeliche vâr,
wand si verderbtens gar
und strichen balde dâmit hin,
dô si begriffen den gewin.
dô der schade und daz leit
den flæmingen wart geseit,
die begunden des jehen,
in wære daran wirs geschehen,
daz si müesten rûmen daz velt,
denne an dem gelt,
daz si dâ verkurn.
swaz si verlurn,
daz het si ringe gewegen,
möhten si lenger sîn gelegen
ûf dem velde vor gebresten.
dô si niht bezzers westen,
dô muosten si daz velt rûmen.
doch begunden si sich sûmen,
wolt der kunic hân gestriten,
si hieten sîn wol erbiten.
dô was er sô gemuot,
daz er het verguot
daz gelucke, daz im dâ was geschehen,
wand man het selten mêr gesehen
die franzois mit êren
ab dem velde kêren.
dô die flæminge wârn
ab dem velt gevarn,
dô wolden sich die stet
aber an der wet
ze velde haben bereit,
daz wart dem kunic geseit.
der schicte dô hinder sich,
daz der bischolf von loudich
und der von lutzelburg an den stunden
der teidinge sich underwunden.
die brâhten ez daran,
daz der kunic zwên man
und die flæminge næmen zwên:
an den vieren solde stên,
swaz der von flandern tuon solt,
daz im der kunic wurde holt
und sînen steten algelîch.
doch muost man si des flîziclich
vergewissen nâch irem muot,
daz in der spruch wurde guot
und si des ouch genuogte.
dô sich daz sô gefuogte,
daz diu ebenunge geschach,
dô was dem kunic gâch
ze varen hinz paris,
er besand en unde dis,
die solhes râtes phlâgen,
die begund er frâgen,
mit wie getânen dingen
er möhte widerbringen
die flust sînes guotes.
des unreinen muotes,
den er gewan,
des verstuont dô nieman.
er begund vil sagen
und den sînen klagen,
wie grôz kost er tet,
dô er den tac het,
dô im zuo kom gezogt
albreht der rômisch vogt,
und die kost, diu darnâch
mit der hîrât geschach,
daz sîn swester bestat wart,
und waz in koste diu hervart,
diu gegen flandern was geschehen.
darzuo sîn rât begunde jehen:
< herr, ez ist alsô gewant,
daz der kunic von disem lant
grôzer koste phlegen sol,
wande sîn lant ist vol
guotes rîchtums
und sô manigs frums,
daz erz niht verzeren mac.
iwer ene dicke lac
phlegent grôzes hers
ein jâr enhalp mers,
daz er an koste nie verzagte
noch deheinen kummer klagte.
ez ist lang alsô gewegen,
daz unser kunic sol des sits phlegen,
als wir nû sagen wellen iu:
ir sult teilen in driu,
swaz allez iwer guot treit.
der eine teil sol geleit
zuo dem horde werden,
den ir hie habt ûf der erden,
der nie von iu ist minner worden.
den andern teil sult ir orden,
als diu buoch sagent,
den die diebe niht hin tragent,
noch den niht ergent die schaben.
den selben teil gâben
iwer vordern durch got
nâch êr und nâch gebot
ir hôhen prelâten.
mit dem dritten teil si hâten
iren hof und ir gesint.
sich selben, wîp unde kint
berieten si dâvon wol.
nû seht, waz man iu râten sol,
sît ir sît des muotes,
daz iuch solhes guotes
wil genüegen niht.>
< ich bin noch unverriht>,
sprâch der kunic,< mit dem rât,
den man mir noch getân hât.
mîner meinung ist alsô>,
sprâch der kunic dô,
< daz man mich lêrt,
wie sich mîn hort gemêrt
zuo dem, daz ich vor het.>
dô was daz ir aller bet,
daz er mit sînem urlæbe
si des begæbe,
daz si in stiurten zuo den sinnen
mit sunden guot gewinnen.
dem kunic was ungemach,
dô er hôrt und sach,
daz in nieman wolt lêren
sîn guot alsô mêren,
als er sîn het gedâht.
nû seht, wie er daz zuo brâht.
über al diu lant,
diu im wârn benant,
hiez er slahen phenninge;
die wâren sô ringe
und sô wol veil,
daz niht der zehent teil
silbers was dâbî.
der wehsel, der ê was frî,
den hiez er verbieten sân:
von wannen der koufman
kom in sîn lant,
der muoste zehant
ân allez widerstreben
in die munze geben,
umb swiu er werben wolt,
ez wær silber oder golt,
daz er dar brâht het.
und sô er daz getet,
sô sach man in her ûz bringen
der kuphrin phenninge,
mit den er sîns guotes wart gewert.
unde swes der koufman gert,
daz veil was in dem lande,
ez wær an gewande
oder an anderm koufschaz,
daz was im ein traz,
dem man die werung gap
für sîn reine hab,
daz er si hiet versprochen,
oder im wær gebrochen
hûs und hof darnider.
nû flizzen sich sider
die koufliut gemeine,
sô si ir guot reine
in die munze gâben,
swaz si darumb solden haben,
daz liezen si dâ
umbe zogent hin nâ
den burgærn über al,
von den si in der hal
kouften ir gewant.
den tet daz vil ant,
daz si sich muosten lân gezemen
darumbe kupher ze nemen.
des wuohs der unwille
heimlich unde stille
gegen dem kunig ie mêre.
die stete sorgten sêre,
wie si darzuo solden gebârn
und wie si möhten undervarn
sô getân verderben.
si begunden werben
an den kunic philippin
mit dem næhsten rât sîn,
daz ers der valschen munz erlieze:
swaz er si anders tuon hieze,
des er als grôzen frum het,
daz wolden die stet
gerne volfüeren.
den kunic begunde rueren
zorn unde ungemach,
daz man sîner munze jach,
daz si valsch wære.
mit zorn er die burgære
von im vertigt.
daz beleip unverdigt
über al in den landen.
zehant sich besanden
die stete alle drât
und nâmen zuo einander rât,
waz ze tuon wær daz beste,
sît der kunic wær sô veste
an dem schedelichen muot,
daz er allez ir guot.
daz si von kintlichen tagen
heten zeinander getragen,
an kupher wolde wenden.
si trahtenz manigen enden
mit gedanken und mit ræten,
wie si im getæten,
daz si bî triun beliben
und daz si in doch triben
von disen siten argen.
nû erfanden die kargen,
daz man den kunic vienge,
und sô daz ergienge,
daz man im ab erdrôt
mit lîdelicher nôt,
daz er dem lande
sîniu reht erkande,
diu si von alter phâht
heten her brâht,
daz er in diu behielte
und ouch triwen wielte,
daz er in daz gewis macht,
daz diu munz blib ungeswacht
und als si vor wær reine.
des vereinten sich gemeine
die stete alle gelîche
gen dem kunic von francrîche,
und doch gerlich dis,
die dâ wârn von paris,
darûf wârn versunnen,
daz si alsô begunnen,
daz man sîn hiet bît,
unz daz der kunic rit
in die stat etwenne,
sô solt man in denne
vâhen und füeren hin.
daz kom in zungewin.
wand der kunic wart gewar
irer schedelichen vâr
unde huop sich ûz der stat
ûf ein veste, die er hât
nâhen dâbî.
ich hôr, die veste si
ein turn hôch unde grôz,
dem dheiner ist genôz,
vierecke unde wît.
an iegelichem ecke lît
ein ander eck hin dan.
dô in der kunic entran,
in der stat huop sich der schal:
der comûn über al
und der povel macht sich ûf.
werlich kômen si ze hûf
und in kurzer zît
sunder alle bît
wart der kunic besezzen.
weder trinken noch ezzen
liezen si hin zuo,
des huotens spât und fruo.
dccviii. dô sô schînbær was der haz,
dô hiez der kunic ervaren daz,
wes si in zigen,
daz man si sach ligen
vor im sô hezlich.
dô sprâchens alle gelîch
die burgære von paris,
si wolden des sîn gewis,
daz er in wære sleht
fürbaz an irem reht,
und swenne daz geschæhe,
sô woldens in der smæhe
denne gern ergetzen
und hin wider setzen,
dâ ein kunic sitzen solde.
dô enpôt er in, er wolde
rât darüber haben.
sînen boten si dô gâben
fride und geleit.
ein sneller bot dô reit,
den er ze sînem bruoder sant,
der hiez karl âne lant.
den hiez der kunic bitten,
daz er brüederlicher siten
an im bedæhte
und in von dannen bræhte.
der selbe dô trahte,
daz er zeinander brâhte
ein her in kurzer frist.
daz geschach ûf einen list,
der wan in zwein was kunt:
si gedâhten, ze swelher stunt
daz her dort vernæme,
daz her karl kæme
dâher gevarn mit her,
daz si sich denn ze wer
rihten und ze strît,
sô wurd an der zît
diu legerstat lære,
dâ man die burgære
ligend ûf het gesehen;
und swen daz wære geschehen,
sô solde âne pûse
von dem selben hûse
der kunic îlen drât
an ein gewerlich stat.
als siz trabten dô,
si volfuorten ez ouch sô.
wand her karl tet dem gelîche,
als er den kunic von francrîche
wolt lôsen mit strît;
er kom gar enzît
eines morgens fruo
mit her gezoget zuo.
nû zogten im ouch enkegen,
die sich dô heten bewegen,
daz si mit im strîten wolden.
allez daz si tuon solden,
des wart von in niht vergezzen.
die helde vermezzen
woldenz für anders niht hân
wan daz ein strît sold ergân,
den ir dheiner wolt versûmen.
darumbe sach man si rûmen
den plân vor der veste,
dâ man den kunic innen weste.
daz er entwîche inder,
des versâhen si sich ninder,
wand er was sô verzeit.
dô ir spehe kom und seit,
daz si wæren bereit,
dô scharten si sich gelîch
ûf einen strît ordenlich
und rûmten die gezelt
und kêrten über velt.
dô man des wart gewar,
dô zôch man dem kunic dar
ein ros snel unde starc.
ûf daz selbe marc
saz er bald und reit
an sîn gewârheit
und sand ouch an der wîle
ein spech mit balder île,
diu an der selben stunt
sîm bruoder tæte kunt,
daz er sich rihte darnâch:
er wær nû an sîn gemach
mit gewârheit komen.
dô der daz het vernomen,
dô begund er hinder sich kêren.
daz zugen sich ze êren
die burgær dô an,
daz er in entran
und niht vehten getorst.
daz der kunic den vorst
wær entrunnen hin,
daz seit ein bote in.
dô si gefrieschen diu mære,
wem dô leider wær,
des enweiz ich niht.
si îlten algeriht
ze paris in die stat.
daz alsô misserâten hât
ir fürsaz und ir muot,
daz wart in niht guot;
doch gebârten si sô menlich,
daz der von francrîch
muost mîden die stat.
bischolf und prelât
und al die lantherren
begunden darzuo kêren
alle ir sinne,
wie si die unminne
bræhten ze guot.
des kuniges unmuot
was grôz unde herte.
sêre er sich werte
teidinc ze hôren
und jach, er wolde stôren,
daz si des wæren gewis,
die stat ze paris
gar ûz dem grunde;
doch triben siz sô lange stunde
an in mit grôzer bet,
unz man den kunic überret,
daz er sich wolt lân gezemen
ein bezzerunge nemen -
und ander dehein -
daz im die burgær gemein
antwurten ûz in allen,
die er im darzuo liez gevallen,
aht hundert man,
die wold er ze bezzerunge hân
für sîn smæhe;
und sô daz geschæhe,
daz er si inne hât,
sô wold er werden ze rât,
wes er dâmit het gedâht.
dô man den burgærn für brâht
sîn meinunge,
daz in dran misselunge
als dem grâven von flandern,
daz vorhten eine und die andern
und teten dem gelîche schîn,
daz ir dheiner wolde sîn
einer der aht hundert,
die dâ wurden ûz besundert.
doch mit guotem sit
giengens in sô lange mit,
unz mans an al die wege brâhte,
der im der kunic gedâhte.
die hern und hôch prelâten
begunden in alle râten,
ez wære in dhein schade,
ob si sich ûf genâde
ergæben dem kunig irm herren:
si liezen in niht gewerren
an lîb, an êren noch an guot,
ob man sînen herten muot
gestilte alsô.
dô siz alle rieten sô,
sprâchen si zuo den râtgeben:
< wir setzen unser leben
ûf iwer aller triu
...
unde swaz ez iuch kost,
ob ir uns verwarlôst,
sô ist verdorben immer mêre
iwer lîp und iwer êre,
vor gote und ûf erden
müest iwer triu enwiht werden;
darûf wirz tuon,
daz die andern haben suon.>
die selben aht hundert,
die dâ ûz besundert
der kunic mit namen het,
die ergâben sich sâ zestet
in sîn vancnus hie.
und dô daz ergie,
dô was der kunic sô kluoc,
daz er in guotlich genuoc
tet zdem êrstem mâl.
dâmit er daz hal,
des er ê het gedâht
und daz er sît für brâht.
dô man sîn minnist wânt,
dô het er gesant,
daz im kæmen snelliclich
vier tûsent man werlich
ûz den næhsten kreizen.
ouch het er wurken heizen
driu hundert galgen hulzin.
und dô der kunic philippin
wolde grîfen darzuo,
dô hiez er des morgens fruo,
die er darzuo gesetzet hât,
ze paris in der stat
schrîn den selben ruof:
der kunic schuof,
daz dehein burgære
...
für sîn hûs kæme,
oder man benæme
im daz leben dâ.
die bereiten liute sâ
muosten halten vor
iegelichem tor:
die der kunic het ûz gelesen,
der driu hundert muosten wesen,
dâ muosten si vor haben,
unz ein galge wart gegraben
und man den wirt hienc daran.
zieglichem galgen hundert man
het er geschaffen.
leien unde phaffen,
die sîn vorrednære wâren,
begunden jæmerlich gebâren
unde an der wîle
liefen si mit île
zuo dem kunic sân,
ob siz möhten understân.
dô het er sich in gespart,
daz des niemen inne wart,
wâ er wær der boeswiht,
unz man die geschiht
nâch sîm willen volfuorte.
leit und jâmer ruorte
alliu getriwe herze:
von dem der jæmerliche smerze
wart gesehen an,
von wîben und von man
wart erhôrt ein ruofen
und sô jæmerlich wuofen,
ez möht in sînen kôren
got selbe haben hôren
unde sich erbarmen
über die vil armen
und solde dô durch wenden
sînen boten senden.
wâ wart ie gehôrt
ein sô bitter mort,
als dô ergienc?
daz er ie den man hienc
für sîn hûs, diu râch
durch unbilde geschach,
daz die schedlichen smæhe
sîn wîp und kint an sæhe.
noch tet er mêre sider:
er hiez die galgen sô nider
machen zuo der stunde,
daz diu swîn und die hunde
übel unde ræzen
si herab fræzen
und umbe zugen in der stat.
darumb er geschaffen hât
werlich liut darzuo,
die spâte unde fruo
der galgen solden hüeten.
alsô sach man in wüeten.
der povel, der ez an sach,
der hiet an dem kunic râch
nimmer vermiten,
heten siz niht geliten
durch die sorg und vorhte hie,
die si heten umbe die
in ir herz geschriben,
die dâ noch wârn beliben
in sîner vancnusse quâl,
der funf hundert wârn mit der zal
die vorhten, in geschæch sam;
und darumbe kam
ir dheiner her für
ûzer sîner tür.
dccix. niemen kunde volsagen
von dem jæmerlichen klagen,
daz wîp und man hât
ze paris in der stat.
prüeft die herzenswære,
wie iegelichem wære
zuo der selben stunde,
sô er swîn und hunde
sînes friundes lîp sach vazzen
und umbe ziehen in den gazzen
und daz daz niemen torst gewern.
nû müez in got behern
aller guoten dinge,
den man daz sach zuo bringen,
daz was der kunic unrein.
hie vor er nie erschein,
unz daz der wüeterich unguot
het erkuolet sînen muot.
nû mohten ouch niht verdulden,
die sich westen in dheinen schulden,
daz si mit irem râten
die burgære hâten
ze disen dingen brâht,
daz man ir sô übel gedâht:
man sach si âne sûmen
die stat alle rûmen
und den kunic mîden.
si mohten niht gelîden
daz hôren und daz sehen.
daz dâ was geschehen,
daz gienc in ze herzen.
si klagten den smerzen,
daz ichs niht kan bediuten.
von geistlichen liuten
samt sich dô ein grôze schar
unde kômen alle dar,
dâ si den kunic westen.
mit rede der besten,
sô siz erdenken kunden,
den kunic si begunden
mit klagebæren siten
manen unde bitten,
swaz der tôten was,
daz er diu selben âs
lieze füeren ab den wegen.
darumb begunden si flegen
den, der dâ begie daz mort,
unz daz er si erhôrt
und die tôten lie dannen tragen,
die in den drîn tagen
armen unde rîchen
mangen blic jæmerlichen
heten gepruoft in der stat.
darnâch samte sich der rât
hinwider beinzigen
und begunden dem kunig an ligen
mit emziger bet,
umb die er noch gevangen het,
daz er die ledic liez.
der kunic im dô tuon hiez
guote sicherheit,
daz der schade und daz leit,
daz er in getân het,
wurde sâ zestet
gegen dem sînen ûf gehebt;
swer des wider hiet gestrebt,
umb den ez ergangen wære.
darumbe die burgære
gegen dem kunic verkurn
allez, daz si verlurn
an liuten und an ander hab,
daz er in die wider gap,
die er noch het gevangen.
daz ditze ist ergangen,
daz was, dô man spurt
nâch kristes geburt
driuzehen hundert jâr,
darzuo legt nur einez dar,
sô hab wir die zal
der jâre über al.
dccx. nû sul wir hin wider kêren
mit den mæren zden kurherren,
ir habt daz wol vernomen,
wie daz zuo was komen,
daz si schieden von tol
übel und niht wol
von dem kunic hôchgeborn,
daz er het verkorn
gegen dem von francrîche
grôzen schaden, den daz rîche
von im lange truoc,
und manic unfuoc,
die von sînen unsiten
des rîches fursten liten,
nû hôret, wie siz ane viengen
und wie si dâmit umbe giengen.
dô si von tol fuoren
her zuo dem rîn, dô swuoren
ir funfe zesamt,
daz man den kunic verdamt
kuniclicher werdikeit.
der eine was, sô man seit,
von kolne der bischolf
und der phalzgrâf ruodolf
und von meinz bischolf gêrhart,
der von trier der vierde wart;
darzuo lie sich dâ
von bêheim kunic wenzlâ
mit trugelichen dingen
an die rede bringen,
daz er in zuo dem mâl
der verrâtnus ouch gehal.
ouch macht den ungefuoc
ein unwille, den truoc
âbent unde morgen
der von bêheim verborgen
kunic albrehten sînem swâger.
der selben untriu phlag er,
sît ze nurnberc was
der hof, als ich ê las,
daz in kunic albreht dâ niht gewerte
zweier dinge, der er gerte;
darumb huop sich der haz.
daz eine was daz,
daz in der kunic niht wolt begeben,
er müeste dâ an heben
im dienen zuo den stunden,
als er im was gebunden
nâch sînes amtes orden -
des wær er gerne über worden.
diu ander sache, sagt ich iu,
sînes hazzes was diu,
daz der kunic albreht niht zehant
mihsen daz lant
dem von bêheim wolde lîhen.
daz er in des torst verzîhen
und ez niht zehant tet,
dô er ze nurnberc huop die bet,
daz macht den unwillen dâ.
ouch het sich sît kunic wenzlâ
des landes zungern underwunden,
des im niht engunden
der stuol ze rôme noch daz rîch
...
wider si bêde het versunnen
und daz er darzuo niht gewunne
ir ietweders gunst,
dô enzunde sich ein brunst
in sînem herzen der untriwen,
daz im sît kom ze riwen,
als hernâch wirt vernomen,
sô wir nû dar komen.
seht, daz wârn die sach,
darumb sich selp macht swach
von bêheim kunic wenzlâ.
dccxi. nû hôrt, wie ez ergie dâ.
die drî bischolf
den phalzgrâven ruodolf
brâhten dâhin
und der von bêheim mit in,
daz er sich betriegen liez.
unbillich dinc man im gehiez:
si wolden in ze kunic kiesen,
ob er getorste verliesen
sînes ôheimes hulde,
und si wolden im der schulde
wol hin gehelfen.
mit maniger rede gelfen
brâhten si daran
den, der sich niht baz versan,
daz er sichz an nemen wolde,
swenn ez sîn solde.
mit disen sachen si listiclichen
giengen umb und sô heimlichen,
daz sîn ûf der erden
nieman sold inne werden,
unz si in erdæhten,
wie siz zuo bræhten.
nû wirt niht sô klein gespunnen,
ez kome doch an die sunnen:
alsô ouch dô geschach.
wand kurzlich darnâch,
dô kunic albreht der herre mîn
her wider zuo dem rîn
von francrîche kam,
dô erfuor er und vernam,
waz man von im getrahtet het.
dô besand er die stet,
swaz der mohte gesîn
in swâben unde bî dem rîn,
in franken und in elsâzen,
die wolt der kunic niht erlâzen,
si sanden zuo im in den rât
der besten von ieglicher stat.
die liezen sich des niht bevillen,
si begiengen daran sînen willen
unde lâsen ûz in allen,
die darzuo muosten gevallen,
daz si ze hof gebâren kunden;
die wurden an den stunden
ze hove gesant.
dô der kunic daz ervant,
daz si wâren alle komen,
dô wurden si genomen
an ein heimliche stat.
dâ hiez der kunic sînen rât
den burgæren sagen,
er hiet si dicke hôren klagen
gebresten maniger hant,
den si ûf wazzer und ûf lant
von unrehten zollen liten;
nû het er gebiten,
unz daz sîn zît wær worden,
daz er nâch gerihtes orden
wol gewenden möhte,
swaz im nû töhte,
daz si ze klagen westen:
schaden oder gebresten,
von swem si heten den,
den wold er understên,
und swaz si im für bræhten,
daz si sich eben bedæhten
und klagten allen den schaden,
des si wæren überladen,
den wold er allen undervarn.
der rede dô wârn
die burgære frô
und enputen dem kunig alsô:
< wir erkennen sô gerehten
den kunic albrehten
und gegen uns sô getriwen,
daz er sich læt riwen,
daz er vor diser stunde
uns niht gewenden kunde
schaden unde ungemach
vil grôzen, der uns geschach
ûf des rîches strâzen,
dâ wir niht sîn erlâzen
unrehter zoll und mût.
wir klagen im überlût,
swenn er uns rihten wil
gebresten sô vil
hinze den kurfursten,
ist er in den getursten
der kunic albreht,
daz er sîn und des rîches reht
darumbe gesuochen tar,
mit reht macht er si bar
guotes unde êren>.
nû begunde kêren
an si der kunic sîn bet,
daz im gæben die stet
geschriben allen den gebresten,
den si in an ligent westen
von dem phalzgrâven ruodolf
und von ietwederm bischolf,
die ich vor nande.
mit den brieven sande
der kunic sîne boten hin
zuo den bischolfen allen drîn,
und hiez ouch dâmit draven
zuo dem phalzgrâven.
den vieren wart sân
enpoten und kunt getân,
daz si ze hove kæmen
unde dâ vernæmen,
waz hinz in ze klagen heten
die burgære von den steten,
die dâ bûten die strâzen,
die von in niht erlâzen
maniges ungemaches wæren.
der schedelich beswæren
wold er rihten hinz in.
kæmen si dâhin,
sô wurd ir antwurt vernomen;
wolden si aber niht komen,
sô wold er durchsleht,
swaz hinz in ze reht
wurd erteilt dem rîch,
volfüeren vesticlich.
dô die hern vernamen
der botschaft si erkâmen,
wand si was herte genuoc.
kunic albreht der kluoc
den steten gebôt,
daz si all ir nôt
unde allen den gebresten,
den si in an ligent westen,
volfüerten mit klag
unz ûf endhaften tac.
swaz danne darüber seit
diu urteil der rehtikeit,
daz wold er tuon gegen in.
den schaden und den ungewin,
den si oft erliten heten,
die burgære von den steten
brâhten ez mit klage zuo.
dccxii. nû hôret, waz der kunic tuo.
nâch dem næhsten tag
mit urteil und mit klag
er sich alzehant
der mûte underwant
mit samt den zoln,
die der von koln,
der von meinz und der von triere
ûf des landes riviere
und ûf den wazzern alsamen
alsô an kâmen,
daz si sich ir underwunden
nur sît der stunden
sît keiser fridrichs tôt.
der kunic widerbôt
den bischolfen allen drîn
und dem phalzgrâven von dem rîn,
ob si den schaden niht gulden,
den von den selben schulden
die stete heten enphangen.
dô daz was ergangen,
kunic albreht der vermezzen,
swaz herren wârn gesezzen
in der bischolf hêrscheften,
die si mit überkreften
heten betwungen darzuo,
daz si in spât und fruo
mit dienste wâren undertân,
die brâht er alsô dâvon,
daz er in tete kunt,
daz si für die stunt
im und dem rîch
warten solden dienstlich
und ander niemen mêre;
darumb er in guot êre
wolde tuon fürbaz.
ouch gebôt er in daz,
daz si mit dienstlicher phliht
fürbaz solden warten niht
deheinem bischolf
noch dem phalzgrâven ruodolf.
dâmit tet er in schaden grôz,
wand er si machte blôz
der grôzen ritterschaft,
daran vor lac ir kraft.
albreht der kunic rîch
gebôt dô vesticlich
allen des rîches holden,
daz si sich solden
spâte unde fruo
bereiten darzuo,
daz si wæren wol bewart
ze varen ein hervart
ûf des rîches widerwarten.
von meinze bischolf gêrharten
zeinem tac man het gesprochen;
er jach, er wurde wol gerochen
an dem edlen kunic wert,
wand er hete noch daz swert
in sînem munde,
davor sich nie behüeten kunde
kunic adolf, ez het in erslagen.
dô die rede hôrte sagen
albreht der kunic muotes frî,
dâ stuonden ouch bî
hôher herren vil,
die wunschten alle an dem zil,
daz si got des gewert,
daz daz selbe swert
in dem angel ab bræste.
der dem kunic stuont ze næste,
der sprach:< her kunic, ich sag iu,
er meint sîn zunge nû hüet iu
vor dem swert an diser frist,
daz gehertet und geeckelt ist
mit valscheit und mit untriwen.>
< einen brant niwen
von piestinc wold ich dâfür geben
den meinzærn, sold ich daz geleben>,
sprâch einer,< daz daz swert leide
und sîn munt, des swertes scheide,
noch darzuo gedigen,
daz man si sæch ligen
gelîch dem boesen âs
des ungetriwen judas,
der ouch verriet sînen herren!>
hiemit sul wir hin wider kêren,
dâ diu rede ê beleip.
der kunic her zôstrîche schreip
sînem sun ruodolfen,
daz er im wær geholfen
mit liuten und mit lande
und daz er im endlich sande
hin ûf gewislichen
von walsê hern uolrichen.
des mohte wesen dhein rât:
swes der kunic daran bat,
des wart er williclich gewert,
an den von salzpurg er ouch gert,
daz er durch sînen willen
sich lieze niht bevillen,
er dient dem rîche zuo der stunde,
daz tet er, sô er beste kunde,
der herzoge von ôsterrîch
von walsê hern uolrich
von stîre dem lande
sîm vater ze helfe sande.
der fuorte mit im, sô man jach,
alle die man sach
in sô getânem muot,
daz si dâ wæren guot,
dâ man êre solt bejagen.
krankes muotes unde zagen,
der sach man im niemen volgen,
wand den was er ie erbolgen.
her uolrich von walsê
wol hundert helme oder mê
fuort mit im von stîrlande.
von ôsterrîch dem kunic sande
sîn sun ouch zwei hundert schutzen,
die sich wol liezen nutzen,
swâ si des funden stat.
von salzpurc bischolf kuonrât
vertigt ouch dar êrlichen
von seckou bischolf uolrichen
und wol bereiter man hundert,
die er ûz het besundert
ûz allen den sînen.
er lie daz wol schînen,
daz er meint getriulich
den kunic und daz rîch.
disiu messenî
frech und muotes frî
huop sich an die vart.
dâ in der kunic gezeiget wart,
dâ huoben si sich hin.
nâch des phalzgrâven ungewin
trahte al ze sêre
albreht der kunic hêre.
er fuor sâ zestet
mit dem her, daz er dâ het
und daz im solde komen noch,
dâmit besaz er wîzenlôch
und tete den sô wê,
daz in sît noch ê
nie widerfuor noch geschach
sô grôz ungemach
und wart der ie strenger.
doch dô si niht lenger
mohten erlîden
die wurfe von den blîden,
dô verrihten si sich drât
und gâben die stat
dem kunig in sîn gewalt.
ze ungeluck im zalt
der phalzgrâve ruodolf,
daz er von meinz dem bischolf
het gevolgt sô vil.
darnâch in kurzem zil
fuor der kunic fürbaz
sîner swester sun ze haz
für heidelberc, daz was sô guot,
daz der kunic sînen muot
an in niht mohte volfüeren.
doch begunde er si rüeren
mit roube und mit brant.
swaz man des vant,
dem man jach, ez solde sîn
des phalzgrâven von dem rîn,
daz gienc ûf nâch der snuor.
darnâch der kunic fuor
für wînheim und besaz die.
unlange lac er hie,
daz er die veste ouch gewan.
dô rûmte er dâ den plân,
für hophenheim er kêrte.
sînen frum er dâ mêrte,
wand er gewan ez schiere.
dô kêrt der kunic ziere
für bensheim an der vart.
die stat dem bischolf gêrhart
was undertân.
dâfür ûf den plân
daz her sich legte dô.
nû wart der kunic unfrô,
wand im kômen mære,
daz der bischolf wære
in dem fürsatze,
daz er im ze tratze
über rîn wolt varn
mit wol bereiten scharn,
die im bræhten schiere
der von koln und der von triere
und ander sîne holden,
die im helfen wolden
und bî gestên mit wer.
in des kunigs her
freut sich des meniclich.
von walsê her uolrich,
der sich in aller lande kreiz
ie des besten fleiz,
der wolde dô besehen,
des er dâ hôrte jehen,
waz daran wær diu wârheit.
er wart kurzlich bereit,
wand er darzuo was behend
unde sîn nam genent,
swâ man der guoten gedâht.
die er mit im hete brâht
ab der stîrmarc,
der sinne wâren starc
ûf urliuges list,
wand si des lîbes genist
dâmit dick hânt erworben,
dâ si wærn verdorben
von der ungerischen diet.
dâ im sîn herze ûf riet,
die sô wol kunden wandern,
der las er ûz den andern
kûme funfzic man;
mit den zogt er dan.
dccxiii. nû was der phalzgrâf ruodolf
unde die drî bischolf
bî einander mit samnunge.
zwêne helde junge
frech und menlich erkant,
die wâren genant
der eine von melsperge,
der ander von hophenberge,
ich hôrte, daz die wæren
gesant mit den füetræren,
der was wol funf hundert.
ûz den heten sich besundert
dise helde zwên
und wolden understên
der füetrær gewârheit.
daz wart sâ geseit
von walsê dem helde fruot.
des freute sich sîn muot.
er sprach zuo den sînen:
< ir helde, lâzet schînen,
daz ir ie wâret frî.
uns sint die vînde nâhen bî.
dâ râte meniclich zuo,
an wiu man nû daz beste tuo,
daz wir des mit witzen walden.
enhalp diser halden
füeternt si in dem grunde.>
daz beste, daz ieglicher kunde,
daz wart von in gerâten.
ze jungist si hâten
rât algemeine.
alhôch von albenreine
der sprach:< mich dunkt nutz wesen,
daz wir ûz uns lesen,
die aller beste geriten sint.
die ervarn ân underwint
der vînde gelegenheit.
werdent die her gejeit,
sô helft in schiere ab.>
den rât, den er gap,
der beheit dem von walsê.
weder minner noch mê,
als er sîn gedâht,
alsô wart ez volbrâht.
zwelf wurden dâhin gesant,
die kômen sâ zehant
an den von melsperc geriten.
der hiete gerne gestriten
und wolde mit in komen ze hûf;
dô habten in die zwelfe ûf,
unz der schoc kom mit île.
dô wart an der wîle
eins kecken strîtes begunnen.
des von walsê kunnen
ze staten jagen unde wîchen
und bin wider snelliclichen
an die vînde hurten.
vil schiere si spurten,
daz si âne sundersin
die vînt niht möhten gewinn,
sô sêre si gewâpent wâren.
nû hôret, wie si gebâren,
dâvon der vînde kraft erlasch.
den swæren harnasch
zugen si ab in
und wurben nâch gewin
mit iren starken bogen.
als si kæmen geflogen,
strîchen her die phîle.
dâvon in kurzer wîle
diu grôzen ros giengen nider,
daz si für noch wider
darûf mohten komen.
dâvon wurden si genomen
ze gevangen schiere
die zwên helde ziere,
der von melsperge
und der von hophenberge.
mit den fuorten si dan
gevangen wol hundert man
ân die, die dâ wurden erslagen.
nû begund man mære sagen
den helden frech erkant,
die dâ het ûz gesant
von meinz bischolf gêrhart,
daz an der vart
ir geselleschaft
von der vînde überkraft
enschumphieret was.
dâvon maniger an sich las
grôze klage swære,
daz ir die fueterære
âne heten geriten
und daz ân si was gestriten:
des hieten si sich gern
erholt nâch iren êrn.
si begunden an den wîlen
vaste nâch îlen
und ûf ir slâ gâhen.
daz si sich an sâhen,
daz geschach schiere,
von walsê der ziere
die gevangen schuof für.
mit williges herzen kür,
als die menlichen tuont,
die vînd er aber bestuont.
ein dinc in sêre muot,
daz si wâren geruot,
die dâ komen sider,
doch wart in für und wider
ûf dem weg und ûf dem plân
manic snellez rennen getân
mit bogen ûf siu.
daz teten si umbe diu,
daz man si jârt sô lange,
unz daz man die gevangen
bræhte ab der strâz.
doch sult ir wizzen daz,
daz si si nie kunden
sô vil gejæren an den stunden,
si jagten in ab ûf dem weg,
der die si heten in vancnus phleg
wol sehzic oder mêre.
nû gap man die êre
dem von walsê,
sît die sîn niht mê
vor müede möhten gestân
ze dheinem strîte ûf dem plân,
sô sold er rîten ab.
ein trôst man im gap:
ez læg ein hûs dâ nâhen bî,
dâ belib er schadens frî,
möht er dar komen.
daz hûs, hân ich vernomen,
lac nâhen in den kreizen
und was stadeck geheizen
und was ze eigen benant
eines herren hôch erkant,
des von katzenellenbogen;
dâhin sach man zogen
von walsê hern uolrichen.
dem riten hurticlichen
sîn vînde nâhen bî,
daz er ir nie wart frî,
unz an den burcgraben.
darüber was erhaben
ein brucke starc von holz.
darab sach man den helt stolz,
den von grundelfingen,
in den graben dringen.
der val tet im sô gedon,
daz er schiere starp dâvon.
den vînden was hin an sô ger,
und wæren niht komen her
daz hûsgesinde karc
mit kraparmbrusten starc,
dâmit man an die vînde schôz,
ez wære ein schade grôz
ûf der brucken geschehen.
man muost den vînden jehen,
daz si wâren ellenthaft.
dô der sigehaften kraft
si von der brucken treip,
daz ir dâ niemen beleip,
guot gemach dô gewan
der von walsê und sîn man.
man jach in prîs und êren
umbe die zwên herren,
die ouch zuo den stunden
wâren überwunden
und mit in wol vierzic man,
die man gevangen fuorte dan.
dccxiv. nû ist ez ot leider wâr,
swer rehte gedenket dar,
daz niemen frô belîben mac
einen einigen tac,
ez wirt mit trûren gemischt,
etewenn ein man erwischt
ein gelucke, daz im freude gît,
sô kumt darunder zît
ein leit mit etelicher sach,
dâvon diu freude wirt swach.
alsô geschach ouch dâ;
und daz leit prüevet sâ:
dô von walsê her uolrich
und die sînen alle gelîch
freude wolden hân getriben,
dô was in tôter beliben
ein wolgeritner junger man
dort ûf dem plân,
dô man die vînt solt vâhen
und betwingen mit slahen,
dô het der selbe helt guot
durch sînen stolzen muot
sîn guoten harnasch ab gezogen,
durch daz er mit dem bogen
dester behender wære.
des wart er flustpære,
wand in sîn ungelucke truoc,
dâ im der vînde einer sluoc
in die diezâder einen slac,
dâvon er gelac
tôt sâ zehant.
fridrich was er genant
geboren von horneck.
er was alsô kec,
wær er komen ze sînen tagen,
man hôrt in noch in stîre klagen.
man klagt ouch sêre dort in.
alsô gie diu naht hin.
des morgens, dô ez tagte,
der von walsê gnâde sagte
...
swaz im dâ geschach,
des dankt er im sunder spot,
dâmit enphulhen si in got
und alle die sîn.
dô kert er wider über rîn.
ez was niht gar fruo,
dô er zogte zuo.
si jâhen alle gelîch,
daz sô weidenlich
ein zuo zogen nie wær geschehen,
als dô wart gesehen,
ir was unvil mêre,
den dâ geschach diu êre,
denn der, die si mit in
gevangen fuorten hin.
manic swâb und rînman
...
sach dâ sîn herzenleit,
... verzeit,
die halt dem kunic stuonden bî,
daz von walsê der muotes frî
mit sîner harnasch blozen diet
...
sô wol bereite ritterschaft
sunder manic geselleschaft.
den diu mære wurden gesagt,
der reit hin zuo unde frâgt
den von melsperge
und den von hophenberge,
wie in sô wære geschehen,
si sprâchen:< swer gern welle sehen,
waz der von walsê vermug
und warzuo sîn gesinde tug,
der versuoch ez ûf dem plân>.
< man hât mich ouch für einen man>,
der von melsperc sprach,
< den man etwenne sach,
der nâch êren ringen kunde:
nû bin ich an diser stunde
überwunden gar
von liuten harnasch bar;
ich wæn, ez sîn allermeist heiden,
die mich von in hânt gescheiden.
etwen fuorten si sper,
sô kômens underwîlen her
blôz unde unverdrozzen
und brâhten uns mit im geschozzen
von den rossen ûf daz gras.
swaz denn irer knehte was,
die komen her, als si gerten,
mit im klâfterlangen swerten,
den muost wir uns gevangen geben,
ob wir ot gerne wolden leben.
und swen daz dunk unmugelich,
der enkegen hern uolrich
von walsê ûf dem acker
und si dâ gar wacker
mit sînen branzeln.
die mit den blôzen veln
machent in sô müede,
daz er sich gern entlüede
alles, daz er an hât.
si tuont ouch houwens stat,
sô ez in inder lît gelîch>.
der swâbe sprach dô meniclich
und die rînliut alsam:
< von meinze dû verfluochter sâm,
disen schaden habe wir
allermeiste von dir,
daz ditze herzenleit
hernâch sol werden geseit,
daz von solhen weterswalben,
die dâ gebârent als die valben,
solch ritterschaft si entworht,
diu ie was unervorht,
swâ man manheit solt begân>.
manic fluoch wart getân
den, die daran schuldic wârn,
daz si hin ûf kômen gevarn.
in den steten über al,
swâ man vernam den schal,
diu diet, diu von stîre kam
...
vor dem kunig ouch hernâch
manic âbentkriec geschach.
die niderlendær wârn in dem wân,
ez wære unêrlich getân,
daz man den harnasch solt ziehen
unde underwîlen fliehen:
< an rittern prîsent die frouwen
niht anders, denne houwen
und veste vor halten,
swer des kunde walten>.
darzuo gezogenlich
sprâch von walsê her uolrich:
< ze swie getânem zil
ich den frouwen dienen wil
mit turnieren oder mit sper,
swer dâ gegen mir kumt her,
des wer ich mich, als ich beste mac;
swenne aber kumt der tac,
daz des mîn her bedarf wol,
daz ich im ervaren sol
sîner vînde gelegenheit,
als dô ich næhste ûz reit,
vind ich ir danne zuo der frist
funfstunt als manigen als mîn ist,
des volgt ich dheiner frouwen
...
well oder sulle underwinden:
sô tæte ich gelîch den kinden>,
dô sprâchen, die dâ sâzen:
< sô soldet irz ê lâzen,
ê ir deheinen herren
alsô schiet von êren>.
dô sprach der von walsê:
< hete ich daz ê
an iwer dheinem gesehen,
sô liez ichz ouch geschehen:
ich muoz ez von iu lern.
ich hân an iu hern
gesehen, und ist wâr,
möht ir siges machen bar
all iwer vînt mit einem slac,
darzuo wæret ir niht trâg.>
des krieges ze manigem zil
hôrt man vor dem kunige vil
in ernste oder in schimph.
sô gap der kunic den glimph
dem von walsê mit den stîræren.
wolde got, daz si noch wæren
des muots, als si wârn dô!
ich hân gehôrt alsô:
er wær ritter oder juncherre,
sô wart er vil verre
darumb geprîset von den frouwen,
liez er an im schouwen
harnasches mâl;
wart er dâvon sal,
daran pruoft man frumikeit:
nû ist ein gewonheit
unde ein gemeiner sit
wont nû den stîræren mit,
der ist nû deheiner,
grôzer oder kleiner,
er müez an dem kragen
stæt ein gugel tragen,
daz im der hals belîbe wîz.
ez wurd iu ein itewiz,
kæmt ir mêre zuo dem rîn!
iuch widersæzen die henikin
sô sêre niht mêr als vor,
dô etlicher als ein môr
von arbeit was gevar;
swarz und râmvar
was den wîben begarbe
ritterliche varbe.
nû behüetent si sich alle gelîch
mit den gugeln flîziclich,
daz si diu sunne niht verbrenne.
ouch was etewenne
ein site widerzæme,
der nû ist gar genæme:
etlich man ir hâr ziern,
als wîlen tâten die diern
und noch solden begân.
swâ wîbes siten phlegten man,
die hieten grôzen spot erliten.
dô man lebt nâch alten siten -
ich gedenk, des ist niht lanc -
swen grôzer frost betwanc,
daz er winderzîten
in einer gugel muost rîten,
der erbeit kûm,
daz er âne sûm
die gugel ab næme,
sô er ze herberg kæme:
nû dunkt ez manigen sô genæme,
daz er halt ungerne kæme
ûz der gugel, sô er izzet,
und swer sîn gugel nû niht mizzet,
daz der spiz hab spanne lenge
und daz si niden sî sô enge,
daz daz houbt kûm hin durch kumt,
diu gugel niht enfrumt.
nû wolt got, ir stîrære,
daz iu der site noch liep wære,
des iwer vordern phlâgen,
von den man hôrte sagen
frumkeit, swâ si wârn.
nû lâze wir daz varn
und grîfen her wider an,
dâ wir die rede hân gelân.
dô von meinz dem bischolf
und dem phalzgrâven ruodolf
kômen diu mære,
daz gevangen wære
von melsperge der helt,
als ich iu vor hân gezelt,
dô zeliezen si sich sâ zesteten
der samnunge, die si heten,
und bewâgen sich des schaden,
des si wâren überladen
von dem rômischen vogt.
diu stat, dâ er für het gezogt,
diu den von meinze an gehôrt,
die gewan er und zestôrt
si von gründe gar.
den schaden in bar
wærlich anders niht,
wan als noch dicke geschiht,
sô der gewâpenden gîtikeit
die blozen verjeit
von des roubes gewin,
sô stôzent si dâ fiwer in
und rechent sich alsô.
sus geschach ouch dô:
dô die wapenære
den blozen wârn ze swære
und in des roubs niht liezen,
daz fiwer si an stiezen,
daz ez die liut vertreip,
daz dâ niemen beleip.
dccxv. dô diu stat nû was verbrunnen,
swâ dem fiwer was zerunnen,
der kunic daz vol nider brach.
dô er sich dâ gerach
an dem phalzgrâven ruodolf,
von meinze an dem bischolf
wold er sich rechen baz.
dem bischolfe ze haz
kêrt er über rîn
und spîst daz her sîn
datz ophenheim ûz der stat
unde kêrte als drât
mit dem her ân twâl
den rîn hin ze tal.
under wegen er dô vant
ein burc, ist ulm genant
und gehôrt den von meinze an.
die selben veste er gewan
und kêrte dô den strich
für bingen für sich.
darob ein burc lît.
an der selben zît,
dô er dâfür fuor,
vil tiwer er des swuor,
daz er dâ nimmer ûf gebræche,
unz daz er sich geræche
von meinze an dem bischolf.
die im sîn sun ruodolf,
der herzoge von ôsterrîche,
sant, die wâren ellensrîche.
dô der kunic lac
und des besezzes phlac
vor der stat ze bingen,
man sach in darnâch ringen,
wie er si geneigte
und dem von meinz erzeigte
umbe sîn verdiente schulde,
daz er enpære sîner hulde.
envollen tet er daz.
die stat, die er besaz
und die burc darzuo,
dô er spât und fruo
gedâht, wie er die gewunne,
ein meister wîs und versunnen
ûf solich arbeit
der worhte und bereit
maniger hant geruste,
diu zuo der mûr bruste
solden nutze sîn.
meister rôtermelîn
was er genant.
dannoch vil meister man vant,
die ouch darzuo kunden,
die rihten an den stunden
zuo ir werke sich.
mit blîden etelich
wurfen steine grôz;
etlich niht verdrôz,
si kunden über den plân
katzen trîben hin an
und ebenhôch wol;
sô machten etlich hol
daz gedigen ertrîch,
daz man gewalticlich
dardurch gie unz an die mûr.
des wart ze bingen nâchgebûr
von ôstrîch manic gast,
dô diu mûr zebrast.
dccxvi. dô der kunic dâ was gelegen
und des besezzes het gephlegen
wol sehs wochen oder mêre,
dô wart von der meister lêre
diu mûr entlochen
und sô wît nider gebrochen,
daz man dardurch drât
lief in die stat.
doch ê daz geschach,
die burgær man sach
gegen dem kunic darnâch ringen,
daz si beliben mit gedingen.
des gehulfen in die herren.
die begunden kêren
an den kunic sô grôz bet,
unz daz erz tet
alsô, daz in dhein ungemach
fürbaz niht geschach.
die burgær ouch alle gelîche
swuorn dem kunig und dem rîche,
dô diu stat wart überwunden.
darnâch in kurzen stunden
hiez der kunic schôn
an die burc bî der nôn -
sus ist daz wazzer genant,
daz bî der burcwant
rinnet hin zetal;
dâ ist der wec sô smal,
der dazwischen lît,
daz dhein katze wît
dâ gestên mohte -
dô tetens als in tohte
die meister kunsterîch,
die worhten meisterlich
eine katzen kleine
und triben die sô seine
an die mûr hin an;
dô wolden sis her dan
mit listen hân getriben,
die in der burc beliben.
ûf sô getânen sin
gruoben si her gegen in.
daz was den ûzern leit.
von den wart dô bereit
ein fiwer in die gruoben:
die sich hinz in erhuoben,
mit rouch und mit gestanc
wolden sis ân iren danc
hân getriben hinder sich.
darumbe wolden ouch gerich
die inneren hân genomen
an den, die zuo in wolden komen:
den machten si ouch
her enkegen einen rouch,
dâmit sis wolden leidigen.
nû ist ot des überigen
an maniger stat ze vil;
alsô geschach zuo dem zil.
die burcgrâven stolz
des bechigen holz
legten sô vil an,
daz ez ûf bran,
unde dô von dem fiwer
der louc wart sô ungehiwer,
daz sich in kurzer stunt
diu burc dâvon enzunt
wan ein einiger turn,
dar si in die fluht kurn.
der was ouch sô enge,
daz si die lenge
darin belîben mohten niht.
von der selben geschiht
muosten si kummer lern
und hieten sich gern
dem kunig ûf genâd ergeben.
des begund er in widerstreben:
er het anders niht muot,
wan daz er die helde fruot
von dem leben wolde scheiden
und den andern alsô leiden,
daz si mit werken und mit ræten
wider daz rîche iht mêr tæten.
si wæren aller dinge verlorn,
heten des kunigs zorn
kurzlich niht undervarn
die hôhen herren, die dâ wârn.
von beiern herzog otte
mit einer êrbæren rotte,
frîen unde grâven,
begunden zuo draven,
darzuo manic ritter unde kneht
bâten den kunic albreht,
er solde sich erbarmen
über die armen,
die dâ wâren sô besezzen;
daz versprâch der kunic vermezzen
harte unde lanc.
ze lest in doch betwanc
diu emzige bet,
die der von beiern umb si tet,
daz er in mit ir selber hab
geleite von dannen gap
ze varn an irn gemach.
dô daz geschach,
mit dem hûs und mit der stat
schuof der kunic nâch rât
sîn und des rîches frum.
von meinze dem bistum
tet der kunic albreht
schaden vil, des het er reht:
ez het der bischolf wol verworht.
doch schuof der kunic, daz er in vorht
hin für immer mêre,
als liep im was sîn êre.
zehen wochen unde baz
der kunic vor bingen saz
mit einem ahtpæren her,
des er mit rîcher zer
phlac harte schôn.
der rîn und diu nôn
truogen in spât und fruo
sô vil koste zuo,
daz ich in maniger stunde
niht ervaren kunde
ein her mit sô vollem râte,
als der kunic vor bingen hâte.
dô der kunic het geschaffen
sînen frum mit dem phaffen,
der ze meinze was bischolf,
und an dem phalzgrâven ruodolf,
dô kêrt er wider ze gemach.
die man im dô dienen sach,
swie die wâren genant,
die vertigt er zehant
von im guotlich.
sich urloubt meniclich,
swer heim wolde kêren.
mit minne und mit êren
vertigt er si alle
wider heim mit schalle.
daz ditz geschach, des was fürwâr
driuzehen hundert jâr,
daz krist geboren was,
darzuo man einez las
zuo der selben zal,
daz si dô was über al.
dccxvii. ich wil iu tuon bekant,
wie ez in ungerlant
schuof der kunic andrê,
nû habt ir wol vernomen ê,
wie getâne maht
er gen ôstrîch brâht
und wie die unger schicten daz
herzog albrehten ze haz
mêr denn dem kunige zêrn,
wand si fürbaz niht gern
...
der im dâvon wart bezalt.
wand er boesert sich sêre,
daz er nimmer mêre
warp als ein kunic frumer und guoter.
wol half im des sîn muoter.
diu was irs muots sô veste,
swâ si iht weste,
daz ir sun wider was,
zehant si an sich las
sunder her und gesinde
und herverte swinde
ûf ir vînde schaden.
der wart maniger überladen
arbeit unde smerzen,
sô sêr gie ir ze herzen,
swaz dem sun gewar.
nû kom ez eines alsô dar,
daz eteliche herren
niht wider wolden kêren,
si heten für spot
des kunigs drô und gebot.
unsanfte er daz dolte,
unz daz er niht lenger wolte;
ouch treip in darzuo
sîn muoter spât und fruo,
daz erz lenger niht vertrüege.
ein her ungefüege
der kunic dô gewan,
dô gewan si als manigen man
zuo ir sunder phliht.
und dô sich der kunic riht
mit sînem her, als man sach,
ze tal bî der tizach,
als in sîn sin lêrte,
gegen agrim dô kêrte
des kunigs muoter zart
mit sunder hervart:
dô herzog rade was gestorben, -
der was ân erben verdorben -
den si sîn dô niht gunden,
die heten sich underwunden
der selben herschaft.
nû kom si ouch mit kraft
den selben ze vâr
sô ungemechlichen dar,
daz si sich muosten ergeben
und nâch irem willen leben.
unde dô daz wart versliht
und nâch irm willen verriht,
wider heim kêrt si dô.
nû het ez alsô
ein unger geschaffen dâ,
daz sîn lôn hernâ
niht gar guot wart.
ez was ein grâf von hôher art,
der si beswâret het.
nû hôret, waz si tet.
ein edel wiltpræte
mit kostlichem geræte -
dâ was gift inne -
daz sande si ze minne
dem grâven, des ich ê gewuoc.
unde dô man imz für truoc,
dô genâdet er ir sêre
und ouch lîhte vil mêre,
denn er het getân,
hiet er sich reht verstân,
wie ez umb die spîse lac.
des sites, des si dô phlac,
daz si im ir rihte sande,
der ist gemein in ungerlande.
darumb wold er ir widerkêren
die rihte, die si zêren
im het gesant -
ein guoten vasant,
des het in got berâten,
der was schôn und wol gebrâten.
nû dûht in widerzæme,
ob ir der vasant niht kæme
in einem müesel guot.
als got dick wunder tuot,
swer sich der untriu gesellet,
daz si den dicke vellet,
alsô geschach ouch dâ:
der unger legte sâ,
daz er der gift darin niht weste,
in dûhte daz allerbeste,
daz si im gesant het hin,
den vasant legt er darin
und sande ir den sider
zêren hin wider.
des wuohs ir beider nôt:
gelîche âzen si den tôt,
an dem wiltpræte er,
daz si im het gesant her,
an dem müesel si sam tet,
daz si selb getempert het,
daz ietwederz dâ verphlac
des lebens, diu schulde lac
nur ûf ir eine,
wand er grôz noch kleine
weste umbe die gevære,
daz dhein gift dârinne wære.
dâvon si beide sturben.
dô si alsô verdurben,
den grâven man der erd enphalch,
...
klagten klegelich.
schôn und êrlich
si zuo der erden kam,
als dem kunic wol gezam,
der ir ze sun was benant.
dô der kunic überwant,
dem er ze schaden reit,
sîn herze im dô seit
künftigen ungemach.
wider heim was im gâch,
und dô er under wegen was,
dô kômen im brief; dô er die las,
dô vant er daran,
dâvon im freuden zeran,
daz sîn muoter was tôt.
die klagt er sêr, des gie im nôt,
wand er het vil an ir verlorn.
grimmiclich was sîn zorn:
er wolde, daz ez wær verswigen,
daz sîn muoter was gezigen,
ir wær diu gift von walhen komen,
dâmit daz leben was benomen
dem grâven und ouch ir.
ir sult gelouben mir,
daz andrê der kunic fruot,
sô gar verkêrte sînen muot,
dô im diu muoter was gestorben,
daz er vil nâch was verdorben
an kuniclicher wirdikeit:
überhuor und trunkenheit
wurden mit ir kraft
an im sô sigehaft,
daz man in darumbe hazte.
an güete er ouch lazte,
die ein ieclich kunic haben sol,
wande niht ziert sô wol
zepter unde krône,
wan daz sich ein kunic hab schône
an triun, güeten, wârheit, barmunge.
swelhem kunig alsô gelunge,
daz er daran belibe stæte,
hey waz der freuden hæte
in dem himelrîche dort!
unstæt wurden sîniu wort.
des tet er alles niht ê
von ungern kunic andrê.
dô er in die erde kam,
dô wurden im sô gram
sîn lantherren alle gelîch,
daz der hôhsten sumelich
trahten sêre ûf sîn leben.
gerne heten si im vergeben.
dô was sîn huote starc,
wand der kunic was sô karc
ûf all erzenîe list,
daz manic sieche genist
von sîner êre gewan.
er hiet sich immer wol begân
nur von erzenî,
wær er rîchtums gewesen frî,
sô wol was im diu kunst kunt.
er het ze maniger stunt
daz leben verwandelt:
sô man in denn verhandelt
nâch sîn selbes râte,
sô kam er wider drâte.
ze jungst kom ez darzuo,
ez wær spât oder fruo,
swenn er ezzen wolte,
daz er bî im niht dolte
der unger deheinen,
grôzen noch kleinen,
si muosten al sîn walch,
den er sich enphalch,
daz si sîn vor vergift huoten.
niemen torste des gemuoten,
daz er im diente zuo dem ezzen,
wan ein juncher vermezzen,
der was von welhischer art.
dem selben êwart
getrûte er für die andern
alsô, daz er in liez wandern
mit alliu diu, und er az,
doch muost er ê credenzen daz,
swaz man im truoc ûf den tisch,
ez wær fleisch oder fisch.
des selben er alsam
an dem trinken war nam.
und swie grôz huote dâ ergie,
daz in alles niht vervie
und diu grôze huot,
im wurde lîp und guot
mit gifte an gewunnen.
nû hôret, wie si des begunnen.
der grâf dominicus
und einer hiez diometrius,
die gelobten den andern
ze werben und ze wandern
mit den sachen alsô,
daz si sîn alle wurden frô.
dccxviii. nû hôrt, waz si ervanden.
hinz walhen si sanden
ich enweiz wie vil marc
nâch gift, diu was sô starc,
daz unmuglich wær gewesen,
daz ieman möht sîn genesen,
in swen si komen wære
einer grûz swære.
und den junchern,
den im der kunic sô gern
ze tische lie dienen,
den begunden si vienen
und giengen im sô lange mit
mit irem listigen sit -
heimlich giengen si im zuo
mit miete spâte unde fruo -
unz daz er in gehiez,
swaz man in wizzen liez,
daz wold er verdagen
dem kunic noch ander iemen sagen,
dô si vergewisten daz,
dô ructen si hin nâher baz
und lobten im zuo der stunt
veneziære hundert phunt,
daz er alsô gewurbe,
daz der kunic sturbe;
des müest er immer geniezen.
daz guot, daz si im gehiezen,
daz gâben si im halbez dâ,
daz ander wolden si im sâ
zehant bereitez geben,
sô er in schiede von dem leben.
nû was der walch sô gîtic,
daz er zehant betrehtic
wart ûf iren willen,
tougen unde stillen
swuoren si es alle drî.
< swer nû der witzigiste sî>,
sprâch der walch,< under uns drîn,
der mache daz hie an schîn
und ervinde uns den sîn,
wie diu gift kom in in>.
ditz heten si in irer aht.
unde an der dritten naht,
dô kom gegangen der walch
und sprach:< als ich iu enphalch
habt ir daz erfunden?>
si sprâchen:< wir enkunden
uns erdenken niht,
mit welher geschiht
ez zuo möhte gên>.
der walch sprach:< ich verstên
mich ûf einen list -
wan daz der kunic sô kluoc ist,
daz erz lîhte marht.
wær ein mezzer gewarht
mit einer langen klingen,
daz solde man dem kunic bringen,
sô bæt ich in, daz er mirz gæbe,
sô hiet ichz wol mit urlæbe,
daz ich im dâmit
ob dem tische snit:
sô volfüerte ich wol,
swaz ich gelobt hân unde sol,
unde sust deheiner tât,
wand der kunic selber mezzer hât,
dâ man im mit muoz snîden>
...
dccxix. des morgens, dô der kunic was
frôlich in sînem palas,
dô kam dominicus gegangen.
der wart wol enphangen,
wand den selben diep
het der kunic sô liep
und getrût im für die andern wol.
nû zôch der untriwe vol
zuo gesihte der walhen
ein mezzer ûz der malhen:
daz mezzer daz was kluoc,
schoen und kostlich genuoc,
und was diu klinge lanc.
sô hab er undanc,
der ez dar brâhte
ûf den sin und er gedâhte!
der grâf dominicus
sprâch zuo dem kunig alsus:
< daz mezzer lâ dir niht versmâhen>.
dô begunde dar gâhen
der walch, den ez gehôrte an,
und sprach:< herr, ich sol daz mezzer hân,
daz ich iu dâmit snîde -
unsanfte ich daz lîde,
daz iur tischmezzer sô murre sint>.
dô sprach der kunic:< ich enphint,
daz dû daz mezzer gerne treist.
nû tuo dâmit, als dû weist.>
dô der ungetriwe man
daz mezzer gewan
und dô der kunic ezzen wolde,
als er im dienen solde,
nû hôret, waz er tet.
die gift, die man... het,
die hiez er bringen
und streich si an die klingen
niden bî der hende
und hielt des mezzers ende
vor der gifte vil hart,
und swaz für den kunic wart
guoter spîse getragen,
als ir mich ê hôrtet sagen,
als er die solt credenzen,
dô begund erz enkenzen,
daz in ze kosten an gehôrt,
vor mit des mezzers ort,
dâ der gift was komen niht.
und dô er iegelicher riht
dem kunic ze sehen gaz,
vil eben er dô mâz,
swaz er dem kunic sneit für:
mit williger kür
sneit er daz bî dem hefte,
dâ diu gift mit irer krefte
was gar niulichen
von im hin gestrichen,
seht, mit dem sin
brâhten si die gift in in.
als schier er ir enphant,
dô sprach der kunic zehant
zdem welhischen mordære:
< daz nur nihtes wære
ungerwes vor mir!
dû solt hüeten dir
unde kost niht mêre.
mir gruset sô sêre
unde bin der vorht niht frî,
daz etwaz ungerwes sî
vor mir ûf dem tische>,
< her, dô ich der vische>,
sprâch der walch,< iez az,
zehant ich entsaz,
daz si niht wâren guot.
doch nemt iu guoten muot,
iu gewirret dâvon niht,
ezzet einer andern riht>.
nû het der ungetriwe man
die gift nur getân
an daz, daz zuo der stunt
der kunic stiez in den munt -
den andern gewar ot niht.
nû nam der kunic ieglicher riht
und gap der einem hundelîn,
daz lac in der schôze sîn:
dhein leit dem geschach.
der walhe aber dô sprâch
zdem kunic sînem herren:
< ê ich iu iht liez gewerren,
ê wold ich für iuch ligen tôt
...
iur fleisch, müesel oder visch,
swaz dâ stüende ob dem tisch
oder swie ez wær gestalt>.
dô daz alles niht engalt,
ez wurd ie wirs und wê
dem kunig andrê,
dô lief der selbe walhe hin -
daz lêrte in sîn valscher sin,
daz er in die kamer gâhte.
ein nâterzungen er dô brâhte,
diu was rîchlich
in golt geworht meisterlich,
er tet aber daz mezzer hin,
ê diu zunge kom hin in,
dâ diu gift was an gestrichen,
er sprach wîslichen:
< wær in diser stift
indert ein gift,
sô möht sich niht vertougen,
ez müeste sich ougen
an etelichen dingen.>
nû begunde dringen
der kunic die tavel von im.
er sprach:< gewislich, ich nim
den tôt von disem ezzen,
swie ez halt ist gemezzen,
daz sich der tôt verirret
von den und in niht gewirret,
die mit mir allez daz
und ieglichz habent gâz,
des man für mich ie getruoc>.
dô sprach der mordære kluoc:
< herre, swaz iu anders sî,
ir sît aller gifte frî:
an swiu iu half si misselungen,
daz hundel und diu nâterzunge
brâhten uns wol inne,
ob dhein gift wær hinne.
swie iu halt si geschehen,
ir habt wol gesehen,
sît man ze tische saz,
daz ich alles des hân gâz,
daz hiut ie für iuch kam>.
den kunic man von dem tische nam
und fuort in zuo gemach.
den erzten was gâch
ze tuon, swaz si kunden,
doch wart von stunt ze stunde
ie wirs und wê
dem kunig andrê.
daz wert unz an die naht.
dô zeran im der maht
sô gar, daz er niht mêr sprach.
einem boten, dem wart gâch
nâch beiden grâven in die stat,
die die meintât
heten an getragen.
den hiez diu kunigin sagen
ir leit und ir swære,
daz der kunic sô kranc wære.
darumb was in ein wênic leit.
ir ietweder kûm erbeit,
daz si kæmen dâhin.
sêre klagten si in,
ez gie in aber von herzen niht.
mit smerzen het der kunic phliht
mit des tôdes brunst:
aller sîner erztî kunst
vervie niht als ê
den kunic andrê.
daz wert unz gegen mitternaht.
dô zeran im gar diu maht,
daz er dâvon starp.
und dô er verdarp
und ez diu sêl gerûmte,
niht lenger sich sûmte
dominik der untriwe vol,
einen schuppel boumwol
zôch er ûz dem buosem her,
des sich vor bereite er
zuo des kunigs sterben.
er begunde werben,
daz die frouwen ûz giengen,
daz si niht argen smac enphiengen;
an der selben stunt
ôrn, nasen unde munt
verschuben si im wol
mit der boumwol,
daz diu gift niht sluoc
durch diu selben luoc.
mit diser truge strenger
wolden si dest lenger
ir bescheidenheit verheln,
vor den liuten versteln,
unz man den tôten werden
brâhte in die erden.
den bestate man vil schôn
in daz munster frôn
und sô kostelich,
als einen kunic rîch
ze bivilden gezam.
diu kuniginne nam
solich klag an sich,
daz sîn noch wundert mich,
daz ein frou von sô jungen jâren
sô wîplich kunde gebâren.
ez sol niemen dâfür hân,
daz kunic andrê ir man
mit den tugenden, die er het,
umb si daz verdienet het,
daz si klagt sô sêre:
ir prîs und ir êre
an der selben tugent schein,
und diu art des gesichtes rein,
von der si was geborn,
wart an ir erkorn,
daz man si hernâch
unz an ir ende sach
witiben wîs in klag und riwe:
daz schuof ir wîplich triwe,
diu ûf si erbt und rehte
von allem irm geslehte.
ob ich sîn sunde hab,
sô vergebe mirz, der dâ vergap
an dem kriuze dem schachære,
daz ich die missetât swære,
die man die unger sach begên
an dem kunig andrên,
niht unbefluocht mac gelân.
got herre, nû gedenk daran,
daz immer stæte wesen müezen
diniu wort süezen:
sô ist uns allen daz wol kunt,
daz dîn süezer zarter munt
hât daz gesprochen,
dû læst niht ungerochen
dehein solich mort,
an daz selbe wort,
her got, man ich dich,
daz dû tuost gerich
über daz volc unrein,
daz nû an iren kunigen zwein
mit mort begangen hât
solich missetât.
sende ûf die unger
sô getânen hunger,
als dû wîlen sande
zuo egypten lande
ze leit dem kunic pharaô.
ouch rich ditze mort alsô,
daz der unger wazzer gar
werde nâch bluot gevar.
als dû die selben diet schraht
mit dîner gotlichen maht,
alsô solt dû si schrecken.
send wupel und haberschrecken
hinz ungern sô vil,
daz si in kurzem zil
alle die sât,
die man dâ erbûwen hât,
frezzen ûz der erden,
daz die unger inne werden,
daz dir sint unmære
all ir hern mordære.
schaff ez alsô,
daz der kefer erugô
kom mit solher kraft
sîner geselleschaft
unde frezze al ir heu,
daz si zfuoter noch ze understreu
irem vich niht haben ze geben.
sô müezen si dester wirs leben.
herre got, gewer mich des,
daz cynomia und cynifes -
alsô zwên kever sint genant -
daz der sô vil in ungerlant
mit irm geslehte komen,
daz den ungern werd benomen
wînber unde wîn.
sô müezens ungetrunken sîn.
den ich alsô fluoche hie,
dâmit meine ich nur die,
die mit werken, worten oder rât
sint schuldic an der meintât,
diu an dem edeln bluot ist begangen,
der dâ hât enphangen
kuniges wîhe schône:
mit zepter und mit krône
het er enphangen kuniges reht.
nû prüevet unde speht,
ob ich wâr hab geseit,
dô daz mortliche leit
an kunic ladizlâ ergie,
in mînem herzen ich enphie
wîssagenden gedanc,
daz der zît ergie unlanc,
daz solher herzensêre
ergieng an kunigen mêre.
noch furhte ich des leider,
diser kunige tôt beider
belibe mit in zwein niht,
diu mortliche geschiht
werde groezer fürbaz.
nû rât ich den kunigen daz,
daz si ir selber haben bezzer huot,
wand mir wîssaget mîn muot,
ez belibe niht dâmit,
sît diu leide geschiht
sô gemein ist worden,
daz man die kunic sol morden.
daz ditz ergie, des was fürwâr
tûsent und zwei hundert jâr,
daz kristes geburt geschach,
und in dem hundertsten darnâch,
dô man daz jâr nand alsus:
annus jubileus.
dccxx. hie mit kêr ich snelliclich
mit den mærn gen ôsterrîch.
wie dâ diu mære ligen,
daz hân ich lang verswigen.
ruodolf der furste hôchgeborn,
an tugenden ûzerkorn,
stalte sich darnâch,
daz im meniclich jach,
er tæte ie daz beste,
daz er nutze wesen weste.
von herzen was im leit
unfrid und unrehtikeit.
daz erzeigt er, swâ er mohte,
als verre als im tohte.
des wurden die mötnitzær wol inne.
die heten der kuniginne
beroubet einen koufman.
daz wart dicke kunt getân
dem von kernden mit klag,
wand diu burc in sînem lande lac,
darûf der roup was geschehen.
dô er darzuo niht wolde sehen,
daz des guots wær wider geholfen,
dô riet dem fursten ruodolfen
sîn selbes sin und muot,
ez wære im niht guot,
wurd ez gebezzert niht.
er sande algeriht
einen boten snelliclichen
von gurke bischolf heinrichen,
daz er kæme zim niht seine,
und nâch hern otten von liehtensteine,
den man dâ den jungen hiez,
daz er des ouch niht liez,
si kæmen bêd hinz wienen,
und den man dô sach dienen
daz lantschrîbamt in stîrlande,
albreht man den nande.
die versâzen des niht,
si kômen dâhin algeriht.
der herzoge si schôn enphie.
unlanc darnâch ergie,
daz si der furste bat,
daz si besæzen drât
mötniz die veste
und die er dârinne weste,
die sîne burgære
maniger hande swære
mit roube heten an gelegt.
die red er sô lang erwegt,
daz er die zwên herren brâhte
an den wec, als er gedâhte.
si lobten im daz,
daz si ân underlâz
besæzen mötniz.
ouch gebôt er ditz
dem schrîbær albrehten,
er sold in dar gerehten,
swaz si von kost bedorften dar.
nû nam der amtman des war,
die zuo den sachen iht guotes tæten
mit werke oder mit ræten,
oder swer darzuo wær geholfen,
der het dem herzog ruodolfen
sunderliep getân,
darumb greif er sich an
verre dester baz;
des fursten vînden ze haz
von sîner sunderphleg
brâht er ouch enwec
für mötniz hin
wol funf und zweinzic man, die sîn
ze urliuc heten unde kraft.
hulde, suon und friuntschaft
nâch des herzogen bet
man widerboten het
den selben mötnitzæren;
daz man si wolt beswæren,
daz tete man in kunt.
und dô vergangen was diu stunt,
daz in wart wider seit
nâch der fursten gewonheit,
dô wart mötniz besezzen,
als sich der herzog het vermezzen.
daz er ez meinte ernstlich,
daz zeigte bischolf heinrich,
ouch was sîn helf niht seine
otten von liehtensteine
und der lantschrîbær albreht
ritter unde kneht
wol funf und zweinzic brâhte dar
den mötnitzæren ze vâr
und dem herzogen zêren.
die begunden alle kêren
spâte unde fruo
ir witze darzuo,
wie man gewun die klûs.
vor mötniz daz hûs
wurden ûf gerihtet dô
ein blîd und guoter rutten zwô,
die wurfen steine swære.
ein meister hiez der burchûsære,
der kunde nutzen diu werc.
für die veste an den berc
wurden si gerihtet ûf.
dô man dâmit ze hûf
daz zimmer zewarf,
des man ze huote wol bedarf,
sô man die veste sol wern,
die man alsô wil behern,
daz geschach, hôrt ich sagen,
wol in vierzehen tagen.
darnâch umbe mittentac
eines sturmes man phlac,
dâmit man in sân
den vorhof ersturmte an.
des wart ir kummer manicvalt.
ze jungist doch die helde balt
niht lenger mohten widerstreben.
dô muosten si sich ergeben,
wand si heten deheinen trôst,
daz si ieman erlôst
von der arbeit und den sorgen,
die si liten unverborgen
beidiu spât und fruo.
daz brâhte si darzuo,
daz si sich ergâben.
des lie man si haben
frist solhe wîle,
daz ir einer mit île
zuo dem fursten kam
und des red vernam.
ze gretze funden si den.
nû moht niemen understên
des herzogen zorn.
daz hûs müest sîn verlorn,
daz sich der furste baz bedæhte
und si niht gar ze leide bræhte,
des wart er dicke gebeten.
swaz si dâ friunde heten,
die rieten niht wan daz,
daz si ez ot versuochten baz.
daz tribens, als si beste kunden.
ze jungist wart daz erfunden,
möhten si mit dheinen sachen
dem herzogen gewis machen,
daz lant und liute und die strâzen
fürbaz von in erlâzen
alles leides wurden
und solher swære burden,
als man si vor sach trîben,
sô solt daz hûs belîben
ganz und unzebrochen.
des wart ein frist gesprochen,
darin dem fursten unverzeit
solt geschehen diu gewisheit,
darin man ouch gelten solt
daz silber und daz golt,
des in den vordern jâren
beroubet von in wâren
der kuniginne koufman.
und swelhez dâ niht wurd getân,
sô solt der herzog ruodolf
und von gurke der bischolf
varen, swie si diuhte guot,
mit dem hûs nâch irem muot.
alsô vertigt man si hin.
der herzog nam daz hûs in
und behielt ez ûf die frist,
als iu vor bescheiden ist.
und dô diu zît was komen,
als daz ir habt vernomen,
daz dô solt sîn ergân,
des wart nihts getân:
wand man vor wol weste,
daz kunde noch geste
niemen dar kæme,
der sich der gewisheit an næme,
noch der daz guot gulde,
darumbe si verluren hulde.
dô hiez âne pûs
der furst brechen daz hûs
nider von grunde.
daz geschach in kurzer stunde.
darnâch über etlich zît,
dô het niht lenger bît
von gurke bischolf heinrich,
er verrihte sich guotlich
mit den êrbæren über al
umbe daz burcstal.
und dô er inz vergalt gar,
dô bût er wider dar
ein harte guot hûs
und ein solhe klûs,
dâvon sich hât gemegent
datz mötniz diu gegent
unde des niht wol enpære
ein ieglich bischolf der gurkære.
ditz geschach, dô man spurt
nâch kristes geburt
der jâre driuzehen hundert,
darzuo einez ûz besundert.
dccxxi. des næhsten jârs darnâch
nû hôrt, waz dô geschach.
von rôm der kunic albreht,
die er des vordern jâres vêht
umb ir untriwe -
der zorn was noch niwe
in des kunigs muot -
an lîbe und an guot
wold er in aber schaden.
darzuo wart aber geladen
her uolrich von walsê.
der kunic enpôt aber als ê
sînem sun herzog ruodolfen,
daz er im wære geholfen
mit liuten gefüegen.
er wolt sich lân genüegen,
daz er im von sînem lande
nur den von walsê sande;
swie ez umb die andern kæme,
daz er ot mit im næme
sîner marcliut hundert man.
ouch wart kunt getân
ruodolfen dem fursten balt,
daz er in sînen gewalt
bræhte, swaz im læge ûzen:
man het manigez lân lûzen,
daz man nû sach rüeren,
die wîl mans niht gefüeren
vor ander unmuoz mohte.
nû im diu stat tohte,
daz erz moht volenden,
dô begund er daran wenden
witze unde sinne.
mûtenberc het er inne
der wilthûsær heinrich.
daz hiez darnâch kurzlich
der herzog vordern an in
und enpôt im alsô hin,
ez wær manigem man bekant,
daz diu burc gehôrt zuo dem lant:
die sold er im wider geben,
wold er des widerstreben,
sô sold im sîn widerseit.
nâch fürstlicher gewonheit
wart im ein fride gemezzen,
der sich het vergezzen,
daz er des noch widerkæme,
die wîle der herzoge næme
sîne rede verguot.
nû was der man sô gemuot,
daz er selten volgte guoter êre
und getrût im selber al ze sêre.
dâvon er schaden nam.
wande dô diu zît kam,
daz der furst ûz ôsterrîch
von walsê hern uolrich
gevertigte hinze swâben
mit den, die er moht gehaben,
und in ôsterrîch gemuozte,
den wilthûsær er dô buozte
sîner hôchvart.
er hiez mit der vart
mit kraft und mit witzen
mûtenberc besitzen,
ez wart alsô gelegt an,
der dâ was amtman
ze stîr und lantschrîbære,
für daz hûs der êrste wære.
der lie sich daran niht bevillen
ze tuon des herzogen willen,
als verre als im tohte:
al die er ûz bringen mohte,
mit den wart er bereit.
mir ist alsô geseit,
daz er an sant dyonisen tac
in dem lavental lac
ze sant poules über naht.
des morgens er gâht
zetal für mûtenberc.
dô kom der von hâkenberc
zuo im des tages darnâch;
her heinrich von hôhenlôch
des næhsten tages dar kam,
als im wol gezam;
offenbâr und niht tougen
von tiuven grâf hougen
sach man komen dar.
wie grôz wær diu schar,
die man zuo sach draven
mit dem selben grâven,
daz belîbet wol verswigen;
doch sold ich iu beinzigen
zelen, ob ichz kunde,
sô geschæchz in kleiner stunde.
swaz man der burcgrâven kande,
die der furste in dem lande
ûf sînen burgen het,
die kômen sâ zestet
und mêrten daz gesinde.
dannoch was harte linde
der besezzen schad.
enhalp der fiustriz stad,
dâ der markt lac,
ligens daz gesinde phlac.
swer daz hûs gesehen hât,
der weiz wol, daz ez stat
ûf einem berge hôch enpor.
dâ lac man sô verre vor,
daz der wilthûsære
von des geligers beswære
was im unbetwungen
noch dehein irrunge
dâvon gewan.
nû kam marschalc herman,
den man nant von landenberge,
von wienen gegen mûtenberge,
dô man davor gelac
wol vierzehen tac,
unde wolde dâ schouwen,
wes der herzog möht getrouwen
der müe und der arbeit,
die er ûf daz besez leit.
dô vant erz unverriht:
dem hûs het geschadet niht
ditze ligen ein jâr,
daz man im tet ze vâr.
nû het der marschalc den prîs,
daz er witzic unde wîs
was ze solhen sachen,
er hiez sich bald ûf machen,
die dâ gelegen wârn,
und hin ûf varn
für daz hûs ûf den plân.
daz wart schiere getân.
alrêrst der wilthûsær sprach,
dô man im sô nâhen lac,
daz man möhte understên
sîn rîten und sîn gên,
daz er von dem hûse tæte,
als er vor getân hæte.
der marschalc herman
schuof, daz man gewan
zwei guot antwerc,
diu wurden für mûtenberc
gefuort, als er enphalch.
nû pruofte der marschalch,
daz daz besez wær enwiht,
kæm der furste selbe niht.
darumb der helt unverzeit
selp gegen wienen reit
und brâhte mit im schiere
den herzogen ziere:
der fuort sîn êrste wâpen dâ.
nû machten sich sâ
hin zuo die grôzen herren,
die sich vor niht wolden kêren
an daz dinc umb ein hâr.
von hiunberc kom dar
grâf uolrich und sîn suon;
alsô sach man ouch tuon
von seckou bischolf uolrich
und von oufenstein den tugentlich;
dem wilthûsær ze gevære
kômen dar die wîzeneckære
und von seidenhoven her kol,
swie im doch tet niht wol
sîner swester ungemach,
die man ûf dem hûse sach.
ouch wart für mûtenberc
der truchsæz von emerberc
her perhtolt geladen
ûf sînes ôheims schaden,
wande man wol weste,
daz die selben veste
der truchsæze gewan
dem von pechelbache an,
dô er in vie
an dem strîte, der ergie
bî mutenberge nâhen.
daz kund in niht vervâhen
den emerbergære
noch den wilthûsære,
swie si daz hûs was komen an,
ez wolde der herzoge hân.
des habt sich sêre wider
dâvon ouch sider
der wilthûsær heinrich.
der herzog ernstlich
gebârte zuo den sachen.
er hiez ûf machen
die blîden und dâmit
werben ir sit,
die dâmit kunden.
die herren begunden
zwischen in bêden
ûf ebenunge reden.
dô was sô rein gemuot
ruodolf der furste fruot,
daz er gevolget het
der herren rât und bet.
der wilthûsær dô zôch
daz dinc al ze hôch,
wand er het ez dâfür ninder,
daz der herzoge den winder
vor der burge læge
und sich der arbeit bewæge,
diu darûf möhte gên.
dô sich des verstên
der herzoge begunde,
dô schuof er an der stunde,
daz man im bereit
ein hûs lanc unde breit,
darin wold er, als er jach,
den winder hân gemach.
ouch bat er alle die
beide dort und hie,
die dâ wolden belîben
und die zît vertrîben
bî im durch sînen willen,
daz si sich niht liezen bevillen,
si trahten darnâch,
daz si gewunnen solch gemach,
als man zeinem winder bedarf.
...
wâ ein stube solde stân,
die er ze winder wolde hân,
kurzlich wurden dâ gesehen
guoter stuben wol sibenzehen,
ân die man tegelichen worhte.
der furste schuof, daz man marhte
al die kost und arbeit,
die er ûf daz besez leit:
die müest gelten der wilthûsære
als tiwer als daz wære,
daz er hiet in sînem lande.
dô daz der wilthûsær erkande,
daz er sîn müest wesen phant,
swie diu koste wær genant,
diu dâ wurde verzert,
und daz man dâfür behert
in und sîne muoter
maniger huobe guoter,
alrêrst er den ernest sach,
unde daz er ê versprâch,
des verhengte er zehant.
gegen blîburc er sant
einen boten heimlich
zuo dem grâven uolrich,
den mand er unde bat,
sô er sîn hete stat,
daz er sich an der stunde
der teiding underwunde:
sîns râts und sîner êre
wold er volgen mêre
danne ander iemans.
der von hiunburc dô dans
zdem herzogen ruodolfen.
dô wâren im geholfen
al die andern herren,
die begunden darzuo kêren
ir helfelichen muot,
daz siz bræhten ze guot.
nû het der furste ellenthaft
an tugenden solhe kraft,
daz sîn gelîch niht mêre wirt,
den tugent sô vollicliche ziert
als si in tet.
dâvon er schiere überret
von den herren was.
swaz man im vor las,
dâvon sîn prîs wurd gemêrt,
daran er sich kêrt.
dâvon diu sache nam ein ende.
in der herren hende
wart diu sache gelâzen.
unlanc die darûf sâzen,
daz siz verrihten mit der vart.
dem herzogen geantwurt wart
daz hûs mûtenberc genant;
ouch muoste er zehant
âne allez widerstreben
zwei hundert marc silbers geben
der wilthûsær heinrich,
umb daz er sich genædiclich
umb in solde an nemen.
des lie der furste sich gezemen.
dô ez wart gescheiden
zwischen in beiden
und diu sach ein ende nam,
der herzog gegen gretze kam
und verriht dâ sâ zestet,
swaz er ze verrihten het
umb daz hûs und ander sache.
varen heim zuo gemache
meniclich erloubet wart,
ouch kêrt der herzog an der vart
ûz gegen ôsterrîch.
got sî im bî genædiclich.
dccxxii. die wîl daz hie ergie -
ir habt gehôret, wie
albreht der kunic hôchgeborn
des vordern jâres sînen zorn
râch an dem phalzgrâven ruodolf
und von meinz an dem bischolf:
nû muost ouch nemen sîn gerich
der von kolne über sich
und ouch der bischolf von triere.
albreht der kunic ziere
het daz dinc vor alsô besehen,
swaz in beiden möht geschehen
ze leide unde zungemach,
daz man im des helfen sach
von kolne die burgære
und ouch die trierære,
dâ ietweder bischolf hât
sînen namen von der stat.
daz wart dô wol schîn,
dô kunic albreht den rîn
gen kolne fuor zetal,
dô kom zim über al
balde und niht seine
von kolne diu gemeine
mit aller irer maht,
daz ze leide wurde brâht
der bischolf, ir herre.
des hulfen si sêre.
dô der von koln enphant,
daz er von des kuniges hant
müelich belibe unverdorben,
dô het er gerne geworben,
ob er sich möhte hân erwert.
den het der kunic behert
mit sînen witzen starc
der helf des grâven von der marc,
von gulich und von geller:
der gewalt und lop was dâ heller
denn aller der, die dâ wâren
genendic bî den jâren.
swaz der niderlender was,
die man ze dheinen êren las,
die het mit aller irer maht
der kunic in sîn dienest brâht,
daz si mit her bî im lâgen.
des muost der bischolf verzagen,
wand in twanc grôziu nôt.
dem von meinze er enpôt
und dem phalzgrâven ruodolfen,
wær im von in niht geholfen,
sô verdurb er von ir schulden
und müeste zuo des kunigs hulden
mit verderbnusse komen,
des schade wurd von in genomen.
dô enputen si im drât,
swenn er des gewunne stat,
daz in der kunic hôren wolde,
darzuo er si nemen solde,
und umb den schaden, den er kleit,
wart im hin widergeseit,
er weste wol daz,
daz im doch wære baz,
der noch solde lîden swære,
denn der vert verdorben wære.
itwîzens mit rede kluoc
ergie zwischen in genuoc:
an des krieges urhab
ietweder dem andern schulde gap.
doch vereinten sich schiere
die fursten alle viere,
daz si genâden mochten
und an den kunic suochten,
daz er si irer schulden
lieze komen ze hulden.
daz rieten dem kunic hie
gemeiniclich alle die,
die bî im dô wâren.
den kunic sach man gebâren,
als er ez tæte ungern;
dô aber ez nâch sînen êrn
wol und eben lac,
der hern rât er dô phlac
und lie si ze hulden komen.
swaz si schaden heten genomen,
der was vorteiles ir.
darzuo wart gesaget mir,
daz der phalzgrâf ruodolf
und von meinz der bischolf,
der von trier und der von koln
aller der zoln
muosten verzîhen sich,
die si den wîten strich
heten über al
den rîn ûf und zetal
sich an gezogen.
hie was unbetrogen
der kunic gerochen wol
umb daz, daz si ze tol
gegen im begiengen.
die stet ez ouch verviengen
für ein genâde grôz,
daz si het gemachet blôz
der kunic albreht
der zolle, die si wider reht
sich heten gezogen an.
darzuo der kunic ouch wolt hân
von in hantveste guot,
ob si fürbaz den muot
gewunnen immer mêre,
daz si wider des kunigs êre
begiengen werc oder rât,
sô solden si an der stat
aller der êre sîn behert,
diu in von dem rîche ist beschert.
darüber muosten ouch schiere
die fursten alle viere
bieten ir eit
über die sicherheit.
swes er niht wold enpern,
daz teten si allez gern,
daz ot si wæren fürbaz
sicher vor des kunigs haz.
dô ditz alsô verrihtet wart,
der kunic an der selben vart
sînem sun fridrichen
vertriwet êlichen
von geler des grâven tohter.
mit guoten êren moht er
die hîrât lâzen zuo gân,
wand er was ein mehtic man
an êren und an guote.
dô der kunic nâch sînem muote
daz dinc allez het verriht,
dô sûmt er sich ot lenger niht,
gen swâben man in kêren sach,
dâ er den winder het gemach.
dccxxiii. ir hôrtet wol ê,
wie der kunic andrê
schiet von dem leben.
nû begunden streben
wider einander die ungrischen herren.
etliche sich wolden kêren,
daz in der bâbst ein kunic gæbe,
sô wolden âne sîn urlæbe
einen kunic weln etlich.
des wart in dem kunicrîch
ein kriec michel unde starc.
die phaffen wâren sô karc,
daz si erkanden des bâbstes sit,
daz er des niht vermit,
daz er einen sande
ze kunig in ungerlande.
dô begunden sich ouch zweien
under in die leien:
etlich jâhen dô zestet,
swaz der bâbest rehtes het,
des woldens im entsagen niht;
dô jâhen dise algeriht,
ê daz immer geschæhe,
daz man den bâbst dar geben sæhe
ein kunic nâch sînem muot,
ê wolden si ir bluot
darumbe vergiezen.
die selben niht enliezen,
si sanden ire boten sâ
von bêheim kunic wenzlâ
und enputen im dâ,
sît ir kunic wær gevallen alsô,
sô woldens ninder kêren
ze nemen einen herren,
wan dâ man in gezeigen möhte,
der von rehtem geslehte
und von rehter sipp gehôrt an
iren rehten kunic wêlân.
dem kunic si ouch dô
enputen alsô:
in wære daz kunt
nû vor maniger stunt,
diu des kunigs wenzlâ ane was,
daz man die ze tohter las
kunic wêlân ir erbherren:
wold er nû nâch den êren
trahten, daz man in nande
kunic in ungerlande,
sô wolden in williclich
die herren gemeiniclich
welen und ze herren kiesen,
alsô daz er si niht verliesen
ir arbeit daran lieze
und in daz verhieze,
daz ir arbeit niht wurd verlorn.
wîse liute und niht torn
mit der botschaft kômen dar.
der boten hiez nemen war
der kunic baz danne mîn,
dô man mich sach ze bêheim sîn.
swie wol beheit ir botschaft dô
dem kunic wenzlâ,
er gebârt darzuo wîslich.
zuo der botschaft rîch
wider die boten er jach,
er wolde schier darnâch
besprechen sînen rât.
er besand ouch drât
sînen rât algeriht,
die dâ wâren niht,
vil balde kômen die.
dô si sich gesamten hie,
der kunic si dô freite,
wie in diu sach beheite,
die die unger an in suochten,
die des alle geruochten.
daz si in welten gemeiniclich
ze kunig in ungerischem rîch.
dem man der meisten witze jach,
zuo dem kunige dô sprach:
< herr, ich bin der ein,
der sînen sin ze klein
ze disem rât ahtet.
wand swenn ir betrahtet,
waz iu got êren hât gegeben,
sô solt ir nur darnâch streben,
...
daz er iwerm gebot
hât gemacht undertân:
diu lant, diu man iuch weiz hân
iwer erbekunicrîch,
darzuo gehôret eigenlich
troppou und merhæren.
wer iwer vordern wæren,
die wol kunic hiezen unde wârn,
daz lâz wir allez varn
und nemen nur des einen war,
waz hôher wird und êren bar
iwerm vater sîn erbelant,
dâvon er sîner hant
macht undertân und dienstlich
stîre unde ôsterrîch,
kernden unde krein.
der gewalt was ouch niht klein,
den er het umb al sîn gemerke.
sîn gewalt und sîn sterke
was allen fursten ze grôz,
ê daz er sich verschôz
gegen dem rômischen rîch.
dô sach man in gewalticlich
in ungerlande ligen
und zweier strît gesigen
den ungern in ir lande an,
dô der kunic wêlân
het zeinander brâht
die groesten maht,
die er gewan bî dheiner zît.
weder ê noch sît
widerfuor nie mêr
dheinem kunic von bêheim solich êr.
daz erb und dannoch mêr,
edel kunic hêr,
dâvon iur vater hie
ditz allez begie,
daz ist iu allez undertân;
darzuo siht man iuch hân
zwei lant grôz und wît,
dâ bî alter zît
ein kunicrîch ist gewesen,
als ir wol habt gelesen
an den hantvesten, die noch sint beliben,
daran man vindet geschriben,
wie diu lant sint komen her
krackou unde zudemer.
zuo dem guote manicvalt
ist iu leider bezalt
nur ein einiger suon.
wil der reht tuon,
als ich mich versinne,
der mac wol gewinnen
êrn und guotes vil.>
dô sprach an dem zil
wenzlâ der bêheim herre:
< ich engert niht guotes mêre
mînem sun noch mînem lîp;
nû hân ich ein wîp
junc und in der gestalt,
sul wir beide werden alt,
des ich wol enphinde,
sô mug wir wol kinde
gewinnen genuoc.>
dô sprach der râtgeb kluoc
< edel kunic wol gemuot,
ob iu got sô wol tuot,
daz mîn frouwe von kalîs,
edel, rîch unde wîs,
süne bî iu treit,
êrn vil und rîcheit
gewinnent die von ir muoter:
drîer lande guoter
werdent si gewaltic -
kalîs daz lant genendic,
darzuo syras und pomeran,
daz mîn frouwen erbet an.
wolden si nâch êren streben,
sô mugen si harte wol leben,
wande diu driu lant,
diu ich hân genant,
hân ich hôren rechen,
sô man die wârheit wil sprechen,
umb ein guot starc:
achzic tûsent marc
geltent si al jâr,
sô si urliugs sint bar.
ob des dannoch niht wære,
wolt ir in solhe swære
iuch stôzen und ze solhen sorgen,
daz ir âbent unde morgen
lîp unde guot
müezt haben in solher huot,
als ir sîn wolt geniezen?
des möht iuch wol verdriezen.
wir haben daz wol vernomen
von den ungern, die her sint komen,
daz si und ir gesellen
anders niht enwellen,
dann ob ir herre welt werden
aller ungerischer erden,
daz ir dan selbe dâhin vart
und daz kunicrîch bewart,
als ein kunic tuon sol sîn lant.
si jehent, roup unde brant
des geschæch an disem zil
in ungern sô vil,
daz in eines herren,
der in möht bekêren
die und ander klag,
wær durft alle tac.
herre, nû wizt ir wol,
ob man iu die wârheit sagen sol,
daz ungerlant ist wît:
ob ein kunic alle zît
selten stille læge
und nur umb rîtens phlæge,
sô hiet er dannoch vil ze schaffen
mit leien und mit phaffen,
daz er daz selbe kunicrîch
verrihte ordenlich.
ze diser arbeit phliht
habt ir iuch gewenet niht,
daz iu mit rîten si sô gâch.>
der kunic wenzlâ dô sprach:
< ob ich ez sô gerne hæle
und den ungern vor stæle,
wie gereisic ich wære,
sô ist ez an mir schînbære,
daz ich darzuo niht bin gezogen,
daz ich mit dem bogen
nâch der unger sit
sehs raste eines tages rit
und mich nâch in mug gebrechen.
aber ein dinc wil ich sprechen:
der dâ her was ê,
von este kunic andrê,
dem slûnte als übel als mir
ze rennen über die rivier
mit den valben über heide.
er und ich, wir beide
hân grôzes schaden niht getân
mit dem bogen ûf dem plân,
und ist er ouch kunic gewesen,
die wîl der tôt in lie genesen,
und wær gewaltic noch hiute
landes unde liute,
hiet in der tôt lâzen.>
die an dem râte sâzen,
die sprâchen:< solt wir mit urloup reden,
ez ist zwischen iu bêden
gewesen ungelîch:
ir sît ein kunic hôch und rîch,
sô ist niemen oder er weste,
daz her andrê von este
was ein gar arm man,
dô er sich des kunicrîchs nam an.
nû merkt, waz doch an im geschach.
die unger im sanden nâch
ir boten hinze walhen;
daz er in wîten malhen
bræht und in bulgen swære
vil veneziære,
des wâren en und dis
datz ungern gewis.
dô was der ôheim sîn
von venedien her albertîn
sô kluoc und ander sîne mâge,
daz siz sazten ûf die wage
nâch dem sprichwort gemein:
kum heil dir von dem hauenstein!
« ob aber im misselinget,
ân daz er mit im bringet,
wirt daz verlorn,
daz muoz werden verkorn,
des andern er verliuset niht,
swaz man in hie haben siht. »
si wâren sô karc,
daz si kûm ûf hundert marc
von welhischen landen
bereitschaft mit im sanden.
und dô si wurden gewar,
daz er sô lutzel brâhte dar,
dô wart er sô unwert,
daz sîn ze herren niemen gert.
alsô fuor der tumbe
in dem lande umbe,
dâ sîn ze herren niemen wolt,
unz in der grâve arnolt
vie und übel handelt.
und wie er mit im wandelt,
daz habt ir ê wol vernom.
doch swie ez darumbe kom
und swie vil er smâcheit
mit der vancnusse leit,
under aller der geschiht
verlôs er dennoch niht
sînes erbteils nie,
den er ze walhen lie,
umbe einen phenninc.
umb iuch ist ez ein ander dinc:
swaz ir iuch nemet an,
soldet ir dâvon lân
anders denne nutze wære,
gewislich daz bære
hin für nimmer mêre
iwer krôn dhein êre.
noch merket einz, daz wir iu sagen,
daz mug wir iu niht verdagen,
ob uns triwe volget mit:
ez dunket uns ein fremde sit,
daz ir durch diu kint,
diu noch ungeboren sint,
iwern lîp wolt stôzen
ze sorgen alsô grôzen:
ân unsern rât ir daz tuot.>
den kunic dûhte niht guot,
dô er an sînem rât
der verhencnus niht hât,
darzuo in truoc sîn wille.
er sweic darzuo stille.
er begunde ahten
mit im selb und betrahten,
wie er dâmit wolde varn.
die boten, die im wârn
von ungern gesant,
den gap sîn milte hant
guotes über die mâz.
ûf ein sin tet er daz:
sô sîn miltikeit
wurde geseit
zungern in dem lande,
daz man dâbî erkande
sînen grôzen rîchtum.
durch den selben frum
macht er die boten rîch
und vertigt si guotlich,
sô si kæmen hin heim,
daz si den kunic von bêheim
lobten sô sêre,
daz die unger dester mêre
sich liezen gezemen
in ze herren nemen.
die boten er dô
vertigte alsô,
daz er die unger des bat,
daz si an ir aller stat
vier herren im sanden,
die si erkanden
sô wîs und sô endehaft,
daz si zuo der botschaft
wol füegten an allen dingen.
mit den wold er zende bringen
die sache über al.
ouch sand er âne twâl
sîn boten sunderlich
mit manger kleinât rîch
zuo grâf ybanen:
den hiez er bitten und manen,
daz er selp zuo im kæme
und sîn red vernæme;
des wold er im sunder wanc
immer sagen danc.
grâf yban die bet,
die im der kunic tet,
enphie tugentlich
und sîner gâbe rîch
hiez er im genâde sagen,
er sprach:< ich wil gedagen,
daz ich zuo im rît -
ze swie getâner zît
mir mîn herr enpiut,
ich und mîn liut
sint im ze komen undertân.>
sus vertigt er die boten dan
gegen bêheim wider.
daz brâht den kunic sider
an daz gemerc sô nâhen,
daz zuo im mohte gâhen
grâf yban von valbach.
kurzlich daz geschach,
daz grâf yban zuo im kam.
vil brieve er mit im nam
von den hôhsten, die man kande
datze ungern in dem lande,
die hiez der grâve alsô machen,
swaz er an den sachen
lobte oder tæte,
daz hetens alle stæte.
dô grâf yban kom geriten,
mit friuntlichen siten
der kunic in enphie,
und dô daz ergie,
dô greif man zuo der sprâch.
des kuniges muot stuont darnâch,
wie er des bekæme,
daz man sînen sun næme
hinz ungern an sîner stat.
grâf ybanen er des bat,
daz er darüber sich bedæhte
unde imz zuo bræhte
gegen den andern hern.
< daz tuon ich vil gern,
als verr ez an mir lît.>
dô sîn den kunic dûht zît,
daz der grâve reit, ze guoter naht
in die herberg im brâht
des kunigs kamerære karc
bereites silbers tûsent marc;
darzuo man im bringen sach
unversniten scharlach,
vedern vil und ander rîch wât
und sô rîchiu kleinât
von silber und von golde,
daz man daz wolde,
swâ er ir hin ze phande gert,
si wæren tûsent marc wert;
darzuo ein ors grôz,
daz man sîn genôz
enmöhte zuo den stunden
in zwein landen hân funden.
ie der man gedenk in sînem muot,
ob diu handlung wære guot,
die man im in der herberg tet.
ez was des kunigs bet,
ez wære grôz oder kleinez,
des sîn gesind bedorfte einez,
daz man im der driu geben solde,
ob man sîn hulde haben wolde.
dô grâf yban gesach
die handlung, diu im geschach,
er sprach:< sol ich leben,
ich wil immer darnâch streben,
daz ich und die friunt mîn
begên den willen sîn.>
daz der man witze het,
daz schein an maniger stet
unde doch gerlich,
dô der kunic rîch
mit dem grâven yban
des morgens reden began.
dô sprach er:< herr, ir habt
mich sô grôz begâbt,
daz ich got bitten wil,
daz mir kom daz zil,
daz ich darzuo tug,
daz ichz verdienen mug.
doch wil ich iuch bitten
in râtsamen siten,
daz ir mir gebt dester min,
herre, ûf den sin,
daz ir ze geben habt dester mêr
den ungern, die noch koment her;
lieber herre, wand ob ir
nimmer niht gegæbet mir,
sô wold ich doch dienen iu,
und sag iu, herre, umbe wiu:
von iwers vater hant
ist mir diu êr bekant,
daz ich nâch tiutschem orden
ze ritter bin worden,
des die unger niht phlegen.
ich hân mich des bewegen,
daz ich der immer wil heizen,
der in ungerischen kreizen
iu dienet und ouch anderswâ.>
dô sprach der kunic wenzlâ:
< ich muoz daz klagen,
daz ich bî mînen tagen
niht daz hân erkant,
doch ob iu mîns vater hant
iht êren hât getân,
daran ich iuch hiut man
unde daz ir der müezt sîn,
dem diu furderunge mîn
immer sol sîn bereit,
die wîl mîn lîp daz leben treit,
daz ir mir des schuldic sît,
daz man ze diser zît
mich einer bet gewer,
der ich von herzen ger,
und sag iu doch, wes:
die unger muotent des,
daz ich selbe var dâhin,
daz füeget weder mir noch in,
wande ich bin ein man,
der nû niht gelernen kan
die ungerischen sprâch,
nû gedenket iu darnâch:
einem kunic füeget wol,
daz er selbe sol
hôren alle tac
der nôtturftigen klag
und daz ers mit gerihte wende;
ez ist unbehende,
daz ein tulmetsch gediht,
dâ ein kunic zuo selp wirt gewîht,
daz ist fride und geriht:
sô er daz selb enmac niht
âne tulmetschen volbringen,
sô muoz im ofte misselingen
an dem, dâ ze aller frist
sîn sêl umbe phant ist
gen dem starken got.
sô ein kunic der gebot,
der er von gote waltet
...
sô kumt der tac, daz bezzer wære,
daz er kuniges nam enpære>,
sprâch der kunic ze grâf yban:
< einen sun ich hân
in der gestalt und in der jugent
...
daz er lernt in kurzem zil,
swelhe sprâch er lernen wil;
sô bin ich ouch des muotes,
daz ich lîbs noch guotes
mînen sun niht enlâz,
swenne sich im füeget daz,
daz er des bedarf.>
diu red, die dâ für warf
der kunic dem grâven yban,
dâ pruofte er wol an,
daz er den sun gern
den ungern gæb ze hern
und daz er gerne wær dâheim
bî merhæren und bêheim.
wîslich rett er dô
im ze lieb alsô:
< her, swaz ir habt geseit,
daz ist wol diu wârheit.
ich und mîn genôz
für ein gelucke grôz
mugen ez wol zellen,
sô wir ez wellen
rehte verstên,
sô mac ez nimmer ergên,
daz ze maniger frist
in ungern ergangen ist.
ez ist wâr und ungelogen,
daz von ôstrîch die herzogen,
die unser marke sint gesezzen,
etwenne wâren sô vermezzen
unde der geturste phlâgen,
daz si in ungerlande lâgen
mit her vor unsern vesten
und sich daran mesten,
daz si an uns râchen iren zorn.
daz wirt fürbaz verborn,
sît uns got hât gefüeget,
solher êren, der uns genüeget,
daz die zwên kunic genant,
von bêheim und von ungerlant,
sô gar vereinet sint
als vater unde kint,
die eines willen sullen leben.
herre, ich wil iu des geben
mîn triwe unde mînen eit,
daz ich niht durch noetikeit
iwern willen an den dingen
gegen ungern wil zende bringen.>
sus wart der grâf yban
gevertiget von dan,
daz er sîn dheinen wandel gert.
der kunic hete in gewert,
hete er iht torst gelitten.
dô der von dannen was geriten,
vil kurzlich darnâch
man aber zuo rîten sach
hôher unger vier,
zwên bischolf, seit man mir,
und zwên hôhe grâven.
mit den sach man zuo draven
burgær von den steten,
die ouch den gewalt heten,
swaz si lobten dâ
dem kunic wenzlâ
offenbâr oder stille,
daz wær ir aller wille.
die boten wurden aber dô
enphangen alsô,
daz sîn zuo dem zil
die bêheim dûht ze vil
der kreftigen hab,
die er den ungern gap.
si sanden den heimlichisten rât
zuo dem kunig an ein stat;
si sprâchen:< herr, iu sî geseit,
daz ez sêre misseheit
den iwern algelîche,
daz ir die unger macht sô rîche
und iur kamer als gar læret.
die unger habent bewæret
ein altez sprichwort an in,
daz gêt ûf den sin,
die wîl daz dinc alsô stêt,
daz diu schîbe eben gêt,
sô sol man si niht stên lân.
wir müezen eines sorgen hân,
des lant und liuten nôt ist;
wand ob iu zuo der frist
an dem lande zungern misselinget,
des uns ein sorge zuo dringet,
daz iu der kunic albreht
an den sachen ist ungereht
und der bâbest alsam,
daz er bî kristenlicher gehôrsam
den kunic sêre mant,
daz er ungern daz lant
dem stuole scherme und ouch dem,
der ez von im ze lêhen nem
und dem erz wil lîhen.
daz mac darzuo gedîhen,
daz ir urliuc müezet hân:
waz welt ir danne grîfen an,
habt ir niht varendez guot?>
der kunic sînen muot,
darûf er was verkoln,
sîm rât noch het verholn
unz an dise stunt.
dô macht er in kunt,
wes er het gedâht.
er sprach:< ir hern, nû aht
vil eben unde wîslich,
ob der unger kunicrîch
solde wesen veil,
wie grôz müest sîn der teil,
der darzuo töhte,
daz manz dâmit vergelten möhte;
und sô irz ûf daz hôhiste
ahtet - des iu niht gebriste -
mit allem dem guot,
des iu ze vil dûht in iwerm muot,
umb daz wær dannoch wol veil
des landes der zehent teil.
dccxxiv. daz iuch wunder nimt
der milte, diu mir zimt,
gegen den ungrischen hern -
daz het ich iu gern
lenger verswigen;
nû ist ez darzuo gedigen,
daz ich iu die geschiht
lenger wil verswîgen niht:
mir ist der kunic albreht
worden ungereht
darumbe, daz mir daz versmâht,
dô ich im zuo brâht
die sache gegen dem kunig adolfen,
der ich im ouch hân geholfen,
sô ich beste kunde,
für die selben stunde,
swes ich an in gert,
des wart ich nie von im gewert.
dâmit ist mir bescheint,
daz er mîn niht enmeint.
dâgegen hân ich
vil wol gewarnet mich:
mit dem von francrîch
bin ich sunderlich
vereinet und verphliht
und alsô verriht,
swaz unser einen an gêt,
daz dem der ander gestêt
spâte unde fruo
mit lîbe und mit guot darzuo.
dâvon sol iu niht wesen leit,
daz mînes guotes geleit
sô vil hinze ungern wirt.
wand ob mir got die sælde birt,
daz ich gewaltic wirde dâ,
sô weiz ich ninder anderswâ
zwêne kunige alsô rîche
als ich und der von francrîche.
wer möht uns beiden widerstreben?
ich wil im des mîn triwe geben,
kæme er gezogt
albreht der rômisch vogt,
swenn er wil, ûf daz velt,
er vindet strîtes widergelt.
wir bêde haben den muot,
ist daz wir mit guot
mugen niht gestillen
des bâbstes unwillen,
sô verweg wir uns sîn drât
und gê, als ez ganc hât,
die von cecili und arragoun
noch nie gerou,
daz si sich sîn habten wider,
dô si der bâbest nider
von irn landen wolt gesetzet hân,
durch sîn gewalt noch durch den ban
liezens im des iren niht:
daz selb uns ouch ze tuon geschiht.>
dccxxv. des kuniges rât began
trûren, dô man
an des kuniges wort
die wârheit gehôrt,
daz er sich heimlich
mit dem von francrîch
alsô verbunden hât
ân ir wizzen und ân ir rât.
wand ez was alsô ergangen,
geendet unde an gevangen,
daz der bêheim dehein,
er wær grôz oder klein,
von êrste unz ze leste
darumbe niht enweste
ân einen râtgeben, het er,
von basel bischolf peter,
der het ez allez an getragen,
die bêheim begunden klagen
und sprâchen:< herr, uns füeget niht,
daz wir fürbaz iht
haben ze tuon mit den sachen,
got well iuz guot machen,
sus kan ez nimmer werden guot:
swer wider diu zwei houbet tuot,
daz rîch und daz der bâbest treit,
des wizze wir die wârheit,
ez ergêt selten,
ez müez sîn enkelten,
der ez mit willen tuot.
iwer êr und guot,
des müezt ir jehen
von dem rîch ze lêhen;
sô habt ir sunderlich
ein amt von dem rîch,
darzuo ouch iur wal gehôrt:
wert ir der êren gestôrt,
sô wær bezzer vermiten.>
mit grôzen unsiten
sprâch zden herren sâ
der kunic wenzlâ:
< war tuot ir iwern sin?
ein sô hôher kunic, als ich bin,
wænt ir den sô lîhte scheiden
von den êren beiden,
der ir mich hie verdamt?
diu wal und daz schenkamt
darzuo hân ich solich reht,
ob der bâbst und kunic albreht
zuo einander wolden legen
unde mich dâvon erwegen,
si müezen arbeit darzuo haben.>
antwurt des gâben
dem kunic wenzlâ
sîn râtgeben sâ:
< herre, wir haben vernomen,
mac mit nihte nâher komen
deheinem fursten denn dâmit,
daz er in vêht nâch kamphes sit,
ein frîer man sîn genôz,
diu sach ist swære unde grôz:
swelhes dinc alsô stât,
daz in diu sorge an gât,
der traht ist er behende,
wie ez nem ein ende.
dccxxvi. ez ist offenbâr und wizzenlich,
daz der keiser friderich,
der iwer beider herre was,
vil kummers an sich las,
dô in diu phafheit vêht -
daz doch ein teil was unreht,
des manic wîser phaffe jach:
doch dô man sach,
daz ez der bâbst gebôt,
durch der gehôrsam nôt
muost man in verbannen.
nû sehet, waz iu helfe danne
und dem von francrîche sam,
ob iu der bâbest wirdet gram:
der in darzuo macht,
daz ir bêde wert geswacht,
des rîches vogt gereht,
daz ist der kunic albreht.>
nû begunde zurnen sâ
der kunic wenzlâ
unde sprach sâ zestunt:
< ez ist diu sache noch niht kunt,
wie wir uns erneren megen
unde wie wir wellen enkegen
dem bâbste bonifaciô.
umbe den lît ez alsô,
swer gewalt hât
und gegen im ze reden hât,
der wirft im under ougen
ein dinc, ob er sîn wolde lougen,
daz man bewærn wol mac,
sô sich füegt der tac:
daz er dem heiligen man
daz bâbstamt an gewan,
der celestinus hiez;
und dô er in verstiez
des gewaltes und der êre,
dô tet er im mêre,
er lie in verderben
in sîner vancnuss unde sterben,
daz noch hiute niemen weiz,
in welher lande kreiz
er in hât verborgen,
seht, ob er daz müez besorgen!
und ez jehent gewis
die meister von paris,
ez mac der bâbst bî sînem leben
daz amt niemen ûf geben,
daz wellen si gewis machen
mit manigen grôzen sachen,
daz siz vindent geschriben.
ouch hât er vertriben
zwên ûz den cardinalen,
daz si im niht gehâlen
sînes unrehtes.
sô ist ouch kunic albrehtes
unreht offenbâr:
der fuor ze vâr
ûf zuo dem rîn
dem rehten herren sîn,
der dâvon verdarp,
und wie er daz rîch erwarp,
daz ist ouch den fursten kunt.>
< herre, für iwern munt
sol diu rede niht mêr gên>,
sprâchen ûz den herren zwên,
< welt ir vermîden
spotlichen arcwân lîden:
wand ob ez niht westen
in den landen die besten,
sô hât man iuch sîn hôren jehen,
swaz im ze frum sî geschehen
gegen dem kunig adolfen,
des habt ir im geholfen
mit liuten und mit guot.
her, wandelt iwern muot,
oder ir enphâhet smæhe.
seht, ob diu red geschæhe
von iu dem kunic ze gevære,
dâ diu samnung der fursten wære,
sô trüege man her für
iur brieve über die kür,
die hab wir gehôrt
von worte ze wort:
die stênt alsô, daz ir verjeht,
daz ir den kunic albreht
von stîr und von ôstrîche
ze herren welt dem rîche
und nemt daz ûf iwern eit
ûf triwe und ûf wârheit,
daz daz rîch mit im behalten sî,
wand er sî alles des frî,
daz in der kür möht geirren
oder von den êren virren.
an den selben brieven ouch stât,
wie umbe sîn missetât,
der er überwunden wart,
ze meinze an der selben vart
von den fursten, den der gewalt
mit rehte ist bezalt,
vier leien und drî bischolf,
von den der kunic adolf
sî entsezt und verzalt
von êren und von dem gewalt,
der im volget ê nâch,
die wîl man im des rîches jach.
an dem brief hôrt man iuch jehen,
wie daz allez sî geschehen
mit urteil und mit reht.
und wie der kunic albreht
dennoch nâch dem strît
über eteliche zît
alliu diu reht guotlich,
diu er het an dem rîch,
swie diu wærn genant,
in der kurfursten hant
ze frankenfurte gap
und tete sich dô ab
kuniges reht und nam;
und wie daz darzuo kam,
daz er zuo dem andern mâl
von den kurfursten über al
dem rîch ze herren wart erkorn;
und dô der furste hôchgeborn
erwelet unde prüevet wart,
wie er dô an der selben vart
wart gefüeret hinze âch,
dâ im allez sîn reht geschach
mit wîch und mit der krône;
und wie im darnâch schône
mit worten und mit werk
die fursten znurenberc
leisten, des si zallen stunden
dem rîche sint gebunden,
dccxxvii. daz ist allez wâr und wizzenlich.
ob der kunic von francrîch
dâ inder iht sæhe
kunic albreht ze smæhe,
daz stüend dem selben man
dâ sô übel niht an,
als ez tuot iu,
und sagen iu, her, von wiu.
dô ditz allez ist geschehen,
des enhât er niht gesehen,
wand er hât dâmit niht ze schaffen
als die leienfursten unde phaffen,
die mit der kür umbe gânt:
sô habt ir mit iwer hant
datz dem hove sîniu reht
geleist dem kunig albreht:
ir muost iuch dar lenken
unde korende schenken
ûz einem kophe guldîn
dem kunig und der kunigin,
dâ si gekrônet sâzen
und mit einander âzen.
ir muost ouch sîn ze herren jehen,
dô ir iwer lêhen
von sîner hant enphienget
und im den eit begienget.
hiemit welle wir gedagen
und dâvon niht mêre sagen,
und swaz wir iu haben geseit,
darzuo uns unser triwe leit:
hin für geschehe iwer wille,
daz ist, daz wir swîgen stille
und lâzen iuch varn nâch iurm muot,
ez kome zübel oder ze guot.>
< daz tuot>, sprach dô sâ
in zorn der kunic wenzlâ,
< ir habt mir halt ze vil geseit.>
< herre, daz ist mir leit,
daz iuch sîn dunkt ze vil:
ez kumt aber noch an daz zil,
daz ir sîn jeht ze wârheit,
swaz wir iu haben geseit.
wænt ir daran wol ze tuon,
daz ir iwern eigen suon,
der noch leider niht
mit sîn selbs wizzen ist beriht,
sendet hin under die diet,
den ir untriu daz riet,
daz si den kunic ladizlâ,
des ungerlant muos jehen dâ
zeinem rehten erben,
frumten ze verderben?>
< nein>, sprach der kunic wenzlâ,
< ein velbin, hiez weidâ,
durch die verlôs er den lîp
von dem, der ir jach ze wîp.>
dô sprâchen die herren:< des ist niht;
wir sîn des wol beriht,
daz der selbe valb
mit willen gie einhalp,
swen der kunic nâch sîner gir
wolde slâfen bî ir,
vil wol er im des gunde,
unz ûf die stunde,
daz ez die unger an legten
unde in darûf erwegten,
daz er in ze tôde stach.>
dem kunige was ungemach,
daz man mit red in widertreip.
niht lenger er dâ beleip,
er gie in zorne drâte
von in ab dem râte
und schuof mit sînen kameræren,
die unger, die dâ komen wæren,
daz man der in der ahte phlæge
unde daz man niht verlæge,
swes ir schaffær eines gerte,
daz man in der drîer werte.
ze leide tet er daz den,
die dâ wolden understên,
daz er des iht wurbe,
dâvon er verdurbe.
doch dô die herren kluoc
ir triwe niht für truoc,
dô liezen si in
volfüeren sînen sin
und riten, leien und phaffen,
dâ si heten ze schaffen.
des næhsten tags darnâch
die unger man sach
ze hove rîten êrlich.
der kunic enphie si guotlich,
als man liebe geste sol.
er erzeigte in daz wol,
daz si im wâren liebe geste,
allez daz er weste,
dâmit er sich in gelieben mohte,
daz tet er als verr im tohte.
darnâch über etlich stunde
zwischen in man begunde
teidingen aber sâ.
des der kunic wenzlâ
vor und ouch dô gert,
des wart er gewert,
die unger lobten hie
für sich und für al die,
die man herren nande
zungern in dem lande,
daz si næmen gern
ze kunig und ze hern
von bêheim des kunigs suon;
und daz siz wol mohten tuon,
des was in âne widerstreben
voller gewalt gegeben,
darüber brâhten die geste
guote hantveste
dem kunic wenzlâ.
der muoste sweren dâ,
daz er spât und fruo
sich rihten solt darzuo,
daz er den sun in ungerlant
in einem môneit sant,
in irte denn êhaft nôt,
siechtum oder der tôt -
sust sold unz nihtes erwern.
dô muosten ouch die boten swern,
daz si zuo der friste kæmen
hinze brunne und dâ næmen
iren hern den niwen
und daz si in mit triwen
füerten hin heim.
des kunigs sun von bêheim,
was ouch wenzlâ genant,
den nâmen si zehant
und sazten in ûf ein alter.
ûz dem antifnær und dem salter
wart über den jungen
vil dô gesungen.
darnâch giengen si hin
und knieten für in
und swuoren im drât
an aller unger stat
hulde und gehôrsam.
dô daz ende nam,
die unger gerten sâ
urloubes dâ.
der kunic muotes frî
durch sîn kurtoisî
si belîben bat.
des widersagten si im drât:
ze werwort si jâhen,
diu zît wær sô nâhen,
ûf die si wider komen solden,
daz si sich niht wolden
lenger sûmen hie.
der kunic si dô varn lie
ze herberg an irn gemach
und sande in hin nâch
ahtpære kleinât rîch.
der kunic lobelich
milte gegen in niht verbarc,
ir iegelichem tûsent marc
ze sîner sunderêre sande
ir junger kunic ûz ungerlande;
dâmit er si besunder êrt,
daz was wol tûsent marc wert.
alsô wurden die boten heim
gevertiget von bêheim.
die fuoren an der wîle
hin heim mit balder île.
dccxxviii. dô der bêheim kunic sô gelanc,
dô stuont aller sîn gedanc,
wie er den sun êrlich
bræht in sîn künicrîch,
darzuo er was erwelt.
ez belîbet von mir ungezelt,
waz ez muoste kosten:
ein argez herze wær zebrosten,
daz gebens het bevilt;
dô was er sô milt,
daz in niht verdrôz
ze tuon die koste grôz,
die sîn sun haben solde,
sô er hin varen wolde,
dâ er krôn und wîhe solde haben.
dô diu zît begunde nâhen,
ûf die die unger solden komen,
als ir vor habt vernomen,
ze rehter zît kômen sie,
grâf yban und alle die,
die sîn der kunic het gebeten
und die imz gelobet heten.
der kunic enphie si mit freuden.
schalles unde geuden
was daz lant vol.
den ez aber geviel niht wol,
der was vil under den hern,
die ez sâhen ungern,
wand in ir herze wol seit,
daz schade unde smâcheit
dem lande widerfüer dâvon.
dâ wold aber sich niht kern an
wenzlâ der kunic hêr:
ie mêr unde mêr
unde man imz werte,
er darûf zerte.
dô ez allez bereit wart,
daz ze sîner heimvart
der junge kunic haben solde,
niht lenger man dô wolde
sûmen sich dâ.
der alt kunic wenzlâ
ieglichem unger sunderlich
enphalch dô flîziclich,
und gerlich grâf ybanen,
den begund er manen
und den herren sînen bruoder
mit maniger zeher fuoder,
die offenbâr und tougen
giengen ûz sînen ougen,
dô er sîn liebez kint,
daz er vor und sint
mit lieb het umbegurt,
den ungern antwurt.
dô si sich wolden heben,
dô wart aber gegeben
den ungern sô grôzez guot,
daz ez die bêheim sêre muot:
swie vil ir dar kam,
die ot heten herren nam,
den mêrt er ir hab
mit sô getâner gab,
daz si sîn dem kunig immer mêre
sagten lop und êre.
die unger alle gelîch
wurden sô lieplich
gevertiget heim
von dem kunic von bêheim,
daz si sîn genuogte alle.
hin fuoren si mit schalle;
soumær und kamerwagen
sach man swære tragen,
die dem jungen kunic volgten mit.
dienestlichen sit
sach man die unger kêren
an den jungen kunic irn herren.
dô si in hinz oven brâhten,
gegen im dô gâhten
nunnen, munich und phaffen
...
dem geistlich gewalt
über die stat was bezalt.
swaz glocken wâren in der stat,
die hôrte man als drât
erschellen und erklingen.
mit liuten und mit singen
erzeigten si dô,
daz si sîn wâren frô.
si fuorten in an der zît
in ein schoene munster wît,
daz ist gewîht und erbouwen
zêren unser frouwen.
ûf dem alter in dem kôr
huoben si in enpor,
dâ lâsen si und sungen
über den kunic jungen,
daz den liuten wurde offenbære,
daz er ze kunig erwelt wære.
darnâch fuorten si in
in den kamerhof hin.
in der selben klûse
wont der kunic mit hûse.
dâ schuof man den gesten
gemach den allerbesten,
den dehein man
in der stat moht gehân.
die unger riten zuo
spâte unde fruo
und buten flîziclich
dem kunic ze dienste sich
ûf den trôst sîns milten muotes,
daz er von bêheim des guotes
in ouch teilte mit.
nâch unlanger bît
die herren, die ûz bêheimlande
sîn vater mit im sande -
den enphalch der kunic wenzlâ,
daz si beliben sô lange dâ,
unz daz der junge herre
enphienge kuniclich êre
ze wîzenburge schône,
wîch, zepter unde krône -
die lâgen tac und naht
mit aller irer maht
den ungerischen herren an
und dem bischolfe von gran,
daz er den kunic dâmit êrte
und die wîhe für kêrte.
mit flîze ouch die selben bet
der grâve yban tet.
dâvon ez ouch geschach.
kurzlich darnâch
fuorten si in
gen wîzenburge hin
mit grôzer hôchvart.
dô er gekrônet wart,
der erzpischolf von gran
zuo im dar gewan
ander bischolf zehen,
die wurden dâ gesehen.
dô diu wîch ergie
und der junge kunic enphie
wîhe unde krône,
dô fuorte man in schône
her ze oven wider.
dô urloubten sich sider
die geste, die dâ wârn
von bêheim gevarn
darumbe mit im dar,
daz si solden nemen war,
wie man ez mit im ane vienge
unde wie ez im ergienge:
swaz daran was geschehen,
daz hetens allez wol gesehen.
dâvon huoben si sich
gegen bêheim den strich
und brâhten irem hern diu mære,
wie ez dort ergangen wære.
swer mich nû frâget,
wie mich des sô hab betraget,
daz ich niht mêr hân geseit
von der kost und der rîcheit,
diu an der vart
zungern getân wart,
dô der kunic junge
enphie die wîch und die krônunge,
wârumb ich daz vermiten hân,
daz wil ich iuch wizzen lân:
swer dem gelucke sô trût,
daz er grôziu gemiwer bût
ûf mollen unde weichen grunt,
dem ist diu êre unkunt,
die uns got selbe geben hât;
der spricht an einer stat,
daz lese wir kuntlich:
eim wîsen man ich den gelîch,
der sîn dinc alsô geschaffen hât,
daz sîn hûs gebûwet stât
ûf ein gruntveste,
diu steinîn ist und veste.
daz bû, daz got meinet,
dâmit er uns bescheinet,
sô ein ieglich man
iht wil grîfen an
sachhafter dinge,
wil er, daz im gelinge,
sô sol er niht vergezzen,
er sol vil eben mezzen,
ê der anevanc ergê,
wie daz ende bestê.
swenn er daz ahtet
und wîslich betrahtet
und ouch dâ gedenket an,
sô mac im unmuglich missegân.
dem tete niht gelîche
von bêheim der kunic rîche:
der macht den anevanc wæhe -
wie aber dem ende geschæhe,
darûf enaht er selber niht.
sô man im ez dan verriht,
von den, die im guotes gunden
und die ez ûz nemen kunden,
sô het er sîn niht verguot.
sîn hôchvertiger muot
truoc in ûf einen sin,
ez möhte niemen wider in,
ob im stüend bî helflich
der kunic von francrîch.
daran in der von basel efte.
des ungetriwen geschefte
und des valschen meintât
der fursten vil verrâten hât.
der schuof ouch daz hie,
daz ez der kunic an vie.
den dûht, er het der werlde hort,
dô des landes zungern ein ort
sînen sun ûz der wiegen zucte
und im ein krône ûf ructe
dâmit er sich selbe trouc.
ez ist niht ein ohsenoug
der unger kunicrîche!
êren und guotes rîche
ist dârinne manic man,
dem daz von grâf yban
harte sêre versmâhte,
daz er einen kunic brâhte
ân iren willen in daz lant.
darumbe sich entrant
zwischen in diu friuntschaft.
swaz der unger ist wonhaft
gegen der tîzach und niderhalben
bî den wonent die valben,
sirven, zokel und walach,
der wonung und gemach
stôzt an die tæterischen marc -
von den sint si sô starc,
wold in der grâf yban
mit samt dem bischolfe von gran
gesezzen sîn ze urliugen,
si müesten sich smiugen
vor ir einem zaller frist,
der vil maniger dâ ist.
ouch sach manz missevallen
den sibenburgæren allen
und dem bischolf von golitschâ
und swaz hôher herren sitzet dâ
her ûf und hin ab,
daz der von bêheim gap
sînen sun hin in sô drât
ân ir willen unde rât.
die selben herren alle gemein
wurden des enein,
daz man zehant
êrbære boten sant
zdem bâbest, die im klagten
und ouch im daz sagten,
si wolden von sîner hant
hinz ungern dem lant
gerne nemen einen herren
und die gehôrsam für kêren,
der si zallen stunden
dem stuole wærn gebunden.
diu botschaft beheite dô
dem bâbste bonifaciô.
und die wîl die boten lâgen dâ,
nû komen ouch sâ
boten gerant,
die het dar gesant
von bêheim der alt.
guot manicvalt
sand er zuo den mâlen
dem bâbest und den cardinalen,
daz man sîn bet erhôrte
und sînen sun niht stôrte,
alsô daz er sîn urlæbe
und sînen willen darzuo gæbe,
daz er zungern krône trüege.
diu bete dûhte wol gefüege,
die die miet enphiengen dâ.
nû het der kunic wenzlâ
gedingen, im wær forderlich
der kunic von francrîch.
dô schadet ez im mêre,
wand sich heten sô sêre
der bâbest und sîn brüederschaft
verwarren in vîntschaft
mit dem franzois philippe.
daz hete sich gehebt alsô,
als ich iu noch wil sagen -
ob ich iuz gern wolt verdagen,
daz muoz ich darumbe lân,
daz sîn gedenket nieman
an allen den croniken, die wir lesen,
daz sô grôz fremde sî gewesen
und daz ez ie gestuont sô hezlich
zwischen dem bâbst und dem von francrîch
als zuo der selben stunt,
daz wirt iu noch kunt:
swen wir iu nû für geben
...
sô sag ich ouch daz,
wie sich gefuogt der haz,
des der von bêheim enkalt.
brieve manicvalt
der von francrîch het gesant
den cardinalen, die er kant:
die mand er der geheim,
daz den von bêheim
...
die brief, die er sant hin,
der wart der bâbst gewar.
nû hôrt, wie er darzuo gebâr.
ir habt wol vernom,
wie von francrîch kom
in welhischiu lant
der karlot genant,
unde wie er dâ warp
in des bâbstes dienste, daz er starp
und sîn sun alsam.
dô den sun got nam
und man im sach missegên,
der liez ouch junger süne zwên
in welhischen kreizen,
der ein was ruopreht geheizen,
dô hiez der ander alsus
karulus claudus.
dô diu kint hôchgeborn
in des bâbstes dienste heten florn
den vater und den aneherren,
dô begunde darzuo kêren
der bâbest sîne witze,
wie er gefüeget ditze,
daz diu kindel wurden
irer swære burden
von dem stuol ergetzet,
des si wârn entsetzet
in dem dienst der phaffen.
daz wart alsô geschaffen
durch des bâbstes geniez:
der dâ ruopreht hiez,
der wart kunic genant
über pullen daz lant,
darzuo im der bâbest lêch
ein gâbe, der in gar verzêch
von arragûn kunic friderich,
cecili daz kunicrîch,
dem ez zerbe was benant.
dô jach der bâbst, daz selbe lant
wær den stuol an erstorben,
dô keiser fridrich wær verdorben
in der phafheite ban.
dâ wart manic tûsent man
leider umb ersterbet,
dô die bæbste wolden hân verderbet
friderichen und jacoben,
daz si niht wolden verloben
an cecili die gewer.
manic grôzez her,
daz der bâbest sant
in cecili daz lant,
daz dô verdarp von in beiden,
ê der kriec wart gescheiden.
des ich hie wil gedagen.
ich wil iu diu mære sagen,
wie diu andern kint
wurden ergetzet sint.
karulus claudus
der wart ergezt alsus,
daz im wart geholfen
gegen dem rômischen kunic ruodolfen,
daz im der gap sîn tohter.
nû waz ergetzung moht er
im groezer getuon?
bî der gewan er ein suon,
der wart ouch karl genant.
den selben knaben zehant
wîht der bâbest schône
mit zepter und mit krône
ze kunig ungarischem rîch
und gebôt vesticlich
hinz ungern phaffen unde leien,
daz si âne allez zweien
disem kunic wærn undertân,
und verbôt bî dem ban,
daz si sich iht solden kêren
an deheinen andern herren
und daz si dem kunic von bêheim
sînen sun sanden wider heim.
der bâbest âne underwint
mit grôzer rîcheit daz kint
den ungern in ir lant
ze kunig und ze herren sant.
der bâbest ouch dô
in einem consistoriô
selp kundet daz,
swer sich fürbaz
selp dâmit betrug,
daz er sich selp an zug
zungern kuniges gewalt,
der solde sîn verzalt
kristenlicher genâden
und mit dem ban überladen
und von gote sîn gevêht.
von rôm dem kunig albreht
enpôt er, er het im zêren
einen juncherren
von sîner swester geborn
darzuo gewîht und erkorn,
daz er solt kunic sîn und heizen
in ungerischen kreizen.
darzuo gebôt er unde bat
von dem gewalte, den er hât
hie ûf erden von gotes wegen,
daz er in sînen phlegen
sînen ôheim hæte,
wand swaz der bâbest tæte
an dem juncherren,
daz tæt er im zêren
an sîner swester suon;
darumb sold er ouch tuon
allez daz im guot wære,
und ob niht verbære
von bêheim kunic wenzlâ
den selben kunic zirren dâ
wider den stuol und daz rîch,
sô solde in vîntlich
bezzern kunic albreht
und büezen nâch des rîches reht,
daz diu frevel müest riwen in.
alsô enpôt er im hin.
dccxxix. die sache alle geschâhen,
daz ez die boten an sâhen,
die zuo der wîle wâren dâ
von dem kunic wenzlâ.
wes solden si lenger bîten?
ân urloup sach man si rîten
balde wider heim,
dô si dem von bêheim
sagten diu mære,
wie ez dort ergangen wære,
den erzurnt daz sêre.
er sprach:< ê ich dis êre
mînen sun liez ûf geben,
ê müest ich und er leben
in des bannes burde,
unz ein ander bâbest wurde>.
hinz ungern er zehant
sînen boten sant
zuo grâf ybanen.
den begund er manen,
daz er sîn triu an im behielte,
daz er mit in beiden wielte
hin für immer mêre
aller der êre
beider kunicrîche.
guotes und gâbe rîche
sand er wol ein fuoder
im und sînem bruoder,
daz si ir triwe niht vergæzen
und ot veste sæzen
ze dienste sînem suon.
daz si daz gerne wolden tuon
unde immer tuon daz beste
und an irn triwen wesen veste
sînem sun, irem herren,
unde daz si niht kêren
an den bâbest wolden iriu reht
noch an den kunic albreht,
des buten si manigen eit,
triu und sicherheit
dem kunic wenzlâ
bî sînem boten sâ.
doch tuon ich iu kunt,
daz zuo der selben stunt
und die boten dâ wârn,
in ungerlant kom gevarn
der kunic von welhischem lande,
den der bâbest dar sande;
wand der bâbst einen legat
mit im dar gesant hât,
der sîn gewalt macht breit
gegen der phafheit
und gegen allen den,
die daran wolden stên,
swen in der bâbest gæb ze herren,
dar si sich wolden kêren;.
swaz der selben leien was,
dô man den vor las,
wie der selbe kunic was her komen,
dô si daran heten vernomen
die durchnehte und die sliht,
dô swuoren si im algeriht
und wâren dem bâbst bereit
ze leisten undertænikeit.
ouch muosten an den stunden
die bischolf allenthalben kunden,
daz der nû rehter kunic wære,
der von dem bâbst her komen wære.
und dô man daz gebôt,
dô huop sich angst und nôt
datze ungern über al.
etlich jâhen zuo dem mâl
unde stuonden daran,
si wolden den ze herren hân
âne allez widerstreben,
den in der bâbest het gegeben;
sô jâhen etelich,
ê si ir frîez kunicrîch
mit sô getânen sachen
wolden eigen machen,
daz si ez dem bâbste gæben,
der gehôrsam woldens sich gelæben,
der si hinz rôme wærn gebunden,
daz sich des underwunden
der bâbest unde sîne phaffen;
si wolden mit dem lande schaffen
nâch iren alten siten,
wand ez heten erstriten
ir vordern mit ir kraft
ab der heidenschaft,
die ez in eigenschaft heten.
des legten den steten
zuo an dem zil
der hôhen grâven vil
mit dem grâven yban,
die den von bêheim wolden hân.
dccxxx. die kriege, die si huoben
die enputen dem kunic wenzlâ
von ungern sîn suon -
und waz er darzuo solt tuon,
darüber suocht er sîn rât -
unde oven diu stat,
diu enpôt dem kunic rîch,
si wolden vesticlich
spâte unde fruo
sînem sun legen zuo
mit ganzer triwen kraft.
mit diser botschaft
her ze bêheim kômen sider
des kunigs boten her wider
und sagten im die wârheit,
sînes suns gelegenheit
und den kriec, den er truoc.
der bêheim was genuoc,
die sîn wâren frô,
daz im gelanc alsô,
dô ez geschach ân iren rât,
daz er sîn einigen sun hât
von im alsô geschicket
und in sorg gezwicket,
der einem kinde was ze vil.
wande über ein kurzez zil
der welhisch kunic kom gevarn
und der unger vil, die mit im wârn,
für oven die stat
und vordert an die drât
daz man den her ûz gæb,
der ân des bâbstes urlæb
sich des lands het underwunden,
daz er vor manigen stunden
dem stuol hinz rôme wære
mit zinse dienstpære.
daz der des dinges alsô gâhte,
den burgæren daz versmâhte
unde jâhen algeriht,
si wolden sîn ze kunic niht.
die unger mit drô
legten sich dô
ûf den berc an der zît,
der ob der stat ze oven lît.
dâ lâgen si frî
ganzer tage drî.
dô wart in geseit,
daz sich grâf yban bereit
mit allem sînem geslehte
und daz er gerne mit in væhte.
dô dûhte daz die geste
sîn daz aller beste,
daz si zuo dem mâl
bî der tuonou zetal
hin wider in kêrten,
unz si ir her gemêrten,
wand si zuo der zît
dem lantvolc mit strît
niht möhten widerlegen.
die in heten in ir phlegen
den kunic von walhenlande,
den tet daz vil ande,
daz man in niht sach bringen
sô vil phenninge,
als man sach tuon
von bêheim des kuniges suon.
der lucas und der ugram
zehant, dô daz kint kom,
dô nâmen siz ze in,
alles ûf den sin,
ob er het brâht ze lande
florîn und bisande,
die ûz golde sint geslagen;
ouch sach man in tragen
dienesthaften muot -
ich wæn ouch umbe guot -
den grôzen amadeus,
der sich schrîbet palatinus,
und der lazlâ fia weibot
der bot sich ouch ze solhem gebot;
daz selbe ouch tâten
bischolf und alle die prelâten,
die man erkande
zungern in dem lande,
ân die zwên ich dâvon nim,
den von rab und den von vezprim:
die wolden ze herren hân
den jungen kunic wenzlân,
von bêheim des kuniges suon,
unde anders niht tuon,
wan des si heten gesworn
von bêheim dem hôchgeborn.
alsô gie ez entwer,
hiute hin, morgen her;
in dem lande über al
was von dem irresal
weder fride noch gerihte.
swer sich zeinem kunic phlihte
mit dienste und mit suon,
swaz der moht getuon
dem andern ze widerdriez,
durch niht er daz liez.
klein was ir beider gewalt:
dâvon ez übel wart gestalt...
des wil ich nû gedagen.
ich wil iu aber sagen,
wie der kunic albreht
behert des rîches reht,
sô er beste kund und mohte,
als verre im tohte.
dccxxxi. der herzoge von hollant
dem von hanegeu was benant
von rehter sippe ze mâc.
dô der tôt lac,
der lie deheinen erben.
nû begunde an den kunic werben
der von hanegeu flîziclich,
daz er im hollant lich
unde sêlant darzuo.
nû horet, waz der kunic tuo.
dem von hanegeu dô
antwurt er alsô:
wand ez nâch lêhens orden
dem rîch wær ledic worden,
sô müest er mit der tât
varn nâch der fursten rât,
den des rîches reht wær kunt.
unde über etlich stunt
der kunic gegen hollant
sînen boten sant,
daz si sich an den stunden
der lande underwunden
in des rîches gewalt.
dô des der helt balt
von hanegeu wart gewar,
der kom ouch balde dar
und vertreip von dan
kunic albrehtes man,
die er dar gesant het.
dô man daz kunt tet
dem kunig albrehten,
der begunde sich gerehten
zeiner hervart.
schiere daz wart
gekündet zuo dem mâl
den fursten über al,
hinz den der kunic sich versach,
daz in des rîches smâch
leit wær durch in;
daz si mit im dâhin
füeren mit schalle,
des bat er si alle,
dem von hanegeu ze schaden.
alle die er het geladen,
die wâren im der vart bereit.
nû wart ouch widerseit
dem von hanegeu umb die schulde
des rîches gunst unde hulde.
dccxxxii. nû horet, waz der tet.
dô er vernomen het,
daz im der kunic was gehaz,
er entwelte nû fürbaz,
er fuor snelliclich
an den kunic von francrîch
unde klagt dem, waz er dolde,
daz der kunic von rôme wolde
ûf in varn mit her:
nû entug er niht ze wer,
er wold im denne drât
helfe tuon und rât
still und überlût,
des er im wol getrût.
dô der von francrîch vernam,
durch wiu der zuo im kam,
der grâf von hanegeu,
dô moht sich diu untreu,
diu stæt mit im het phliht,
lenger verhelen niht.
der im dô klagt,
heimlich er den frâgt,
wie er darzuo wolt gebârn.
er sprach:< dâ wil ich mich wârn
und bin ouch komen umbe diu,
hân ich dhein helfe von iu,
daz ich mich sîn weren wil>.
dô sprach an dem zil
der von francrîch:
< swer in wîslich
wolde überwinden,
dem wold ich wol ervinden,
wie man sich geræch an im>.
er sprach:< swaz ich vernim
von iu râts und lêre,
des volgt ich iu mêre
denn ander ieman>.
er sprach:< sô enkan
ich bezzeres niht,
wan daz ir algeriht
den kunic der vart alsô wendet,
daz ir boten zuo im sendet,
die iu mit sinnen
einen fride gewinnen.
die boten suln ouch wesen
an listen sô ûzerlesen,
daz si an den sachen
einen tac machen,
ûf den der kunic kæm her ab:
ob der von hanegeu niht hab
ze hollande reht,
daz den der kunic albreht
sîn hulde gewinnen lâze
in sô getâner mâze,
daz in sîn genüege
und dem rîche wol gefüege.
sô daz geschehen ist,
in der selben frist
sult ir iuch darzuo warn,
swenn er her nider kom gevarn,
daz ir iuch daran furdert
unde in ermurdert
mit listiger kerge
an der sprâch oder an der herberge
und nemet alsô râch.
sô gewinn wir alle gemach
vor dem wüeterich>.
dô der von francrîch
disen rât getet.
dô was daz sîn bet,
daz er verholen belib
und daz manz ot vertrib.
dccxxxiii. dô der von hanegeu sich
geurloubt, den strich
gegen heim er kêrt.
daz in het gelêrt
von francrîch der veig,
darûf sîn gedanc seic.
boten êrbær genuoc,
die listic wârn und kluoc,
sande er an den stunden,
dâ si den kunic von rôme funden,
swaz in enpholhen was ze werben,
des liezen si niht verderben,
ez ist iu wol bescheint,
wie ez der von hanegeu meint
und welch meinung er het
zdem geleit, daz er dem kunic tet
den rîn hin ze tal.
nû wizzet sunder twâl,
der kunic was muots sô vest,
und hiet er halt wol gewest,
daz er in gevære
dar geladen wære,
er wære dennoch niht beliben.
die boten ir dinc triben
sô lange und sô sêr,
unz daz der kunic hêr
von in überredet wart,
daz er gelobte die vart
und einen tac ze haben,
wand si im für gâben,
swelch sache im uneben lægen,
die solt man ze niumegen
im alle machen sleht,
ouch hiez den kunic albreht
mit flîzigen siten
manen unde bitten
der herre, der dâ het
nâch des kunigs bet
vertriut sîn tohter êlichen
sînem sun herzog fridrichen,
daz er im zêren
den selben juncherren
mit im fuort ze tal,
daz man zuo dem mâl
bestætigte die hîrât.
swes man den kunic daran bat,
daz lobt er ze tuon:
in fridebærem suon
ûf ir beider treu
zwischen im und dem von hanegeu
sold ez stên ûf eine zît
âne allen widerstrît,
diu darzuo wart genant.
die boten zehant
begriffen die heimvart,
dô diu sache wart
geendet nâch irm willen.
helen unde stillen,
als si wol kunden,
der sache meinung si begunden,
unz daz si zuo irm herren kômen,
in den der untriwe samen
der von francrîch het gesæt.
nû horet, waz der tæt.
still und heimlich
warnet er sich
darzuo, sô der kunic kæme,
daz man im den lîp benæme;
der umbe die geschiht
leider weste niht
und sich ouch niht versach,
wan des man wider in jach,
daz daz ân gevære
sleht und durchnehtic wære.
doch dô diu zît kom,
als ir nû habt vernom,
diu zwischen in gesprochen was,
der kunic zesamde las
sînen heimlichen rât.
dhein samnung er hât,
wan die teglichen diet,
der sîn hof niht geriet.
wol het er niht lâzen,
swaz hern dort niden sâzen,
den was gemachet kunt,
si solden zuo der stunt
zuo im komen dar.
ouch het im fürwâr
der von koln geheizen,
er wold ûz sînen kreizen
zuo den teidingen
hundert ritter bringen
zêrn dem rômischen vogt.
alsô her nider zogt
der kunic ellens rîch.
sînen sun friderich,
daz der mit im niht fuor hin nider,
daz was dem kunic sider
vil nâch übel gerâten:
wand siz dâfür hâten,
er wolde mit der tât
die gelobten hîrât
lân belîben unverriht.
des was aber niht:
den junchern der vart
irt, daz er kranc wart,
und ander sache dhein.
an dem kunic wol schein,
daz er wan guotes sich versach.
er liez im wesen gâch
ze tal bî dem rîn.
nû solt der tac sîn
gewesen ze niumegen.
dâbî nâhen was gelegen
diu burc, dâ der herr ûf saz,
mit dem der kunic sich vermâz
zwischen ir kindern hîrât,
als man vor vernomen hât.
mit dem der von hanegeu
wart enein der untreu,
daz der kunic hôchgeborn
daz leben solde hân verlorn
in sînem hûs.
darûf deheine grûs
der kunic nie gewan.
und dô der selbe man
in luot durch hûsêr,
albreht der kunic hêr
lie sich des erbitten.
die herren al sîn bîten
ze niumegen in der stat.
ein klein gesind er hât
zuo im genomen.
und dô er mit dem was komen
ûf der burc, dâ er sold ezzen,
der sich der untriu het vermezzen,
der het vor alsô geschaffen,
daz wol hundert man in waffen
sich verborgen hâten
in keler und in kemnâten.
die heten sich vermezzen,
ê der kunic het volgezzen,
sô solden si in hân erslagen.
ez was alsô an getragen,
ez wær spâte oder fruo,
sô der von hanegeu füere zuo
in scheffen ûf dem rîn,
sô solden die bereit sîn
ûf der burc den strît ze heben.
des heten si gegeben
ene unde dis
...
nû hôret, wie ez ende nam.
dô der kunic ûf die burc kam,
dô het der vînt des flîz,
daz der imbîz
schiere wurd bereit,
daz ir veicheit
an dem kunig ende næme.
wenne der von hanegeu kæme,
des was er wartunde.
nû kom in kurzer stunde
ein bote und hiez ezzen.
der wirt übels vermezzen
furt den kunic drât
hin an die stat,
dâ man ezzen wolde.
als man billich solde,
wazzer man nam.
und dô ieglicher kam
zdem tische an sîn sedel,
in dem selben wedel
kom ein bot gestrichen
zdem kunic heimlichen
und rûnt im in sîn ôr,
sîn wartet hie vor
ein juncfrou, des wirtes kint.
dô gie âne underwint
der kunic aleine für die tür,
daz im niemen volgt her für.
si fuort in heimlich her dan
und sprach:< swie ir habt getân
unêrlich an mir,
sô wil ich doch, daz ir
triu von mir enphâhet.
nû aht, daz ir bald gâhet
von hinnen, furste hôchgeborn,
oder ir habt daz leben florn,
und sît daran niht laz>.
< sagt an, frou, wie kumt daz?>
si sprach:< der von hanegeu
hât die untreu
gelegt mit mînem vater an:
gewâpent wol hundert man
ligent hinne verborgen,
den ist hiute morgen
daz gebot gegeben,
daz si iu daz leben
suln ob dem tische nemen,
nû lât iu bald gezemen
ze gâhen ûz der veste,
daz ist iu daz beste,
wand si wartent anders niht,
wan sô man zuo varen siht
den von hanegeu ûf dem rîn,
sô sol iwer ende sîn.>
der kunic sprach zuo der magt:
< genâde sî iu gesagt
diser grôzen güete!
wie ich den lîp behüete,
dâ rât zuo durch iur wirdikeit
und habt des mîn sicherheit,
kum ich von hinnen gesunt,
daz ich für dise stunt
iu danke immer mêre.>
si sprach:< sô volget mîner lêre,
enphelhet iwern knaben zwein,
daz si tougen und niht sein
diu phert bringen für daz tor,
als ob si davor
an die trenke wellen,
und heizet die gesellen
an den selben wîlen
her zuo dem türlîn îlen.
daz entsliuz ich iu hie.>
dâmit der kunic gie
bî der hend er gevie
sîner juncherren einen,
dem begund er bescheinen,
wie die sache lægen
und wie siz müesten wegen,
ob si solden hin komen.
den rât, den er het genomen,
ze tuon bevalch er in den.
hie mit begund er gên
und saz ouch ze tische.
wiltpræt unde vische
stuont ûf dem tische genuoc.
albreht der kunic kluoc
begunde mit witzen wandern,
er gie von einem zuo dem andern,
als die willigen wirte tuont.
vor swelhem er immer stuont,
mit dem er ein lutzel az.
als lange treip er daz
alumbe nâch der wende
unz an der tische ende.
dâ stuont diu tür nâhen.
dâ durch begund er gâhen,
als ob im wære gâch
an heimlichen gemach.
dâ warte sîn aleine
diu tugentrîche reine,
diu im daz leben nert.
si fuort in unerwert
und entslôz im daz türlîn,
dâ mit pherden drîn
zwêne knaben sîn warten.
dô danct er der zarten.
triu und andâht er ir bot.
hulf im got von der nôt,
er wold ir immer mêre
triu, furderung und êre
erbieten als sînen kinden.
hin gâht der kunic swinde.
diu magt bat sîn got phlegen,
manigen guotlichen segen
tete si im nâch.
dem kunige was gâch
gegen einer veste,
die er dâ nâhen weste,
diu was eines grâven.
dâhin begund er draven.
sorge im entsleif,
dô er den burcperc begreif.
vor dem selben tor
stuonden juncherren vor.
der was einer sô frumic,
daz er den kunic
gar enzît erkande.
ein andern er sande,
der dem wirte sagt diu mære,
wie der kunic komen wære.
ich wæn, daz man ie wurd sô frô,
als der wirt wart dô.
für die porten lief er swinde
unde allez sîn gesinde
dem kunic nâch manigen gruoz
nigen ûf den fuoz,
daz er in sô het gêrt,
daz er dar was gekêrt.
der kunic den wirt ûf hôher nam;
er sprach:< daz ich dâher kam,
darzuo mich trîbet sache grôz.>
dem grâven er entslôz
alliu diu mære,
wie ez dort ergangen wære
und wârumb im was sô gâch.
der wirt sich freute unde sprach:
< got, der allen engeln obt,
der si darumb gelobt,
daz ez alsô ist ergangen.>
der kunic wart an der stunt enphangen
von herren unde frouwen,
daz er wol mohte schouwen,
daz ir herze und ir muot
gegen dem kunic was guot.
der kunic bat den grâven
hin wider draven,
daz er ervaren solde,
ob sîn gesind iht kummer dolde.
der sûmte sich lenger niht,
er kêrt hin wider algeriht.
lât iu kunden unde sagen,
wie diu mære gelâgen
dort, dô man ze tische saz.
dô man guot wîl het gâz,
dô nam si besunder
alle des wunder,
waz den kunic irte,
daz er sich von dem tische virte.
der wirt êren kranc
von dem tische spranc
und wart an der stunde,
wâ er den kunic funde:
er het in gern vergewist,
und dô er sîn vermist
in dem hûs hie vor,
dô lief er zuo dem tor
und frâgt den portenære.
der verrihte in der mære,
ez wær unlange wîle,
daz zwên knaben mit île
heten ûz gerant
und zugen ein phert an der hant.
dô îlt der wirt an die zinne.
dô wart er mit gesihte inne,
daz der kunic dâhin reit.
daz was im harte leit
und muot in vil swinde.
des kuniges gesinde
enwesten, wie gebâren,
dô al die, die in dem hûs wâren,
klagten sô klegelichen,
daz der kunic sô wær entwichen;
si îlten von dem tische ûf
unde machten sich ze hûf
und wolden sich wem
und den lîp ernern
als lange und si möhten.
dô daz grôze brehten
und den ungefüegen schal
in dem hûs über al
hôrten die helde guot,
die dâ lâgen in der huot
dem kunige ze vâr,
die liefen her ûz gar
und wânden, ez wær nû zît,
daz si hüeben den strît.
si îlten hin swinde
an des kunigs gesinde
und wolden die ermordet hân.
nû kom ouch geriten sân
der her, von dem ich ê las,
zuo dem der kunic geflohen was,
und erbeizte vor dem tor.
dâ vant er liute genuoc vor.
der selben er zehant
einen zdem wirte sant,
daz er her ûz kæme
und sîn red vernæme.
der hete des dhein schiuhe niht,
er kæm her ûz algeriht.
der gast gar unsuoz
enphie des wirtes gruoz.
der wirt in dô frâgt,
welch sache in dar jagt.
er sprach:< dâ hât mich der
ziu gesant her,
den ir ûf den tôt
habt geladen ziwerm brôt.
dô hât im hin geholfen got.
nû ist sîn bet und sîn gebot,
daz im kom sîn gesinde>.
daran stamelt er swinde -
ob er si solde lâzen
varen ire strâzen,
daran zwîvelt er vaste -
der wirt sprach zuo dem gaste:
< ir sult mir reht verjehen,
wes ich mich sul versehen
gegen dem kunig albreht>.
< ob er iu sî ungereht,
des hân ich noch niht vernomen>,
sprach der, der dar was komen.
daz tet er aber durch den sin,
daz si dester schierre kæmen hin,
die er in dem hûse het.
dô wart er überret,
daz er in zuo der stunde
ze rîten wol gunde.
und dô die selben geste
von des wirtes veste
ein wênic kômen her dan,
nû sâhen si her gân
wider wazzer ûf dem rîn
terret, koeken, galîn
mêre denn drîzic.
...
daz si kômen niht sein:
an den zugen daz wol schein,
die si an den riemen teten;
daz si sich versûmt heten,
dâfür wolden siz niht haben.
iriu zeichen si gâben,
dô si dem hûse kômen nâhen,
daz man den kunic solde slahen,
des nam der grâve war,
den der kunic sande dar.
er sprach zuo dem wirt:
< nû saget an, wie birt
ir ze disen sachen komen?
oder ist iu sô gar benomen
sinne unde witze?
nû gît zerkennen ditze
iwer untreu,
daz der von hanegeu
mit sô grôzer maht
sô balde her gâht.
alsô was ez niht geret>.
swie gerne dô der wirt het
gelougent und beschônet daz,
dô enmoht er fürbaz,
wan daz er disen bat,
daz er im teilt sîn rât,
wie er nû solt gebârn
und mit den sachen varn.
er sprach:< dâmit hân ich niht ze tuon;
weder frid noch suon
habt ir von dem rîch
noch von aller meniclich,
die dem rîche sint getreu.
ir und der von hanegeu
iu selp übel habt getân>.
dâmit reit er von dan.
der wirt ouch zehant
zuo dem von hanegeu rant
unde seite im diu mære,
wie der kunic hin komen wære.
der wart des leidic genuoc.
vil bald er umbe sluoc:
an der selben wîle
fuor er mit île
den rîn wider ze tal.
der wirt ouch zuo dem mâl
mit im von dannen kêrte:
des lîbs vorht in daz lêrte.
dem kunic trûrens zeran,
dô er sîne man
sach mit dem grâven
hin ûf zuo im draven.
kûm er erbeit,
daz man im seit,
wie diu mære lâgen,
man begund im sagen
allez, daz ich vor las,
wie ez dort ergangen was
unde wie ûf dem wazzer
der von hanegeu niht lazzer
was komen mit grôzer maht,
die untriu, der si heten gedâht,
zenden unde ze volfüeren,
unde wie man in sach rüeren
sîniu ruoder über al
den rîn wider ze tal,
und wie si mit in
den grâven fuorten hin,
der den kunic het geladen
ûf tôdlichen schaden,
und wie ez dort ergangen was:
dem kunic man daz vor las
mit worten ze worte
hinz ende von orte.
der kunic was vil frô,
daz im got alsô
het geholfen von dan.
nû was ouch sân
erhollen der schal
in daz lant über al
nâhen unde verren;
und dô die hôhen herren
die sache vernomen,
zdem kunic si alle kômen
und erzeigten im bêde
mit werken und mit rede,
daz si im wærn getreu.
ûf den von hanegeu
swuoren alle gelîch
und bâten flîziclich
den kunic, daz er
durch des rîches êr
besæz den boesewiht,
der sô mortlich geschiht
wolde hân getân,
des ensolde niht ergân,
sprâch der kunic albreht,
< daz von mir gevêht
werd diu burc oder der kreiz,
dârinne ich den friunt weiz,
der sô wol an mir hât getân,
daz ich mîn leben von im hân.
mit klegelichen siten
wil ich iuch alle bitten,
swâ ir sîn stat vindet,
daz ir den überwindet,
der alein die schulde hât.>
swes si der kunic daran bat,
des wart er gewert
und vil mêr, denn er gert.
ouch wart zuo der stunt
dem kunic gemachet kunt
unde ûf ein ende geseit
an den sachen diu wârheit:
wie der von francrîch
still unde listiclich
die grôzen untreu
mit dem von hanegeu
hete an getragen.
die des kunigs râtes phlâgen,
die wurden des gemein
mit einander enein,
der kunic solt von dannen varn
unde sich darzuo wârn,
daz er daz urliuge
kostlich und âne smiuge
an den hôhsten hüebe an,
die den mein heten getân
und den er billich wær erbolgen.
des sach man in volgen.
der kunic unde al die sîn
wider ûf bî dem rîn
gegen wurmze kômen.
swâ diu sache wart vernomen,
wie man im mit het gevarn,
dô begunden gebârn
die liute alle dem gelîch,
als si ez wolden flîziclich
rechen an dem schuldigen.
nû wart ouch niht lenger verswigen,
dem kunic wart an der stunt
diu wârheit gemachet kunt
von der geheim,
die der von bêheim
het an getragen heimlich
mit dem von francrîch.
dccxxxiv. nû riet man dem kunig albreht,
er hiete des nû reht,
daz er an griffe sâ
von bêheim den kunic wenzlâ,
der sîn undertân
wær und des rîchs amtman.
der kunic wart des ze râte,
daz er sande drâte
zuo dem kunig ûz bêheimlant.
dem gebôt er zehant
bî des rîches hulden,
daz er sîner schulden
ab kæm gegen dem rîch,
daz er sich frevellich
ungerlant het underwunden,
des im niht engunden
weder der bâbest noch er.
er enpôt im ouch mêr:
im het klag getân
herzog loket von pôlân,
daz er in het entwert
und mit gewalt behert
zweier sîner lant,
diu im zerbe wærn benant,
zudmer, krackouwe,
und daz lant ze troppouwe,
des het er niulich ab getân
sînen bruoder herzog niclân
mit gewalt und âne reht;
im enpôt kunic albreht,
daz er daz allez wider tæte,
und waz er mêr ze vordern hæte,
daz lie er in ouch wizzen hie,
ê der zît unlang ergie.
nû was ouch vor in kurzem mâl
komen ein cardinal,
bî dem der bâbest brieve sande:
der bat in unde mande,
daz er mit helfe solde kêren
zuo dem jungen herren,
den er ze kunic het genant
hinze ungern dem lant,
darzuo der stuol reht het;
dem kunic gewalt tet
der von bêheim und unreht.
der bâbst den kunic albreht
bat, daz er in bræhte
in des rîches æhte:
daz tæt er billich,
wand er frevellich
wær gewesen offenbâr
in dem ban mêr denn ein jâr.
swaz im der bâbest brieve sant,
die nam der kunic zehant
und sande si hin heim
dem kunic von bêheim,
daz er dâbî wizzen solde,
swaz er hernâch von im dolde,
daz in dâ sache tribe zuo.
hôrt, waz der kunic mêre tuo,
mit sînen boten er
dem bâbste klagte sêr,
wie der von francrîche
het an gerâten daz rîche
und wie er het an getragen,
daz man in solde hân erslagen.
daz schreip er durch ein wunder
dem bâbst allez besunder
und der schar der cardinal,
und wie im des alles gehal
von bêheim der kunic wenzlâ.
die boten huoben sich sâ
und kômen in kurzen stunden,
dâ si den bâbest funden;
der gefriesch schier diu mære,
waz der boten sache wære.
dccxxxv. dô der bâbst vernam
die botschaft, diu im kam,
des was er ein teil frô,
daz ez het geschaffen sô
der von francrîche,
daz rômisch rîche
hinz im het ze sprechen,
daz er gerechen
möht an im dester baz
sînen alten haz.
nâch sînem willen sleht
wurden dem kunig albreht
sîn sache alle gemacht.
wie si wurden geswacht,
die dâ ungereht wâren
kunic albrehten bî den jâren,
des wolt der bâbest haben flîz:
schemigen itewiz
müeze von im lîdent sîn
von francrîch kunic philippin.
der bâbest bonifacius
kunic albrehten enpôt alsus,
daz er im liez enplanden
und hie ze tiutschen landen
schüef sîn frum und sîn êre,
sô wold er ouch sêre
sînen frum trahten
und wold ez alsô ahten,
daz die kunic beide
wurden brâht ze leide
der sældenrîchen wîhe burde,
alsô daz er keiser wurde.
swaz spâte unde fruo
furderung darzuo
sold ein vater sînem suon,
die wold er im alle tuon.
ich hân lange niht vernomen,
daz sô friuntlich botschaft sî komen
von dem bâbste dheinem kunic hêr,
als die zuo den zîten er
dem kunig albrehten sant.
dô der bevant
des bâbstes rât und willen,
dô lie er sich niht bevillen,
er macht sich ûf sider
und fuor zôstrîch her nider
mit samt der kuniginne.
dâ enphie si mit minne
herzog ruodolf ir beider suon,
als er billich solde tuon.
ez gestuont unlanc darnâ,
daz von bêheim kunic wenzlâ
die wârheit vernam,
daz der kunic her nider kam
niwan ûf sînen schaden,
zeinander wurden geladen
al die sîns râtes phlâgen.
den begund er klagen,
in wolt der kunic albreht
gewalt tuon und unreht.
des was etlicher frô;
diser sus, ener sô
mit dem râte giengen umbe.
nû swigen als die stumbe,
der wîsung und der rât
der kunic vor versmâhet hât.
und dô si alsô swigen
und in râts verzigen,
die andern si frâgten,
waz si sô stille dagten.
si sprâchen an den stunden:
< an dem anevanc wir enphunden,
daz daz end niht wurde guot;
dô wart der kunic ungemuot,
dô im des diu wârheit
von uns wart geseit.
wir mohten des niht understân,
möht er bereitschaft gehabt hân,
zehen stunt als vil
het er sâ zuo dem zil
gen ungern gesant.
er wolde ouch daz lant
haben gewalticlich
wider den bâbest und daz rîch,
swie oft im vor wart gezalt,
daz sô unrehter gewalt
möht gewern die lenge niht.
wer in des verriht?
ein râtgeben het er,
von basel bischolf peter;
der selbe trugenære
sagt im sô vil mære,
ob nâch sîner lêr
der von francrîch und er
zeinander gefriunten sich,
sô wære daz unmugelich,
daz iemen darzuo töhte,
der wider si iht möhte.
wir sagten im ouch zuo der zît,
daz ungerlant wær sô wît
und het sô manic herschaft,
der gewalt und der kraft
wære über grâf ybanen
als diu sunne über den mânen,
den daz allez wider was,
als man wol an irn brieven las,
daz er mit grâf heinrichs kinden
wolde überwinden,
swaz er zungern het ze schaffen,
und mit etelichen phaffen,
den er ouch naht und tac
mit guote fult den sac.
dô kom ez nû daran,
daz dem grâven yban
sêre daz versmâhte,
sô man im guot brâhte,
daz man soumær sach tragen;
ein wol gevazter wagen -
daz wol hiez ein fuoder -
sô der im oder sîm bruoder
mit guote von dem kunic kam,
für guot er den kûme nam.
dccxxxvi. nû prüevet unde merket:
die unger het er gesterket
und sîn kamer gemacht lære.
mîn herre hilt uns diu mære,
wie ez umb sînen sun lît:
nû fliegent sô wît
diu mære in dem lant,
er hab im boten gesant,
helf er im von dannen niht,
ez stê umb in als unverriht,
er mug den lîp dâ verliesen
und im sî nutzer ze verkiesen
ein sô getân lant,
darumb ez alsô ist gewant,
daz im ganzer gewalt
dâ müelich immer werd bezalt.
sul wir daz lant nû verliesen
und daz guot allez verkiesen,
daz den ungern ist gegeben?
wir suln mit urliuc widerstreben
von rôm dem kunig albrehten,
der uns wil an vehten
mit der vorderung grôz,
die er alsô blôz
her enpoten hât;
mac uns des von basel rât
gefrumen zuo dem dinge,
daz er uns her bringe
die helfe des von francrîche,
des sul wir im alle gelîche
danken von schulden>.
der kunic muoste dulden
allez daz im wart geseit,
wand ez was diu wârheit.
guotlich sprach er zuo den sînen:
< ir herren, nû lât schînen,
daz ir wâret ie getriu,
und lât mich niht umbe diu,
daz ich iu niht gevolget hân.
swaz versûmet ist daran,
daz wil ich erfullen gern>,
si sprâchen:< sô lât iuch lêrn
ein wârez sprichwort,
daz wir lange haben gehôrt:
swer sîn tougen hilt
und die wârheit vor stilt
an dem rât, an bîht, an erzenî;
der belîbt des selten frî,
er werd sîn überladen
mit etelichem schaden.
alsô mac iu geschehen,
welt ir uns niht verjehen
und uns kunt machen
die durchneht an den sachen>.
dô sprach der kunic an der stunt:
< ich wil iu machen kunt
die sache alle gar.
ez ist allez wâr,
dâz ir ieze sagt,
daz mînen sun betragt
des wesens in ungerlande.
der bote, den er mir sande,
der sagt mir âne twâl
diu mær, diu ich iu hal
unde diu iu doch sint kunt.>
er sagte in ouch an der stunt
die vorderung besunder gar,
die im het enpoten dar
kunic albreht sô ernstlich.
dô rietens alle gelîch:
sît er hinz wienen wære komen,
als si heten vernomen,
sô sold er ouch niht lenger bîten,
er solde hinze brunne rîten
und boten senden hin,
ob man zwischen in
ihtes möht gereden,
dâmit zwischen in bêden
wurd gemacht ein suon.
daz lobt der kunic ze tuon
und bereite sich darzuo.
des andern tages fruo
ê man fuor hin, zehant
gen ôsterrîch man boten sant,
die zwischen den kunigen bêden
als verre solden reden,
ob sis mit teidingen
zeinander möhten bringen.
zuo der selben vart
von basel bischolf peter wart
erwelt von des kuniges rât.
der tet, des man in bat,
dâ er dem kunic moht an gedienen.
er reit dâhin gegen wienen.
durch des hoves reht
enphienc in kunic albreht,
swie sêr er im erbolgen was.
dô man die brieve gelas,
daran sîn botschaft stuont,
als die hôhen fursten tuont,
der kunic alsô tet:
mit den sîn er het
durch rât ze tage sprach,
und dô daz geschach,
dô wart er enein
mit sînem rât gemein,
daz der sîn ouch einer mit
gegen brunne rit
mit dem von basel sâ
und dem kunic wenzlâ
seite kuntlich,
waz der kunic und daz rîch
het ze vordern an in.
mit der botschaft sant man hin
einen bischolf wîs erkant,
heinrich von kostniz genant.
ouch jach man, daz er wære
bruoder der klingenbergære.
dccxxxvii. dô er bereit wart,
hin kêrtens an der vart
die bischolf in einer schar,
nû hetens ouch fürwâr
ûf der reise vernomen,
der kunic wær hinz brunne komen,
zuo dem si wâren gesant.
und dô si kômen, zehant
schôn enphie si dâ
von bêheim kunic wenzlâ.
und dô daz ergie,
die sprâch man ane vie.
daz diu botschaft wære,
sold ich diu selben mære
allen den sagen,
die mich darumbe frâgen,
daz tæt ich müelich,
wand diu sprâche was heimlich.
ob ichz denn allez wol weste,
sô wære doch daz beste,
daz man die wârheit
an etlichen dingen verdeit.
ich wil iu anders niht sagen,
wan daz in aht tagen
nam kûm ein end diu rede,
dâmit die bischolf bêde
nâch dem vordern sit
wurden gevertigt mit
gen wienen ze rîten.
in den selben zîten
und die boten wârn under wegen,
dô sach man unmuoze phlegen
den kunic albrehten.
mit minn und mit dem rehten
muost er sich müen
ze rihten unde süen,
swaz er unverrihtes vant
in ietwederm lant
ze stîr und zôsterrîch.
swaz darin schedelich
im und sînen kinden was,
daz selbe man im vor las.
ouch was sô rîch an sinne
mîn frou diu kuniginne,
swer iht het ze sagen
oder ze klagen
sô getâner dinge,
diu er niht torste bringen
offenlichen für,
dem wart ir kamertür
entslozzen, swenn er kam.
dâvon si vernam
maniger hande mære
von dem walsêære,
der ze stîre was houbtman.
daz selbe wart ouch getân
von dem, der lantschrîbær was.
vil sache man ir vor las
von leien und von phaffen,
wie siz heten geschaffen,
sît der kunic und si wârn
von dem lande gevarn
hin ûf gegen swâben.
die herren ouch für gâben
allen den gebresten,
den si inder westen
offen oder heimlich
hie ze stîr und zôsterrîch.
mit den hern gemein
wart er enein,
daz er hiez kunt tuon,
er wolt mit sînem suon
ruodolfen dem herzogen
her ze stîre zogen
und wolt dâ mit witzen
zuo gretze sitzen
und wolt mit teidingen
ze guotem ende bringen,
swaz er unrehtes funde.
der herzog ouch an der stunde
boten ûz sant
in diu næhsten lant
und hiez dâ kunden über al,
er wolde zuo dem selben mâl
eines turneis phlegen:
swer sich wolt bewegen,
daz er sich dâ liez schouwen
in dienste sîner frouwen,
daz der kæm dâhin,
dem wurde ze gewin
sîner frouwen danken.
die wîl mit den gedanken
der kunic albreht umbe gie
und ouch mit den werken hie
der herzoge ruodolf,
nû kômen aber die bischolf
von brunne gevarn,
die dâ rednær wârn
zwischen den kunigen beiden.
wie si wârn gescheiden
von dem kunic wenzlâ,
daz sagten si dâ
von worte ze wort
dem von rôme ûf ein ort.
an sîn rât er dô saz.
er trahte unde mâz,
ob in sîn genuogte
und ob dem rîche fuogte
diu ebenunge und der suon,
die der von bêheim wolde tuon.
dô beheit ez im niht,
des beleip ez unverriht.
mit der red man hie
alle wîl umb gie.
ze lest ez alsô ende nam,
daz man überkam
den kunic albreht,
daz er ûf ein ende sleht
lieze wizzen algeriht,
swaz er wolt und anders niht,
wolt der von bêheim daz tuon,
sô wære zwischen in suon;
wær aber, daz er sîn niht tet,
daz er danne fride het
von dem kunig albreht
nâch des rîches reht
und daz er fürbaz
niht wan vîntschaft und haz
von dem rîch gewarten solde.
waz er daran tuon wolde,
daz sold er in kurzer stunt
her wider tuon kunt
der bischolf einer oder si bêde.
mit der selben rede
het ein end diu sprâch,
und zehant darnâch
in trûrigen siten
die boten aber dan riten,
wand si sich des versâhen,
diu ebnung wær unnâhen.
der kunic ouch niht lenger beit,
mit sînem sun er reit
zdem teidinc, daz gesprochen
was über sehs wochen
her ze gretz ûf die stîrmarc.
dar kom ein volc starc,
swer dhein unreht dolte
oder gewalt, der wolte,
daz im dâ geschæhe reht
...
sô treip ouch dar hôher muot
manigen helt guot,
der in dem turnei dâ
wolt dien, daz im hernâ
sîn frouwe kummer büezte
und in baz grüezte,
denn si vor het getân.
des êrsten man began
der lantteidinge.
maniger nâch gelingen
in die schranne kam,
der dârinne schaden nam.
wie si diu teidinc triben,
daz lâze wir belîben
und hôret rehte, wie
ez ze brunne gie.
dô die boten komen wârn
und der kunic het ervarn,
wes kunic albreht der fruot
gegen im hete muot -
des im ze tuon was ungedâht -
dô het im aber brâht
ein bote liebiu mære,
daz zuo im kunftic wære
von brandenburc marcgrâf herman.
des freute sich der man,
wand er trûte sîn geniezen:
er begunde im entsliezen,
dô er kom zuo im her,
nâch der boten lêr,
der marcgrâve junc,
al die vorderung,
daz er niht lenger bit
und gegen wienen rit,
ob erz mit teidingen
noch ze guot möht bringen.
des was der marcgrâf bereit.
gegen wienen er reit,
sîn wîp er dâ vant.
wand dô her ze lant
diu kuniginne kom geriten,
dô wart niht lenger gebiten,
si sant hinz branburc nâch der tohter.
mit deheinen dingen mohter
lieber niht geschehen,
wan daz si si solt sehen.
nû was diu marcgrævin ouch frô,
daz ez sich het gefuogt alsô,
daz si komen solt zirer muoter.
sus vant der marcgrâve guoter
datz wienen sîn wîp.
dccxxxviii. doch wart betruobt sîn lîp,
daz er dâ zehant
sînen sweher niht vant,
der nû her ze stîre was geriten.
unlange wart gebiten,
nâch der kuniginne rât
îlt er her nâch drât:
ze gretze kom er gestrichen.
dâ enphie in friuntlichen
sîn sweher kunic albreht.
als er des het reht,
der herzog von ôsterrîch
sînen swâger tugentlich
in sîn lant enphie.
unlanc darnâch ergie,
daz der marcgrâf herman
gegen sînem sweher began
reden umb sîn ôheim,
den kunic von bêheim,
daz er dem wære
an sîn sachen niht sô swære,
als er sîn het begunnen.
nû was der kunic sô versunnen,
daz er im guotlich antwurte
unde doch, daz er spurte,
daz sîn muot swære
gen dem von bêheim wære.
man behabt in kûme,
daz er dô tet sûme,
unz daz teidinc ende nam
unde daz diu zît kam,
daz man solt turnieren.
dô begunden sich zieren
die ritter alle gelîche
mit kleinâten rîche
ûf helm und wâpenkleiden.
dô zuo den sîten beiden
der turnei wart gewegen,
wes iegelicher solde phlegen,
daz wart im enpholhen sâ.
niht lenger wolt belîben dâ
der marcgrâve herman,
daz er doch het gesehen an
des jungen fursten tât
und den êrsten turnei, den er hât,
ûf gegen bruck er reit:
daz im der sweher het verseit,
des er het gegert,
daz was im ein teil unwert.
der kunic lie in rîten.
er selbe wolde bîten,
unz daz der turnei für kæme
unde daz er war næme,
wie ez schuof der junge furste.
tugent, manheit und geturste
was sîn herze vol,
daz schein an manigen dingen wol.
der turnei wart hert,
geslagen und gebert
wart dô manic man,
daz er dâvon gewan
turneis mâl.
dô wart gezogen ûf dem wal
einer her, der ander hin,
beide flust unde gewin,
des geschach dô vil.
ouch sæh man an dem zil,
daz in dem turnei geschach
maniges alten hazzes râch
von den, die zuo den stunden
wol turnieren kunden
und die ot wârn von swâben.
an einander die gâben
heimlich sicherheit,
daz ir dheiner dhein leit
dem andern tæt noch var.
ich sag iu fürwâr,
dô der swâben sinne
die lantliut wurden inne,
die heten ouch sich vermezzen -
wær daran niht widersezzen
der kunic und gevorht,
ez wære dâ geworht,
dâvon sache wær geschehen,
als ich die hôrte jehen,
die ich bî dem kunic sach haben.
die selben im den rât gâben,
daz er die helde zieren
niht lenger liez turnieren.
der kunic daz tet
nâch ir rât und bet,
die im habten enneben.
sus wart ein end gegeben
dem turnei und dem schimphe
und doch mit gelimphe.
dô diu kurzwîl ein ende het,
der kunic an der stet
urloubt sich flîziclich
von den herren allen gelîch.
den lobt er ze lesten
allen den gebresten,
den er dâ het funden,
des wold er in kurzen stunden
werden enein,
ez wær grôz oder klein,
mit dem herzogen sînem suon,
wie er darüber solde tuon,
daz nutze wær dem lant.
dâmit er zehant
îlte vaste dan
nâch sîner tohter man.
doch swie vast er gâht,
sô muost er bî der naht
rîten wol drî mîle.
er phlac grôzer île,
ê er ze brucke kom geriten,
dâ sîn het gebiten
der marcgrâf hôchgeborn.
dem was noch alles zorn,
daz der kunic niht het
geleist sîn bet.
swie sêre der tumbe
zurnde darumbe,
dô was der kunic sô fruot,
daz er sînen muot
senfte mit guoter rede,
alsô riten si bêde
gegen wienen hin.
dâ enphie si diu kunigin.
ir tohter man
der wolde von dan
des morgens fruo rîten,
dô hiez der kunic in bîten,
unz er besprâch sînen rât
sô wolde er in drât
vertigen heim
zuo dem von bêheim.
diu naht gie mit freuden hin.
des morgens dô nâmen in
der kunic und sîn râtgeben
heimlichen enneben
in die kapellen.
< niht lenger wil ich dich hellen>,
der kunic ze sînem eidem sprach,
< waz schaden unde smâch
dem rîch in kurzer frist
widervaren ist
von dem kunic wenzlâ.>
er zalt im sunderlichen dâ
und gap im für allez daz,
daz im hete ze haz
der von bêheim geworben
und wie nâch er was verdorben
von dem von hanegeu;
wie an der selben untreu
heten phliht algelîche
er und der von francrîche.
ouch macht er in wizzenhaft
aller der botschaft,
die im der bâbest het getân,
der im niht wolde lân
in ungern dheinen gewalt.
dô er im daz allez vor zalt
ûf ein ende gar,
dô sagt er im ouch bar,
daz er an den sachen
mit im niht möht gemachen
weder frid noch suon;
er müeste nur tuon
nâch der fursten râte,
von den er alsô gescheiden hâte,
als er in ouch dô verriht.
des genuogte den marcgrâven niht.
< dû solt mir machen sleht>,
sprâch der kunic albreht,
< und durchnehticlich verjehen,
wes ich mich sul versehen
an helfe gegen dir?>
< sô sult ir wizzen von mir>,
sprâch marcgrâf herman,
< daz ich mit helfe niht wil lân
mînen ôheim,
den kunic von bêheim.
wand ob ir vertrîbet den,
sô möht aber gên
iwer zorn und iwer haz
an ander fursten fürbaz
und darnâch an mich>.
< jâ, des gehabe dich,
daz ez dir wirt beschert
und daz dich niemen dâvon nert,
ich schicke dir in kurzem zil
urliuges sô vil
gegen branburge heim,
daz der von bêheim
dîner helfe lutzel sich gefreut.>
< dâmit mirz niemen ab erdreut>,
der von branburge jach,
darzuo der kunic aber sprâch
ze marcgrâf herman:
< dînen fürsaz ich hân
von êrst unz an daz lest
allen wol gewest,
daz dû mir reht als siu
nie wurde getriu,
als nû hie schînet offenlich.
nû hân ichz ouch umbe dich
in der aht geschaffen,
daz dich nur die phaffen
ûz dem lant vertrîbent,
die mir teglich schrîbent,
waz dû in tuost unrehtes.
des hân ich durchslehtes
erloubet von dem rîch,
daz si sich vesticlich
mit urliuc dîn wem,
und swes si sich behêrn,
daz ist vorteils dîn ungewin>.
dâmit gie der kunic hin
von im ab dem rât.
der marcgrâf ouch drât
ân urloup ûz der burge schiet,
darinn er wîp und kint hiet.
er reit ze herberg unde az.
darnâch zehant er ûf saz,
über die tuonou er gâht
und fuor, dâ er het gedâht,
hinz brunn ze kunic wenzlân.
einen êrbæren man
der kunic hin nâch sande
ze dem von bêheimlande,
dem hiez er kunt tuon,
daz er im sîns bruoder suon
sande her ze wienen,
der sold im niht lenger dienen.
den boten nâch dem marcgrâven
sach man gegen brunne draven.
dô der marcgrâve kam
und der von bêheim vernam
kunic albrehtes muot,
dô dûhte dâ die sînen guot,
daz er sich sûmte niht,
er füere algeriht
wider gegen prâge,
daran was er niht trâge.
johansen den herzogen
hiez er gen wienen zogen,
und zuo der selben vart
im schôn bereitet wart,
swaz er haben solte.
der kunic unsanfte dolte,
daz er sîn solt wesen ân,
doch muost er in varen lân.
der kunic wenzlâ
sîner swester sun dâ
vertigte mit manigem segen.
ich klage, daz in under wegen
niht frâzen die wolf
und von basel den bischolf.
het daz got gegeben,
sô möhte bî dem leben
noch lange beliben sîn
kunic albreht der herre mîn.
dô der het vernomen,
daz hinz wienen was komen
sîns bruoder sun johans,
selb er gegen im dans,
sînen ôheim er enphie.
alsô teten alle die,
die ûf dem hove wâren,
schôn sach man gebâren
gegen im die frouwen.
in begund an schouwen
von sahsen diu herzoginne.
alsâ wang und kinne,
munt unde nas
von sahsen sîn bas
allezsamt kuste,
in ze sehen si geluste.
des kunigs kint gemeine,
si wærn grôz oder kleine,
diu wâren alle dô
sîner kunfte frô.
ach, daz in niht ir herze seit
diu schedelichen herzenleit,
daz sît von im ergie!
nû lâ wir daz belîben hie.
ich wil iu sagen reht,
wie der kunic albreht
schiet von dem lande.
gen ungern er sande
und hiez den hôhen sagen,
die des kindes phlâgen,
dem kuniclicher êr
der bâbst jach und ouch er,
si solden daz wizzen,
belib sîn leben unverslizzen,
er wolde an dem næhsten summer
bringen in solhen kummer
den von bêheim,
daz er fürbaz gern dâheim
sînen sun liez
und daz er den geniez
von ungern verkür.
und dô diu botschaft kom für,
dô wart ein geuden und ein schal
in ungern über al,
daz si vil nâch verzagten,
die dâ vor sagten,
si wolden niemen zherren hân
wan den bêheimkunic wenzlân.
kunic albreht ouch dô
mit den ungern alsô
der sache wart ze râte,
als balde und als drâte
die unger vernæmen,
daz mit her ze velde kæmen
sîn her und des herzogen,
sô solden si ouch zuo zogen
kunic karl und al sîn maht.
dô er daz zende brâht,
dô sande er ouch boten
ze kernden nâch herzog otten
und sînem bruoder heinrichen
...
die liezen sich des niht bevillen,
ez kæme dar durch sînen willen
heinrich der kernære -
wand herzog otten was ze swære
sô gâhe reise ze rîten.
herzog heinrich in kurzen zîten
kom gegen wienen.
dâ hiez im ze willen dienen
sîn swester diu kuniginne.
si brâht in des wol inne,
daz ir wille und ir muot
gegen im was guot.
dô er wol gerastet het,
dô began er sîner bet
gegen dem herzog heinrich,
daz er im und dem rîch
ûf den von bêheim helfen solte,
von dem daz rîche dolte
vil beswærunge.
darüber lobt sich der furste junge
mit den sînen berâten.
und die wîle si die sprâche hâten,
dô wurden die swâben swinde
von kernden daz gesinde
an geuden und an grojieren,
si solden turnieren,
unde triben daz sô lanc,
unz daz die kernær betwanc
ir ellen und ir schamen,
daz si den turnei nâmen.
der wart alsô gewegen,
daz eines teiles solden phlegen
die von der etsche über al,
von kernden und ûz dem intal;
den andern teil solden haben
die von dem rîn und die von swâben.
der wart dennoch ze vil.
dô teilt man an dem zil
hern heinrichen von klingenberge
und hern berenger von landenberge
wol selp zehent disen zuo.
darnâch des næhsten tages fruo,
dô kômen si geriten
in ritterlichen siten
in die burc für die frouwen,
die solden spehen unde schouwen,
wer dâ tæte daz beste.
und dô die helde muotes veste
turnierens begunden,
darnâch in kurzen stunden
wurden die etschære
satel allermeist lære,
alsô daz dehein swâb,
den man an iren teil gap
und die sich zuo in teilt heten,
der sach man nie geretten
diser dehein,
alsô daz dâ wol schein,
daz unrehtlich gevære
in dem turnei wære.
einen der kernær gesint
denten vier herren swind,
doch kundens in mit ritterlichen dingen
nie ûz dem satel bringen.
dô begunden in der swâben
drî darzuo haben,
als der vierde gert,
daz er ein gespitzet swert
durch in stæch datz dem slitze.
nû ersâhen ditze
der kunic und sîn swâger.
snelle und niht trâger
der kunic hin zuo rant,
ein palzat fuort er in der hant,
dâmit sluoc er in siu.
er sprach:< sagt an, umb wiu
welt ir ermorden disen man?
daz ist unritterlich getân>.
er rette in zorniclich.
nû sach der herzog heinrich
der sînen einen in dem ringe,
den mohten zwên niht bringen
ûz dem satel mit gewalt.
dô reit hin zuo ein helt balt,
der was sîner gesellen ein,
unde nam in bî dem bein
und ruct in über den satelbogen
ze gesihten des herzogen.
der sprach zuo dem kunig in zorn:
< ich solde wol hân verborn
mîn reise her.
ist daz iwer ger,
daz man mich sô swinde
macht schadhaft an mînem gesinde?
ez wizzen alle die,
die den turnei teilten hie,
daz der von klingenberge
und berenger von landenberge
bî den mînen solden sîn:
hie an ist wol schîn
valschiu geselleschaft>.
der kunic mit zorne wart behaft
und schiet den turnei zehant.
der von kernden sant
ze herberg mit unsiten.
die sîn ouch kômen geriten
und klagten im ir laster.
dô zurnd er dester vaster.
der kunigin wart leit,
dô man ir klagt und seit
ires bruoder unmuot:
< daz solde hân behuot
von landenberc der marschalch,
dem ich und der kunic enphalch
mînen bruoder unde al die sîn>.
si tet dem gelîche schîn,
daz si mit zorne was bevangen.
nû kom der kunic gegangen
und vant si weinunde.
sô er beste kunde,
wold er irz benomen hân.
von landenberc marschalc herman,
an den kom si mit rede;
si sprach:< si sullen bêde,
der eidem und der suon,
dem gelîche tuon,
daz nît und untriwe
an irm herzen ist niwe.
mîn freude wære klein,
solde an in zwein
ligen unser hûsêre>.
si strâfte sô sêre
von landenberc den alten,
ân daz er witze kunde walten
und ez guotlich kund übersehen,
im wære übel geschehen
von sîner kinde schulden.
doch kund man ir ze hulden
mit deheinen dingen
den von klingenberge bringen.
den von kernden ouch verdrôz,
daz im nâch der smæhe grôz
der kunic, der in geladen het,
deheine bezzerunge tet.
die zît er vertreip
alsô, daz er beleip
in der herberge sîn,
daz er den kunic und die kunigin
wol vier tage meit,
daz er ze hof niht reit.
der kunic dicke zuo im sande
sînen rât unde mande,
daz er im kunt tæte,
wes er sich bedâht hæte
gegen bêheim umb die vart.
wes der von kernden dô wart
mit den sînen über ein?
die rieten ot alle gemein,
er sold umbsust niemen dienen;
man hete imz ze wienen
erboten in der mâz,
daz im daz füegte baz,
ez wær der vorder dienst verkorn
denne mêr hin zuo verlorn.
der von kernden dô bat
im die sînen geben rât
einer antwurt gefüege,
diu in des übertrüege,
daz in der kunic albreht
niht ze sêre vêht
und niht ze grôzen haz næme,
unz daz er wider heim kæme
gegen tyrol.
< daz rât wir iu wol>,
sprâchen die etschære,
< iu ist daz nuzpære,
daz ir die antwurt niht schieht
und die sache zieht
gegen dem kunig an diser frist
an iwern bruoder, der elter ist
und dem iur liut sint undertân
in dem intal und am meran.>
der herzog sprach:< nû sî alsô.>
ze hove sand er dô,
die sîn rede solden tuon,
den hofmeister und den trûtsuon.
hin riten die bêde.
dô des herzogen rede
dem kunic für kam
und er ir antwurt vernam,
daz si die vart niht wolden loben,
vor zorne begund er toben,
der kunic sprach:< ich weiz wol,
mins swâger râtgeben sint triun sô vol,
swâ er dem rîch gedienen möhte
als verre als im töhte,
daz er dâvon sich niht enburge!>
er sprach ze dem von rôtenburge:
< nû gê ze dînem herren hin
und sag, ich si ûf dem sin,
daz ich des niht well enpern,
ob siz halt tuon ungern,
sô wil ich doch dâvon niht lân,
diu kunigin müez daz erbe hân,
daz mir nie verschidet wart,
von irem vater herzog meinhart;
und swaz ich mêr ze vordern hân,
daz wil ich ieze lân,
unz sich sîn diu stat birt,
daz geltens zît wirt.>
die boten mit den mæren
zuo den kernæren
aber wider kômen,
und swaz si dort vernâmen
von des kuniges munde,
daz sagtens an der stunde
herzog heinrichen.
< von hinnen sul wir strîchen>,
sprâch der furste hêr,
< ê der vordrung werde mêr>.
dô der ander tac kam,
der kernære urloup nam
von dannen ze zogen.
ze sîm sun dem herzogen
sprâch der kunic albreht:
< her herzoge, seht
und lât iu sagen an diser frist,
die wîl iur ôheim hie ist,
waz er des iwern hât inne:
sô ir schierist mugt gewinnen
silbers sehs tûsent marc,
sô ist krein und diu marc
iu ledic her wider;
sô hân ich im sider
hûs unde urbar
wîhselberc versetzet gar:
darüber sult ir sehen,
wes die brieve jehen,
die ich darüber hân gegeben,
unde sult darnâch streben,
daz ir ez lôset schier.>
< her swâger, saget mir>,
sprâch der kunic albreht,
< ob ir iht mêre darûf jeht
oder ze sprechen habt.>
< die brief, die ir uns gabt>,
der von kernden sprach,
< die gesagent wol hernâch
unser beider reht>.
dô sprach der kunic albreht:
< her swâger, mir ist komen für,
an ir gebærde ich ouch spür,
daz iwer râtgeben
allenthalben für geben,
het ir mir niht geholfen
gegen kunic adolfen,
ich hiete übel gevarn.
die darunder wârn
zuo der selben stunt,
den ist daz wol kunt,
daz er traht vil mêre
nâch herzog meinharts êre
unde nâch der herschaft sîn
danne nâch den landen mîn.
dâvon sô weiz nieman ze reht>,
sprâch der kunic albreht,
< wer dem andern an der stat
mêr gedienet hât,
ir mir oder ich iu.
daz red ich umbe diu,
het ich niht geworben,
daz er wær verdorben,
ich wær als lîht beliben
bî dem mînem unvertriben
als ir bî iwerm lande.
darüber ich wânde,
ich und diu kunigin
solden iur bester rât sîn
für alle etschære,
und ouch die kernære.
hiet ich gewest, daz ich nû weiz,
si wæren in deheinen kreiz
nie komen durch turnieren,
sol daz rîch verlieren
sînen dienest dâvon.
doch weiz ich wol, daz ich hân
von des rîches gewalt daz reht>,
sprâch kunic albreht,
< daz ich bî des rîches hulden mac
gebieten naht unde tac
dem rîch ze dienen den fursten;
unde der in den getursten
ist und in dem übermuot,
daz er sîn niht entuot,
swaz dem der fursten urteil
gît ze flust oder ze heil,
des gehab ich mich und ouch er.>
der kunic zurnet sô sêr
mit sînes swâger râtgeben;
der stuont im enneben
und enweste, waz ze reden.
sich het zwischen in bêden
entrant friuntschaft und minne,
dô lie diu kuniginne
ir witze schouwen;
si sprach:< man sol den trouwen
ouch etewenne volgen:
ir sult im niht sîn erbolgen
noch versagen umb die schulde
iwer und des rîches hulde,
bruoder, volge dû mir nû.
mîn bruoder ott und dû
sult iuch wol besprechen
und ez alsô zechen,
daz ez vorsehe sult haben,
wen der kunic kom ze swâben,
sô sult ez an den zîten
zuo im hinz ulme rîten
und iuch verrihten guotlich>.
dô sprach der herzog heinrich:
< der kunic zurnet âne nôt:
swaz er noch ie gebôt
oder von mir wolde hân,
daz hân ich gerne getân
und lâz mich noch niht bevillen,
ich hab des muot unde willen,
daz ich sînen frum werbe,
daz ich dâvon ot niht verderbe>.
< frouwe>, sprach der kunic dô,
< ez lît zwischen uns alsô:
swie ich von des rîches wegen,
die mînes râtes phlegen,
manigen hôhen man
und ahtpær fursten hân,
leien unde phaffen,
die möhten des niht geschaffen,
swie halt diu sache læge,
daz ich mich als lîht bewæge
iur brüeder als si sich mîn.
ouch wart daz schîn,
daz ich mit dheiner hande werben
hab getrahtet ir verderben.
swaz mir guots ie gelihen wart
von dem herzogen meinhart,
darumbe hân ich im ze phant
gesazt burge unde lant,
die si habent noch hiute.
niht wan ir selber liute,
und allermeiste die etschære
sint ir verderbnus gevære.
der nie in der geturste wart
gegen dem herzogen meinhart,
daz er in bæt umb einen acker,
der ist nû sô wacker
unde dunket sich sô wert,
daz er guoter burge gert.
seht, swâger, wie daz sî bewant!
kernden iwer lant
wær irenhalben verlorn,
het ich iu mîn helf verkorn,
dô si sich sazten wider:
dô kunde si her nider
von der etsch mit dheinen dingen
mîn sweher ûz bringen,
daz man ez het undervarn.
etlich, die sô rîche wârn
und sô freidic datz tyrol,
der vienc her fridrich der kanol
einen ûf einem rosse grôz,
dô diser eine was und blôz:
dô fuor er her durch den melm
mit verzimiertem helm
vor griven fluhtic ûz dem strît>.
die etschær dûht, si heten zît
von dannen ze gâhen,
dô in der kunic nâhen
an ir êre sprach,
wand dem daz laster geschach,
daz er sich alsô vâhen lie,
der was ze gesihte hie.
si wincten dem herzogen,
er solde von dannen zogen,
urloubs begund er gern,
des sach man in gewern;
ze herberg riten si zehant.
dô man gelôste iriu phant,
von wienen stuont al ir sin,
heim zuo der etsche hin
liezen si in wesen gâch.
nû kom kurzlich darnâch
ze wienen in die stat
von salzpurc bischolf kuonrât,
den het der kunic ouch besant
und ze komen gemant.
sîner kunfte was er frô.
er enphienc in alsô,
daz er dem bischolf bescheinte,
daz er in mit triwen meinte,
die hern kurzwîlen phlâgen,
daz si in zwein tagen
deheiner red begunnen.
darnâch der kunic versunnen
an den bischolf helfe gert.
des wart er gewert
sô balde und sô tugentlich,
daz der kunic rîch
muoste billich danken im.
er sprach:< her von salzpurg, ich nim
iwern willigen muot,
den ir gegen mir tuot,
für zweier andern fursten tât.
habet ir niht guot stat
und sît ir niht wol bereit
von des lîbes krankeit
dâhin selp ze varn,
sô sent mit iwern scharn
einen andern houbtman>.
dô sprach der bischolf:< ich hân
mich des vereint und bewegen,
swaz ich dienstes mac phlegen,
der iu liep und nutze ist,
dâ wil ich ze aller frist
mînen willen zuo wenden,
als verre ich ez mac volenden.
ninder lebt der man,
dem ich des für mich gan,
daz er dâhin var:
ich wil selbs mit iu dar>.
der kunic den bischolf zehant
fuorte bî der hant
für die kuniginne stân.
er sprach:< frouwe, diser man
sol hin für sîn
iur bruoder und der mîn:
mit sô guotlichen siten,
dô ich in begunde bitten,
hât er mich gewert,
swes ich an in gert.
sîn williger muot
mir verrer baz tuot
denne diu furderunge.
het von kernden der junge
die rede halb enpôrt,
die ich von im hân gehôrt,
swes ich ie ze haben phlac
oder swaz ich noch gehaben mac
von des rîches wegen,
dâ müest er an hân gephlegen
mit mînen kinden erberehtes:
daz sol nû haben durchslehtes
unser gevater der bischolf.>
den herzogen ruodolf
hiez man komen dar.
er sprach:< her sun, nû nemt war,
disen man ich iu hiute
für alle die liute,
die ich lebent erkenne,
nâch mir ze vater benenne
und zuo dem hôhsten râtgeben,
und sich, daz âne widerstreben
ân sînen rât iht tuost:
geschiht daz, des muost
dû immer geniezen,
und lâ dich niht verdriezen,
ez sî nâhen oder verre,
swaz hin für gewerre
sînem goteshûs oder im,
sun, daz selbe dir nim
ze smæhe und ze herzenleit
und lâ dich dheiner arbeit
nimmer bevillen
ze tuon sînen willen>.
dccxxxix. der herzog dô sprach:
< herr, ich hân darnâch
lang getrahtet her,
daz ir, ich und er
wurden sô vereint,
daz er uns mit triwen meint
und wir hinwider in.
daz kæm uns ze gewin,
des weiz ich die wârheit wol,
wand er ist triwen vol>.
dô sprach diu kunigin wîs:
< her, durch iwern prîs
sult ir einez tuon
und bevelht im iwern suon,
daz er in hab an kindes stat.>
dô sprach der bischolf kuonrât:
< swaz ich hân und vermac,
daz wil ich für disen tac
im ze dienste kêren;
helfen, dienn und lêren
wil ich immer mêre in
witze unde sin.
niht wan der tôt,
sust mac dehein nôt
mich nimmer mêr geirren
noch dâvon gevirren,
ich tuo ez mit triwen,
und muoz mich immer riwen,
daz ez niht ê geschehen ist>.
nû wart für die frist
zwischen in diu friuntschaft
sô wurzend unde berhaft,
heten si gelebt tûsent jâr,
ez wære dehein vâr
noch dehein haz
darunder fürbaz.
nû het der bischolf einen sit,
daz im stæte volgten mit
leien unde phaffen,
die er im zuo hiez schaffen
durch rât die kôrherren.
dem capitel zêren
der bischolf daz tet.
swaz er der het
zder zît bî im dô,
die enputen hin heim alsô
hinz salzpurc diu mære,
wie gar der kunic wære
und ir bischolf vereint.
swaz ich mit rede hân bescheint,
daz enputens allez dar.
der bischolf hiez nemen war,
die dâ phlâgen sîner amt,
die solden allesamt
darzuo helfen unde dienen.
daz si im schüefen hinze wienen
kost in sîn hûs.
dâ wold er haben pûs,
die wîl der kunic dâ lac
und dheiner unmuoz phlac.
des danct im von reht
der kunic albreht.
der sande boten, die strîchen
nâch bischolf emichen,
der herre was ze frîsingen;
den begund er ouch bringen
hinze bêheim an die vart.
darnâch im geseit wart,
nâch dem er ouch sande,
der von babenberc wær in dem lande
ze kernden her in;
der kom ouch gen wienen hin.
in enphienc der kunic und tet
gegen im sîne bet,
daz er die reise mit im füere.
< ungerne ich verlüere>,
bischolf wulfinc sprach,
< durch mînen gemach
den liunt, dâ ie inne wârn
mîne vorvarn,
die mit triun dem rîch
ie dienten williclich.
her kunic, des sît ouch ir
gewartend von mir.
ich wil ouch in kurzen zîten
heim gegen franken rîten -
dâ kum ich wider ziu -
umb niht wan umbe diu,
daz ich die mînen ûz bring>.
des danct dem bischolf wulfinc
der kunic albreht,
als er des het reht.
der kunic in dem rât
sînen sun bat,
den herzogen von ôsterrîch,
daz er sich kostlich
zder hervart lieze schouwen:
< ir sult mir des getrouwen>,
sprâch herzog ruodolf sîn suon,
< daz ich daz beste tuon,
daz ich volenden mac>.
der kunic wol drî tac
an heimlichen rât saz,
daz er dem sune mâz,
vor zalt unde las -
dâ diu kunigin ouch bî was -
wie er sich solde stellen.
er begund im ouch vor zellen,
mit wie getânen dingen
er ûz solde bringen
grâven, frîen, dienstman,
swaz er der möht gehân
in ietwederm sînem lande;
swaz man aber der erkande,
die im niht wâren undertân,
wie er sich begân
des dinges mit den solde:
ob der von ortenburge wolde
die hervart niht begrûsen,
sô sold er in behûsen
hinze portenouwe.
daz het erworben mîn frouwe
und geret diu kuniginne
dem von ortenburc ze minne;
dem was si daran furderlich.
iedoch het ez verzogen sich,
daz ez sich niht gefüegen kunde
unz an die stunde,
daz der grâve meinhart
gelobte die hervart
ze dienen von ortenburge.
ouch der von hiunburge
einer hûsung lange gert.
der wart er ouch gewert:
arnvels man im liez,
dô er die hervart gehiez.
der kunic dem herzogen ouch riet,
ê er von im schiet,
mit wie getânen dingen
er solde ûz bringen
den von pazzouwe
und den bischolf von seckouwe.
dô daz allez wart verriht,
dô ensûmt er sich lenger niht:
gegen swaben zuo der vart
schier er bereit wart,
die kuniginn er hie
bî dem sune lie
und fuor er selp dâhin.
der sun beleite in
unz gegen stein.
dô wart der kunic enein,
daz er rapoten von urvar
daz lantschrîbamt gar
hie ze stîre lie.
der nam zuo sich hie
ze gesellen einen burgær wacker,
von pazzouwe hern gundacker.
grôz guot im die gâben,
hie mit fuor er gen swâben.
got im guot geverte geb
unde daz er lange leb!
mit triun wunsch ich im des.
nû lât iu sagen, wes
der kunic von bêheim
sich rihte dâheim.
dô der den sînen seit
die gelegenheit,
wie diu sache læge,
daz im wær unwæge
albreht der rômære,
daz was etlichen swære,
etlich ez ouch huop unhôch:
swie in gelucke flôch,
daz zaltens in ze heil.
ir was ein michel teil.
die aber im daz bescheinten,
daz si in mit triwen meinten,
die rieten im, er solde baz
gen den ungern versuochen daz,
waz er an in gehaben möhte
und ze welhen staten im töhte
daz grôze guot, des man sô vil
hete in kurzem zil
den ungern gesant,
daz er die nû mant,
wes er von in gewarten solde.
dô sprach der kunic, er wolde
ez versuochen gern,
sît si sîn niht wolden enpern.
gegen ungern er sant
einen man wîs erkant
zuo den ungern fruot,
den er sô grôzez guot
het gegeben niulich.
die mand er flîziclich,
daz si im mit helfe wærn bereit,
wand im hete widerseit
ân schuld und âne reht
von rôm der kunic albreht.
grâf yban im dô enpôt,
er liez sich des deheine nôt
irren noch deheine vorhte,
swaz man im ze schaden worhte
in ungerischen kreizen,
dâ sîn sun wær kunic geheizen,
dâ wær er des unverzigen,
ez müeste ûf der wâg geligen
lîp unde guot durch in.
daz er aber kæm dâhin
durch iemannes laden
dem von ôstrîch ze schaden,
des enmöht er niht getuon,
wand ez læg in solher suon
zwischen in beiden,
wurd diu friuntschaft gescheiden,
daz er des wurde schadhaft,
wand sîn guot und sîn herschaft
læg sô gar an ôsterrîch,
daz man im allertegelîch
grôzen schaden tæte,
des er dhein lôsung hæte
von dem von bêheim die lenge;
wand daz urliuc wære strenge,
daz ein ieglich man
mit sînem nâchgebûrn müest hân.
dô der bote spurt,
waz er het an der antwurt,
îlund er dans
zdem bruoder grâf ybans,
der herke was genant.
von dem der bot zehant
schône wart enphangen.
und dô unlanc was ergangen,
dô begund er reden
...
die botschaft sînes hern.
die hôrt der grâve gern.
nû weiz ich rehte niht,
ob si sich heten geriht
zder antwurt mit einander:
...
weder minner noch mêr
die antwurt, die er
hôrt ûz grâf ybans munde.
der bot in kurzer stunde
ir aller antwurt vernam,
darnâch er hinz oven kam
zuo des kuniges sun von bêheim.
der enpôt sîm vater heim,
dô im der bote vor gelas,
wie ir antwurte was,
und sprach:< dû solt niht verdagen
dû solt mînem vater sagen,
waz ich im enpiute.
hât er êre, guot und liute,
dem sold er baz gelîche tuon
an sînem eigen suon
und liez sich daz erbarm,
daz ich bin sô arm
hie zungern an triwen,
daz mich immer muoz riwen,
daz ich im bin sô unmære.
ich leb in solher swære,
alle die mir wonent bî,
die wizzen wol, daz ich frî
bin der gewizzen,
wen mîn tac werdent verslizzen
und wenne man mich sô handelt,
daz sich mîn leben wandelt.
die wîle bî mir sint
die burgær und iriu kint,
sô wert ez doch ettewaz;
sô aber sich gefüeget daz,
daz diu naht gêt an
und daz ie der man
heim vert zuo gemach -
dâ hân ich ez nâch -
sô siht man allernehticlichen
liute umb daz hûs slîchen,
die mich wellent ermurdern.
wil sich nâch mir niht furdern
mîn vater von bêheim,
sô wil ich hin heim,
hin heim komen ê,
als der kunic andrê
ûz wienen kom sô kluoc,
daz er ein kutten an truoc
in der ahte, als er wære
ein bruoder der wilhalmære.
ouch sag im ungelogen,
er sî rehte betrogen
mit der unger geheize:
ûz des landes kreize
dienent si im niht,
daz er sich darnâch riht,
und schaff umb helfe anderswâ>.
dâmit der bote sâ
fuor wider heim
gegen bêheim.
der kunic kûm erbeit,
daz im der bote seit
von ungern diu mære,
wie er gevertigt wære.
dô er diu vernomen hât,
dô het er aber rât.
der kunic sprach zuo den sînen:
< ir herren, nû lât schînen,
ob ir mir sît getriu
und vêht mich niht umb diu,
daz ich iu niht gevolget hân.
swaz ich daran hân getân
unz her an diser frist,
mir selp daz allermeistic ist
komen zungemach.
nû rât mir darnâch,
wie ich dâmit tuo,
als die sache ligent nuo>.
nû giengens hin und her
mit dem rât entwer,
iedoch ze leste
dûhte si daz beste,
daz er die hern besande
von ietwederm lande,
und sô daz geschæhe,
daz er vil eben besæhe,
waz er an in möht gehân,
und sande denne gegen pôlân
über al zuo den fursten,
und die man in den getursten
under in funde,
daz si im zuo der stunde
helfen unde dienen wolden,
die solde er versolden
unde alsô vergewissen,
daz er ir niht möht vermissen
durch deheinen kummer
ûf den næhsten summer;
daz selbe ouch ze sahsen tæte.
und sô er daz volendet hæte,
sô solt der bote draven
gen branburc zdem marcgrâven,
daz er ân alle wâg
ûf sant jörgen tac
wære bereit
ze varn, swan man im seit.
und sô daz her kæm ze hûf,
sô sold er sich machen ûf
und solt hinz ungern kêren
und sînen frum dâ mêren
mit leien und mit phaffen;
und sô er den het geschaffen,
sô sold er an den wîlen
her wider heim îlen
mit allen, die er möht gehaben,
ê der kunic kæm von swâben
und sîn sun von ôsterrîch.
der rât in allen gelîch
beheite, die dâ sâzen.
dô siz al gemâzen,
der von bêheim lenger niht erwant,
êrbære boten er sant,
die an witzen wârn volwahsen,
hinze pôlân unde sahsen,
gen brandenburg und brezlâ
unde hiez werben dâ
allez, daz ich ieze las
und des er ze râte worden was.
daz volfuort er mit île.
in der selben wîle
und der bêheim des phlac,
der von rôme ouch niht stille lac.
ich hân alsô vernomen,
dô er ze ulm was komen,
nâch dem von kernden er sant.
der kom sâ zehant.
der kunic in aber bat,
als er ê getân hât,
daz er im solde dienen.
reht als er im ze wienen
geantwurt het,
alsam er aber tet,
sô daz der kunic wol sach,
swie lang er im sande nâch,
daz daz wære verlorn.
si schieden sich mit zorn.
der kunic in unmuote dô
sprâch zuo dem herzogen sô:
< liez ichz durch iwer swester niht,
ich het mich schier mit iu verriht.
doch wizzet sicherlich,
sît ir dem rîch
ab gêt ze disen stunden,
des ir im sît gebunden,
sô gewart des von mir,
als balde und als schier
ich sîn gewinne muoze,
ich setz iuch sîn ze buoze.
des habt iu alle die enphor,
die iuch trîbent ûf daz spor,
daz ir iuch setzet wider mich,
die von der etsche meine ich,
die des sint râtgeben,
daz ir dem rîch welt widerstreben
dienstes unde triwen.
daz muoz noch geriwen
etliche under in>.
dâmit kêrt der kunic hin
und der herzoge hêr.
allen enden sande er,
dâ er sich guotes hin versach,
daz si in liezen wesen gâch
und balde zuo im kæmen
und ûzrihtung næmen
zuo der hervart.
schôn ûz gerihtet wart
der beier herzog otte.
swaz er mit sîner rotte
solde füern in bêheimlant,
daz wart im allez benant.
von wurmze und von strâzpurge,
von spîre und von ougspurge
dise bischolfe ziere
dem kunic lobten alle viere
selp dâhin ze varn.
swaz der andern wârn,
die darzuo niht tohten,
daz si selbe dâhin mohten,
die hulfen im mit liuten alsô,
daz in sîn genuogte dô.
zuo im kom gedrabt
von fulde der abt,
den verriht er aller dinge,
daz er im solde bringen
funfzehen ros grôz.
den kunic ze geben niht verdrôz
von wirtenberc dem grâven rîch,
den verriht er êrlich,
daz er die vart solt lâzen,
und den lantgrâven von elsâzen,
die herren von winsperge,
von heierlôch und liehtenberge.
albreht der kunic kluoc
den ganzen winder genuoc
het er ze schaffen
mit leien und mit phaffen,
daz er si schône alle gelîch
zder vart verrihte êrlich.
im kômen liut von manigem lande.
daz ich die alle nande,
daz wære ein arbeit swære,
dâ lutzel frum an wære;
doch wil ich si an diser stunt
in der mâze machen kunt,
daz sîn niemen irre gêt.
swaz swâben ritterschefte het,
franken und elsâzen,
und swaz herren sâzen
in der wetrei über al
und den rîn ûf und ze tal,
die brâht der kunic alle
an die vart mit schalle,
und al die lantvogte sîn
die teten solhen dienst schîn,
des den kunic genuogte.
ich enweiz, wie ez sich im fuogte,
daz guot, daz dô gegeben wart
zuo der selben hervart,
wâ erz gewan.
der kunic manigem man
armuot machte buoz.
mit diser unmuoz
den winder er vertreip,
swâ er beleip.
sam tet ouch hie zôsterrîch
ruodolf der furste lobelich
grôzer unmuoze phlac:
an swem dehein êre lac,
der wart darzuo verriht,
daz er sich solde sûmen niht,
sô der winder næm ein ende,
daz er mit werlicher hende
wolt zehant varn
mit allen sînen scharn
zuo der tîe staden
dem von bêheim ze schaden.
dccxl. nû hôret aber sâ,
wie der kunic wenzlâ
fuor mit den dingen.
dô der summer verdringen
den winder begunde,
an der selben stunde
brâht er sîn her ze hûf
und machte sich ûf
über die march.
mit sînem her starch
kêrt er âne twâl
gegen oven ze tal.
dô daz die unger vernâmen,
ze hove si kômen
zirem hern dem jungen;
si wânden in wær gelungen:
der alte kunic wenzlâ
bræht in aber sâ
mit im an dem zil
guotes sô vil,
daz si aber wurden rîch.
si gebârten gar dienstlich
gegen dem jungen irem herren,
den hiezen si ûz kêren
sînem vater enkegen.
schôn sach man sîn phlegen
grâf yban und sîn geslehte:
mit aller irer mehte
sach man si ûz kêren
dem von bêheim zêren,
dô er wart enphangen.
und dô daz was ergangen,
daz der sun enphie den vater,
flîziclichen bat er,
die wîl sîn her ze velde læge,
daz er selp doch gemaches phlæge
ze oven in der stat.
grâf yban ouch des selben bat
und lobt, er wold in alle weg
haben in sîner phleg
und in huote grôz,
und alle sîn genôz
daz selp lobten ze tuon.
dô kêrt mit sînem suon
hinze oven bin heim
der alte kunic von bêheim.
dâ erbuten sich die burgære
in solher gebære,
daz er des selben muoste jehen,
als vil er kunde spehen
und an liuten ûz nemen.
er lie sich wol gezemen
der guoten handelunge.
der alte kunic und der junge,
dô die etlich wîle
gephlâgen kurzwîle,
dô wurden si enein
under in zwein
und mit ir heimlichen râtgeben,
wie manz solde an heben.
und dô si des berieten sich,
darnâch kurzlich
der kunic die hôhen unger bat
alle komen an sînen rât
und sprach zin:< ir herren,
wîsen unde lêren
sult ir mich und mînen suon,
wie wir den dingen tuon,
daz mîn sun mêre
gewaltes und êre
gewinne hie ze lant.
ez wære übel bewant
der grôze gewalt mîn,
sold ein solhez walhelîn
als karl der junge,
daz der von hinn verdrunge
mînen sun und mich.
ich weiz wol, daz ich
mêr liute unde guotes hân,
denn al sîn geslehte ie gewan.
nû bin ich komen darumbe,
daz der selbe tumbe
ûz dem lande werde gejeit>.
ditze er in vor seit
durch anders niht wan umbe daz,
daz si geloubten dester baz,
daz er dâ wolde belîben
und den welhischen kunic vertrîben.
dô het er anders gedâht:
al sîn sin und sîn traht
stuont, daz er heim
den sun bræht gegen bêheim
und daz er solhiu phant dâ næme,
dâmit er zuo kæme
des guotes und der grôzen hab,
die er hinze ungern gap,
und daz er des gewalt het,
ob er an der wet
den sun sande her,
swenne sô er
verrihte sich friuntlich
mit dem bâbst und mit dem rîch,
daz man im des landes gunde:
swenn er des enphunde,
sô wold er hinwider in.
einen listigen sin
er darüber nam.
dô der næhste heilic tac kam,
zuo dem sun hôrt man in jehen:
< her kunic, wenne sol ich sehen
iuch gekrônten gên vor mir,
daz ich doch sæhe, wie ir
under der krône wært gestalt?>
dô sprach der junge kunic balt:
< her, swenn iu beheit,
sô bin ich sîn bereit:
ob ez iu morgen gevelt,
sô tuon ich, swaz ir welt.>
der alte sprach:< daz sî.>
die herren, die im sâzen bî,
die sprâchen zuo der stunde
mit gemeinem munde:
< herre, sît ir sîn gert,
sô sult ir sîn werden gewert
an dem tage morgen.
der bischolf sol besorgen,
daz er selber tuo
daz amt morgen fruo>.
dô der ander tac erschein,
die phaffen gemein
iren kunic sân
fuorten mit in dan
in einen sagerære,
dâ daz sældenbære
kleinât inne was.
die offen bîht man im vor las
von êrst hinz ende gar,
darnâch truoc man dar
einen roc heiligen,
der was der sælden niht verzigen,
in het selp getragen an
der heilic kunic stephan,
und ein kleinât wert,
sant stephanes swert,
gurt man umb den hôchgeborn,
darnâch zwêne sporn,
die sant stephan der süeze
het getragen umb sîn füeze.
darnâch sazte man im schône
ûf sîn houbt die heilic krône,
die sant stephan truoc ûf sîm houbt:
diu ist dem kunig erloubt
ze tragen niht mêr,
nur sô er
got dienen wil sunderbâr,
zdem meisten drîstunt in dem jâr.
in einer hant er truoc
sant stephans arm, der ist kluoc
in lûterm golde verwiert
und mit gesteine geziert.
in der andern hende sîn
truoc er daz zepter guldîn,
daz dâ zuo der krôn gehôrt,
des heilikeit ist unbetôrt.
vor dem kunic jungen
schône wart gesungen,
dô man in sô gen kirchen wîste.
sîn vater sêre prîste
umb die gewonheit die phaffen.
nû het er heimlich geschaffen,
daz dhein unger darumbe weste,
daz zwei tûsent man der geste,
die dâ ze velt lâgen hie vor
ûzerhalp der burctor
beinzigen in die stat riten
unde vor der kirchen biten,
unz daz man gesunge gar,
und daz si des næmen war,
sô sîn sun und er
ûz der kirchen giengen her,
daz si in mit der krône
sazten ûf ein phert schône
und in fuorten ze herberge
mit sô getâner kerge,
daz si die unger niht underdrungen,
unz si den kunic jungen
in sîn hûs bræhten hin.
swaz man daran enphalch in,
daz geschach wol in der aht,
als sîn der kunic het gedâht.
dô diu messe ûz kam
unde man den segen genam,
die phaffen giengen her für
mit dem kunic für die tür
aber mit gesange.
dô mohtens mit gedrange
niht komen fürbaz.
ûf ein phert dô der kunic saz,
sam tet der kunic wenzlâ.
hin zogten si sâ
mit einander an im gemach,
in ein kemnâten was in gâch.
swaz der junc kunic dô an het,
daz wart sâ zestet
flîziclich behalten
von kunic wenzlâ dem alten.
die hôhen ungerischen grâven
hiez man ze hove draven
unde mit dem kunig ezzen,
ouch wart dâ niht vergezzen,
die bischolf und ander prelâten,
die dâ gesungen hâten
vor dem kunic messe,
swaz man der wesse,
die luot man zuo des kunigs tische,
von wiltpræte und von vische
was zuo dem zil
bereit sô vil,
daz si alle heten genuoc.
nâch ezzens man dar truoc
vil kleinât kostlich,
diu teilt der kunic rîch
den ungern mit sîner hant.
dâmit der tac dâhin verswant.
und dô der ander tac kam,
der kunic aber nam
rât zuo den herren
und bat sich si lêren,
wie er dem dinge tæte,
daz sîn sun hæte
gewalt in dem lande
und daz man in ein kunic nande.
nû heten die unger muot,
in solt daz aber ein guot
und ein itniwe hab
dem kunic gewinnen ab,
und mit maniger hande trugen
daz dinc si verzugen
von tage ze tac.
die wîl der kunic des hie phlac,
die wîle wolt niht müezic sîn
von ôsterrîch der herre mîn.
dô der des summers enphant,
dô legt er sich zehant
ze velde mit sînen scharn.
daz die bêheim zungern wârn,
des west er alle gelegenheit.
darumbe schuof er sicherheit
zuo marchecke der stat,
wand der wec dâ nâhen für gât
von ungern hinze bêheimlande;
darumbe er dar sande
ze huote driu hundert man.
mit den andern fuor er dan
frech und muotes frî
über die tî.
ûf daz bêheimisch ertrîche
legt sich der furst ûz ôsterrîche
mit einem ahtpæren her.
mit volliclicher zer
lac der furste dâ.
nû bâten in sâ
mit flîze unde minniclich
von liehtensteine her heinrich
unde swaz er friunt dâ het,
einer zîtlichen bet,
daz im der herzog des gunde,
sô wolden si in kurzer stunde
mit kraft und mit sinne
nikolspurc gewinnen
dem von liehtenstein herwider,
unde tâten ez ouch sider,
dô imz der herzog erloubt.
wande in het beroubt
der selben veste ein bêheim,
der in geladen het hin heim:
der vienc in, dô er saz
ob sînem tisch und az.
dô daz alsô wart getragen an,
des sach man trûren kunic wenzlân.
dô man die burc het gewunnen,
von ôsterrîche die versunnen
mit menlichen siten
einen woldan riten
für brunn und in dem kreiz,
daz ich fürwâr weiz,
daz in langer frist
ein roup niht genomen ist
sô grôz an der zal,
als dô zuo dem mâl
vor brunne wart genomen.
dô der roup was komen
zuo dem gesinde,
dô liebt dem her swinde
des roubes gewin.
si riten hin in
in frechem muote stolz
unz hinz dem durrenholz
und rihten vil wegen.
wes si dâmit phlægen,
daz wil ich iu sagen.
ir wegen sach man tragen
her ûz allertegelîch
ein getreid unzellich,
daz in der hervart
allez daz geriht wart,
daz wegen mohten geleisten.
si roubten unde reisten
merhæren unde bêheimlant,
daz man halt nindert enphant,
ob liut dârinne wæren.
an der marche zuo merhæren
enhalp der tîe wâc
ein veste nâhen lac,
was jazlawiz geheizen;
swaz in drîer mîle kreizen
edler liute wârn,
die wâren dar gevarn
durch fristen den lîp.
edler wîp
wol zwei hundert in einem turn
ir lîp dâ verlurn
und ander liute vil,
die zuo dem selben zil
in der veste verdurben.
wie die von ôsterrîche wurben,
des verswîg ich iu niht.
si wurden darzuo verriht,
daz si an einem morgen fruo
ungewarnet randen zuo.
des erschracten die innern.
ir freude sich minnern
vor leide begunde,
si gerten an der stunde,
daz man si teidingen liez.
daz selbe man in gehiez.
und dô man reden began,
dô muote man si an,
daz in ze swære was ze tuon;
sus mohten si frid noch suon
mit deheinen sinnen
über naht gewinnen,
den fride man in widerseit.
unde ê si bereit
ze dheiner wer wurden,
dô hete man ûf hurden
hin an getragen fiwer.
des wart in freude tiwer.
den vorhof zunde man an,
und dô daz holzwerc verbran,
dô moht daz niemen understên,
daz fiwer begunde gên
über den beslagen zoun
hin in, dâ die froun
in dem turne wâren.
jæmerlich gebâren
an manigen wîben man sach.
ach wê unde immer ach!
in ein steinîn herze
müeste der smerze
sîn gegangen und der rê.
dô in diu hitze tet sô wê
und daz fiwer gegen in wiel,
etlich frouwe dô viel
her ab durch genesen
und wolt des tôdes über wesen.
daz manige gerou sider:
wande sô si her nider
vallende kômen,
die schiltkneht si dô nâmen
unde ouch die frîheit
unde machten si der kleit
nackent unde bar.
dô der schame nâmen war
die reinen frouwen guot,
die ouch her ab heten muot,
dô kêrten si hin wider dan.
manic getriwer man
bat her ab ze vallen sîn frouwen:
sô si danne muoste schouwen,
wie man den hin niden tet,
sô kêrt si wider an der stet.
...
vor leide und vor jâmer grôz
und umbevie mit den armen.
seht, ob daz wære zerbarmen!
ê denn der man daz wîp lie,
williclich er mit ir gie
in den bittern tôt,
der doch ûz der nôt
ab gevallen wære.
ach der herzenswære,
die dô geschâhen
dô in daz fiur begunde nâhen,
daz si heten deheinen trôst,
der si des tôdes erlôst,
dô nam ie der man sîn wîp
und umbevie iren lîp
und dructe in an sîn herze.
den mannen der wîbe smerze
tet wirser denn ir selber tôt.
daz selbe ouch gebôt
ir triwe den frouwen,
daz si sich liezen schouwen
bî den mannen verderben
unde in dem fiwer sterben.
der liute was wol siben hundert,
dô man si besundert
alle mit der zal,
die dâ verbrunnen über al.
swer sô nâhen kam,
daz er hôrt und vernam
daz jæmerlich geschrei,
daz dem niht brast enzwei
sîn herze, des wundert mich.
manic stimme jæmerlich
hôrt man ûz dem fiwer.
daz was sô ungehiwer,
daz der sûs und der krach,
der dort oben geschach,
die vînt hie niden muote.
dô daz fiwer sô luote,
hin ûf ruoftens alle
vor jâmer mit schalle:
< kêret wider, kêret wider
durch got und lât iuch her nider,
ê ir verderbet in dem rôst!>
nû was leider aller trôst
an in verloren gar:
daz fiur schier machte bar
von holze daz gemiwer
und hete si daz fiwer
getriben unden in den turn,
dâvon si den lîp verlurn,
sô daz dâ nieman genas.
dô ez gar erloschen was,
ez erkuolte kûme in drîn tagen,
dô was allerêrst ze klagen
diu leidige geschiht
und diu jæmerliche angesiht.
man erbat den herzogen,
daz er erloubte dar ze zogen
die bêheimischen diet,
und swer dâ iemen hiet,
der in daran wânde,
der suocht den ûz dem brande.
alrêrst huop sich ungehab,
dô man die obristen getruoc ab,
die daz fiwer het gereichet an:
dô man die gerûmte dan,
swaz ir dâ lac unden,
die wurden alle funden
gar ersticket von dem rouch.
nû heten si funden ouch,
die dâ wâren behaft
mit williclicher geselleschaft
vant man die selben armen
zeinander mit den armen
beslozzen und geflohten,
daz si niht enmohten
von einander gevallen.
des muost über wallen
manic ouge, dem der smerze
gienc in sîn herze
vor jâmer und vor leide.
ach, wie ein ougenweide
dem dô wart bekant,
der dâ muoter und vater vant,
bruoder oder swester.
manic man muotes vester
muost riwe dâ bescheinen
und vor leide weinen,
der die barmunge sach.
dô daz suochen geschach,
dô vant der kneht den herren sîn;
vetern, ôheim und geswîn,
swer den dâ ligent vant,
dem wart jâmer bekant.
dccxli. vor boesem luft und wâz
muost sich hin nâher baz
daz her legen ab dem wal.
diser jæmerlicher schal
wart enpoten zehant
in der unger lant
dem kunic von bêheim,
wie man im hie heim
worhte spât und fruo:
sæch er niht darzuo,
der selbe bot im seit,
er gewann solch arbeit,
die er niht überwunde.
hernâch in langer stunde,
dô der kunic vernam
die botschaft, diu im kam,
sêr er der erschrachte.
gen den ungern er machte
sîn rede harte guot,
daz im ze tal wær muot
ûf den welhischen kunic ze varn.
dem sach man in gelîch gebârn.
sîn her brâht er ze hûf
und macht sich dâmit ûf
eines morgens fruo.
die unger, die im riten zuo,
die muosten mit im kern:
etlich tetenz ungern,
etlich huop ez unhôch.
dô der kunic von stat zôch
und dô man sich des versach,
er kêrte gegen der tîzach,
dô kêrt er gegen bêheim
die gerihte wider heim.
den ungern er klagt,
im wær fürwâr gesagt,
sich hete der von ôsterrîch
geleget niulich
im ze schaden in sîn lant:
den wold er zehant
von dannen vertrîben;
sîn her wold er lân belîben
unde widerkêre tuon
her ze oven mit sînem suon.
den ungern sagt er blôz,
im kæm ein her sô grôz
von sahsen und von pôlân,
daz er wol rât möht gehân
des hers, daz er dâ het.
daz er die rede alle tet
niht wan durch listen
und durch etlicher sache fristen,
daz verstuonden etlich unger wol
und grâf yban witze vol;
etlich westen ouch darumbe niht
und fuoren mit im algeriht,
welhen end er wande.
und dô er sînem lande
kom sô nâhen,
daz er darin moht gâhen
in einem tage schiere,
dô legte sich der kunic ziere
ze velde nider ûf den plân.
dô hiez man ze hove gân,
swaz dâ der grâven wære,
und von oven die burgære.
der vienc er wol zehen.
gen den hôrt man in jehen,
si wolden an sînem sun hân
boeslich unde übel getân,
und verrâtens umb sîn leben,
des hôrt man in schulde geben
einem, hiez lazlâ,
der was der hôhist dâ
an friunden und an êren:
der muost gevangen kêren
und sechzehen der besten,
die si in der stat westen,
der kunic enphalch zehant
grâf ybanen daz lant
und burge unde veste,
swaz man der weste,
die er het in gewer.
hie mit der kunic und sîn her
den ungern urlæbe gap.
nû kom der bischolf von rab
zuo dem kunig unde bat,
daz er die krôn und diu kleinât
von dem lande niht fuorte.
die bet er dicke ruorte,
si was aber verlorn.
der kunic sprach in zorn,
die krôn nieman solt behalten
noch billicher walten
denn der kunic sîn suon,
der solt dâmit tuon,
swaz in diuhte guot;
der het ouch vesten muot
hin wider ze komen.
hie mit wart urloup genomen,
die unger kêrten wider heim,
der kunic gegen bêheim.
grôzes îlens er phlac,
dâ der von ôsterrîche lac.
dem kômen sîn spehære
und sagten im diu mære,
der von bêheim füer dâher,
und sagten im, daz er
fuort wol zehen tûsent man
und wold in mit strît bestân.
nû was von ôsterrîch der furst
in solher manheit und geturst,
daz er sîn gerne het gebiten
unde mit im gestriten.
daz widerrieten im gemeine
grôze unde kleine,
die sînes râtes phlâgen dô.
die sprâchen alsô:
< herre, seht, waz ir tuot,
und verkieset den muot.
gedenkt, daz ir lobt flîziclich
iwerm vater und dem rîch,
ir sult mit iwern scharn
mit im hin in varn
unde ân in niht.
hât er in sîner phliht
von ungern dheine maht
mit im her brâht,
sô füeget uns an disen zîten
mit im niht ze strîten.
ir sult iuch ûf wegen
und hin nâher legen
ze iwerm lande baz.>
nû gedâht der herzog an daz,
daz in sîn vater bat,
daz er dem bischolf kuonrât
an allen dingen volgen solde.
die bet er ervollen wolde.
von walsê hern uolrîch
bat er flîziclich,
daz er ringe liute næm ze sich
und kêrte ûf der vînde strich,
dâ sold er prüeven unde spehen
ir gelegenheit und sehen.
dâmit fuor er sâ
wider gegen lâ.
her uolrîch von walsê
zwei hundert oder mê
nam er ze sich und reit,
daz er ir gelegenheit
rehte besach.
in einem buschach
lac er verborgen
an dem selben morgen,
dô der von bêheim
hin für zogt wider heim:
der het von ungern dheine maht
und was im ouch vil ungedâht,
daz er ieman iht wolde tuon.
het er fride oder suon
vor handen gewest,
daz hiet in gedûht daz best.
er het ab gestrichen sô gar,
daz krefte wâren bar
ros unde liute.
ich sag iu bediute,
wær ez im niht sô sêre
verboten ûf sîn êre,
er het sô vil gebrochen ab
den bêheimen ir hab,
daz er sîn frum het gehabt.
alsô kom heim gedrabt
von ungern kunic wenzlâ.
nû gefriesch man sâ
über al drât,
daz diu kleinât,
der daz lant ze horde jach,
der von bêheim in gâch
het gefuort von dem lant.
swâ man die flust bevant,
dâ was klage über al.
nû heten sich vor mâl
die unger gemachet ûf.
mit grôzem her ze hûf
wâren die grâven her komen,
von den ir ê habt vernomen,
die den welhischen kunic heten inne,
dem bâbst ze liebe und ze minne,
unde warten teglich zin,
wan der von bêheim kæm dâhin,
als er sich vermezzen het.
die selben grâven sâ zestet
den sibenburgæren hiezen sagen
und ouch herzenlichen klagen
des landes schaden unde leit
und die houbetsmâcheit,
die daz lant het genomen:
diu krône, diu von himel komen
was und daz swert
und ander kleinât wert,
an den manic jâr und tac
des landes sæld und êre lac,
der het si beroubet dâ
von bêheim kunic wenzlâ.
wolden daz rechen
von sibenburgen die frechen,
die dem kunicrîch
getriu und dienstlich
ie gewesen wârn,
sô solden si niht lenger sparn,
si wæren ûf mit in,
wand si wolden dâhin
mit dem von ôsterrîche
ze dienst dem rômischen rîche
füern kunic karln den jungen.
waz ob im alsô gelunge,
daz si bekæmen rehtes
mit der helfe kunic albrehtes
umb iriu kleinat, swaz der was,
diu der von bêheim an sich las
und fuorte von dem lande?
der erzpischolf ouch sande
sînen boten dar
und enpôt in fürwâr,
swer füer in dem fursatze
dem von bêheim ze tratze
in andâht und in riwe
umb dise flust niwe,
die daz lant het getân,
der solde darumbe hân
antlâz aller sîner sunde.
an der selben stunde,
dô man in daz seit,
dô wurdens al bereit,
die ze sibenburgen sâzen,
die man sach in den mâzen,
daz si tohten ze wer.
dâmit gewan ein grôzez her
kunic karl der junge.
mit diser samenunge
der kunic von walhen fuor von stat.
der ugram dô hât
gesament allenthalben
wol zehen tûsent valben,
die er brâht in sîner schar;
sô brâht der grâve lucas dar
aht tûsent velbischer diet,
die er stæte hiet,
swelhen end er kêrte.
grâf amodeus dô mêrte
mit zwein tûsenden daz her;
dô fuorte grâve lazamer
wol vier tûsent, die man sach.
unger, zôkel und walach
aht tûsent gezalt
der herzog über walt
mit dem her dâhin sande
zêren dem lande;
der weibot lazlâ fia
ûf den kunic wenzlâ
mit kunic karl sande dan
wol aht tûsent man.
sô heten im lâzen
die von bôzen und von râzen
wol siben tûsent bogen,
die man dô mit sach zogen.
dô sanden die sibenburgære,
ob ir niht mêre wære,
wol sechzehen tûsent dar,
die zageheit wâren bar.
der bischolf wâren siben,
die die reise triben
und ouch selber riten mit.
wie vil mit ieglichem rit
werlicher liute,
der kan ich ze diute
die zal niht gesagen;
ân swan si stille lâgen
und heten dheine sprâch,
dô wârn si, als ich sach,
an dem rât die besten.
von dem êrsten hinz dem lesten
begâben si den kunic nie.
dô si sich gesamten hie,
alle die ich hân genant,
sîn widerbot ieglicher sant
grâf ybanen und allen den,
von den si jâhen gên
den schaden und den ungemach,
der ungerlande geschach
von der bêheimischen herschaft,
die grâf yban und sîn geselschaft
hinz ungern heten geladen.
ûf der selben schaden
fuoren si sô unbescheiden,
rehte als si wæren heiden,
bî der tuonou her ûf.
dô gie ez ze hûf.
swaz grâf yban an gehôrt,
daz wart gar zestôrt,
verbrant und geroubt;
wand ez was in erloubt
und geboten ze tuon.
si jâhen, weder frid noch suon
gewunn er von in nimmer mêre
umb die flustpæren sêre,
die si von im heten genomen.
dô her zuo prespurge komen
was daz gesinde,
dô gâhte zuo in swinde
der von ôsterrîch.
der furste lobelich
enphie die unger schôn,
daz er danc und lôn
von in darumb enphie.
und dô daz ergie,
dô begund man reden
zwischen den fursten bêden,
die unger heimlich
besprâchen lange sich,
wes si heten muot.
möht man in daz guot
und gewis machen
mit sô getânen sachen,
daz ez in wurd behalten
und als si inz vor zalten,
sô wolden si volvarn -
hôrt, waz die sache wârn -
und kæmen ouch niht fürbaz,
man vergewiste in daz:
daz der kunic albreht
mit minne noch mit reht
der bêheim willen tæte
noch dhein ebnunge hæte,
in wurd ân widerstreben
ir krône wider gegeben
und diu andern kleinât,
diu in hin in gefuort hât
der kunic von bêheim;
und daz man si wider heim
liez varen, swan si diuhte guot,
sô daz man niht an si muot
belîbens lenger frist,
nur als ir gewonheit ist,
daz ist ûf sant michêles zît,
die wîl daz weter alsô lît,
daz man ûf dem velde nimt,
swaz den pherden zezzen zimt;
diu dritte sach was diu:
swen man bræhte siu
ab der wîte an die enge,
daz man breite unde lenge
des êrsten gæbe stæt,
daz sîn ir her genuoc hæt,
und daz nieman ir hab
an den furten bræche ab,
swâ si riten bî einzigen;
unde swâ man si sæch ligen,
dâ solde man in lâzen
rûm in der mâzen
als vil als si wolten,
daz si niht phrancsal dolten.
diu funfte sache, die die unger
unde ir kunic junger
muoten ze vergewissen in:
wie getânen gewin
si gewunnen mit roube,
daz si den mit urloube
füerten heim durch geniez,
daz in dheinen widerdriez
die tiutschen daran tuon solden;
swaz aber si verkoufen wolden,
dâ solt si niemen irren an,
ez wæren wîp, kint oder man.
diu sehste sach was diu,
daz man in lobt, swâ siu
mit den tiutschen riten hin,
daz man des roubes gewin
in rehte teilte mit
nâch gewonlichem sit.
diu sibent sach diu was,
die man dem herzogen vor las:
swâ si riten in ein stat,
der under in iht ze koufen hât,
daz si dem rehten kouf gæben,
und ob die heiden nâch irm gelæben
lebten...
daz in daz niemen smæchlich
underseit noch wert;
und swaz in wurd beschert
von roube oder anderm guot,
daz man si nâch irem muot
lieze mit gebârn
und nâch irm site varn.
des antwurt in dô
der herzog alsô,
er wolde kurzlich
darüber berâten sich.
die sînen er dô bat,
daz si im gæben rât.
über der unger bet.
ie der man dô ret,
swaz in daran dûhte guot.
doch mit vereintem muot
hiezen si den ungern sagen,
si möhten des niht vertragen,
daz si in des herzogen lande
mit roube und mit brande
tæten dheinen unfuoc.
si heten roubens stat genuoc,
sô ir her starc
kæm über die bêheimischen marc.
ê möht ez sich niht gefüegen.
des liezen si sich genüegen.
die sache alle siben
wurden in dô verschriben.
dô daz geschehen was
und man die brief gelas,
dô muost der herzoge gâhen,
sîn insigel daran hâhen.
die ir insigel daran gâben,
die die unger wolden haben,
die herren ich iu nenne,
swaz ich ir erkenne:
ez was der grâve von hiunburge
und grâf meinhart von ortenburge
und der junge von schounberge
und der marschalc von landenberge.
dannoch was ir mê:
die drî von walsê
und der alte missouwære
und her dietrich der pilichtorfære
und die drî von potendorfe
und her kalhôch von eberstorfe,
her otte von zelkinge
und her albreht von kuonringe
und sîn bruoder her heinrich
...
ouch was mit der gemeine
her ruodolf von liehtensteine
und her hertnît von pettouwe
und her otte von haslouwe.
noch was der unger bet,
daz die vier stet
wienne und heinburc,
diu niustat und prespurc
daz selbe reht begiengen
und ir insigel daran hiengen.
nâch irer bete daz geschach.
dô man die hantveste sach,
diu was lanc und wît,
an ietweder sît
des fursten insigel was niht frî,
im hiengen zwelif andriu bî.
sus was der insigel über al
funf und zweinzic mit der zal.
dô in der brief verriht wart,
dô beschiet man in die ûfvart
enhalp der tuonouwe in,
dâ solden si kêren hin,
daz hie dishalp dhein freise
geschæch von ir ûfreise.
dâmit zogten si für sich
zuo der tîe den strich
ûf gegen lâ.
nû verrihte sich der furste sâ,
die wîl er dâ was,
von trens mit grâf mathias,
daz er im füerte dan
mêr dan driu tûsent man.
hiemit zogt ouch dar
mit den andern diu schar,
gen wienen sach man zogen
ruodolfen den herzogen,
dâ bereite sich der ziere
und fuor hin wider schiere,
gen lâ îlt er swinde.
dâ spîst man daz gesinde.
darnâch fuor er drât
wider an die alten stat,
dâ er ê was gelegen,
dâ wold er bîte phlegen,
unz daz die herren alle gelîche
von stîre und von ôsterrîche
zuo im kæmen dar.
nû was diu ungerische schar
ouch hin zuo komen,
dâ wart von vernomen
grôzer ungemach,
der von in halt geschach
in des herzogen lande.
swaz von roube und von brande
von in mohte geschehen,
daz wære dannoch übersehen,
wær gewesen niht
diu jæmerliche geschiht,
diu dâ ergie an den liuten.
nieman mac bediuten
die unbarmherzikeit,
die man alle von in leit.
ez was ein herzenklag,
si fuorten alle tag
gebunden an seile
arme liute veile,
die si viengen in ôsterrîch
und teten den sô jæmerlich,
daz ez muost erbarmen
rîchen unde armen,
der si gerne hiet gekouft,
ê si der êren wærn bestrouft.
an der valben bant
manic man sîn wîp vant...
des er leider niht vant stat;
kouft er si dan niht drât,
sô viengens ouch den man
und bunden in hin an
an daz seil zuo dem wîbe.
si begunden an manigem lîbe
sô lesterliche nôt,
daz si sich selbe tôt,
ê sis lite lenger.
ez was ein jâmer strenger
an ze sehen und ze schouwen:
sô si fuorten swanger frouwen
über lange velt wît,
den nû komen was diu zît,
daz si bern solden diu kint,
sô jeiten si si als swint,
daz si die fruht muosten lâzen
ligen ûf den strâzen
und mit dem tôde ringen.
sô sis denn niht bringen
verrer enmohten,
die sich sô heten ervohten,
sô sluogen si in ab diu houbt.
alsô wart des lebens beroubt
manic wîp swanger.
ez ist ein wec niht langer
zwischen der tî und lâ:
stæte heten si dâ
gevangen liute veil.
durch ir sêle heil
kouften ins die liute ab
mit maniger hande hab.
ze lesten funden si den sin,
daz si ir gevangen fuorten hin,
dâ die liute nâch ir alten siten
wider unde für riten:
sô die armen danne niemen trôste,
der si koufte oder lôste
und nâch irm willen wolde geben,
zehant nâmens in daz leben.
den kranken unde alten,
die si niht mohten behalten
noch gefüern zuo der tizach,
an den daz mort geschach,
daz noch al die solden klagen,
die getriwe herze tragen.
diser mortlicher rê
tet den herren wê,
die ir liute dô erkanden
in sô jæmerlichen banden.
die sprâchen alsô
zdem herzogen dô:
< herre, uns ist des ze muot,
ob ir dem dinc niht anders tuot,
daz man uns fürbaz
unser liute lâz
ledic und ungevangen,
an den ist ergangen
solher jâmer unde nôt -
die dâ niht sint tôt,
den ist daz leben unmære,
wand in der tôt lieber wære
denn hin für daz leben -
wir müezen darumbe geben
den lîp, ê wir dolten die lenge
disen ungemach strenge.
wir gedagen der liute,
die si uns habent noch hiute
gevangen zôsterrîch:
ez ist ze hôrn unkristenlich,
daz wir müezen an sehen,
daz den liuten alsô sol geschehen,
die von bêheim sint geborn.
hât ir herre verlorn
umb deheine schulde
des rômischen kunigs hulde,
dâ sint doch unschuldic an
die armen liute, dâ man an
begêt solch unbilde.
diu geschiht wilde
sold uns ze sehen leiden
an juden oder an heiden.>
dô sprach der pilichtorfære,
swelher der wære,
der dhein unzuht hie
an den valben begie,
daz der vil reht ê besæhe,
waz im darumbe geschæhe
an lîb und an der hab,
swer dem kunic legte ab
den dienest, den er von im het.
dô er alsô darzuo ret,
daz vervienc man niht wol.
der herzoge sprach:< man sol
sich darüber berâten>.
die herren des bâten
alle gelîche,
swaz von ôsterrîche
liut dâ gevangen wæren,
daz man möht bewæren,
die soldens ledic lâzen.
darüber dô sâzen
die râtgeben gemein
und wurden des enein,
daz in ein bot tæt kunt,
daz zuo der selben stunt,
dô ez mit in wart versliht,
dô wær ez alsô verriht,
daz si dheinen schaden
dishalp der tîe staden
solden tuon dem lant.
nû wær daz wol erkant,
daz si zôsterrîch
ein volc unzellich
heten gevangen
und an den begangen
solhe untât,
die man niemer hât
ê mâlen gesehen.
dô der rât was geschehen,
ze boten gesant wart
von ortenburge grâf meinhart.
der reit zuo in hin
und warp gegen in,
swaz man in werben hiez,
daz er sîn nihtes liez
belîben ungeret.
dô er sîn botschaft getet,
dô jâhen si für den munt,
in wæren unkunt
diu gemerke der lant.
si möhten iriu phant
niht gesetzen umbe diu,
des dâ bedorften siu.
den valben der sit
und den ungern volgte mit,
swâ si kæmen hin
durch roubes gewin,
dâ stüend in nâch liuten der muot
mêr danne nâch dem guot.
swer valben unde heiden
von dem site wolde scheiden,
der müest arbeit darzuo haben.
dhein ander antwurt si gâben.
dô daz erhôrten die herren,
die wolden an si kêren
vîntschaft unde haz.
kûm underfuor daz
der herzoge ruodolf
und von salzpurc der bischolf.
dccxlii. der herzog mit sînen scharn
gerne het gevarn
ze bêheim in daz lant.
dô was im unbekant
des kunigs muot unde wille,
etlich in hiezen ligen stille,
unz daz er vernæme,
wen der kunic kæme.
dô rieten etelich,
er solde müezlich
an des gemerkes krumbe
alles varen umbe,
unz er erfüer die wârheit,
wen der kunic wurd bereit
ze komen her nider.
des volgt er dô sider,
gen wîchartesslac
von dannen, dâ er lac,
diu her beide kêrten.
dâvon sich aber merten
der bêheim freise.
mit maniger grôzen reise
alsô fuor daz her starc
enhalp der bêheimischen marc
für unde wider,
ob der kunic kæm her nider
darumbe grôz kriec wart:
er wær ûf der vart,
des jâhen die eine,
sâ jach diu gemeine,
er wære noch ze swâben.
alsô wart erhaben
under dem her grôzez wetten.
etelich ez dâmit heten,
der kunic kæme schiere;
dawider jâhen viere,
sîn vart wær widergenge:
sus wert der kriec strenge
unz an sant michêles tac,
dô der herzoge lac
bî einer stat, ist gmunde geheizen.
an den selben kreizen
lac der her curtois.
nû was hinz dem budwois
der kunic und sîn her komen.
daz darüber niht het vernomen
ruodolf der muotes veste,
und ê iemen darumbe weste,
an sant michêles tage fruo
dô reit der kunic zuo.
zweinzic phert oder lutzel mêr
brâhte er mit im her.
dô manz in dem her vernam,
daz der kunic her kam,
des freut sich meniclich.
schôn und lieplich
kunic albrehten hie
der kunic von ungern enphie
und sîn sun herzog ruodolf
und von salzpurc der bischolf,
darnâch alle, die dâ wâren,
mit worten unde mit gebâren
erzeigten, daz si wâren dô
sîner kunfte frô.
dccxliii. nû het der grâf lucas -
mit dem der valben was
dô diu groeste schar,
und die halt wâren dar
komen mit ander herschaft,
die wâren alle samhaft
zuo im geslagen,
dô si in hôrten sagen,
daz er heim wolde zogen -
gesant zuo dem herzogen,
daz er weste daz,
er wolde niht fürbaz
noch verrer mit im gâhen:
der winder wær ze nâhen
unde wær nû hin diu frist,
ûf die der unger reht ist
ze belîben in der hervart -
wand ûf sant michêls tac wart
ze belîben bescheiden
den valben und den heiden -
und er kæm niht verrer ab stat.
swie vil in der herzoge bat,
daz galt niht umb ein hâr.
und dô der kunic kom dar,
dô kômen liute âne zal
von ôsterrîche über al
und bâten in sâ zestunt,
mit jâmer weinund
vielens im ze fuoz,
daz er in tæte buoz
ires herzen swære.
dô frâgt der kunic, waz in wære.
< herr, uns habent gescheiden
die valben und die heiden
von freuden und von êren.
in jâmer und in herzensêren
sech wir gevangen swint
wîp unde kint,
als sis wellen von hinnen füeren.>
barmung dô begunde rüeren
kunic albrehtes herze,
darin gie der smerze
und der ungemach,
den er an den liuten sach.
der kunic an der vart
den grâven meinhart
zuo den ungern sande,
daz er si bæt und mande,
daz si füeren fürbaz
und daz si bedæhten daz,
daz si gesâhen noch nie
deheinen vînt hie,
der die bêheim an gehôrt.
swie wîse red und wort
für gap der grâf meinhart,
doch moht er an die vart
mit deheinen dingen
den lucas nie bringen.
der kunic und swaz der andern was,
dô man den vor las
...
die lobten durchslehtes,
si wolden volvarn,
ân die mit dem lucas wârn,
die kund nieman behaben.
die antwurt, die si gâben,
dô man die dem kunic seit,
der sant hin wider albereit
und hiez vordern albediute
alle die liute,
swie die wâren geheizen,
die si datz ôstrîch in den kreizen
heten gevangen.
dô diu vordrung was ergangen,
dô wart den valben zorn.
vil nâch het verlorn
der von ortenburc den lîp.
die gevangen man und wîp
ruoften im nâch,
daz er irn ungemach
kunic albrehten klagte.
ein valbe dô frâgte,
waz ir rede wære,
dô sagt im der tulmetschære
ir meinunge,
daz si nâch lôsunge
zuo dem kunic sanden.
vîntlich si dô randen
den von ortenburge an.
doch kom er von dan,
er enpôt aber sider
dem lucas hin wider,
daz er wizzen solde,
daz in der kunic wolde
die gevangen lâzen füeren niht,
daz er sich darnâch riht.
dâmit reit er her.
dem kunic sagt er
alliu diu mære,
wie ez dort ergangen wære.
nû het daz her drât
gerucket von stat
und wârn die fursten mit irn scharn
für den gretzen gevarn
und branten daz untûr
unz an die rincmûr.
der kunic dô zehant
die herren besant
und gebôt in vesticlich
bî sînen hulden flîziclich,
daz si mit menlichen siten
des nahtes hin riten,
swâ si funden die heiden,
die solden si scheiden
von lîbe und von leben,
woldens in niht wider geben
die gevangen, die man kande
von ôsterrîch dem lande.
der kunic dem sun riet,
dô er von im schiet:
< sun, ob ich dir liep bin,
sô sende balde dâhin
durch got und erwende,
daz in daz ellende
si niht füeren in ir banden
die gevangen von dem lande,
und wizze sicherlich,
sold ich alliu rîch
überwinden mit in,
den frum und den gewin
wolde ich ê vermîden,
ê ich daz wolt von in lîden,
daz geloubigiu diet
sus von dem kristentum schied,
als die leider scheiden,
die die valben und die heiden
fuorten an ir gemach
von hinnen über die tîzach>.
hiemit der kunic curtois
reit gegen dem budwois,
dâ sîn her lac.
nû hôret, wes hie phlac
der herzog ruodolf.
von salzpurc den bischolf
und swaz der andern herren was,
alle er zesamme las,
den legt er für sâ zestet
des kuniges und sîne bet.
dô was ir deheiner
grôzer noch kleiner,
er lobt die vart an der zît
ân von pettou her hertnît,
der widerret ez sêre.
er sprach:< mîn triu und mîn êre
hân ich in für iu
versetzet umbe diu
ze gewisheit und ze phande,
daz man si von dem lande
ân allez beswârn
sol heim lâzen varn:
swâ man daz wil brechen an in,
dâ wil ich nimmer komen hin>.
dem fursten hôchgeborn
was diu rede zorn.
er sprach:< zwâr, her pettouwære,
wir dunken uns sîn als gewære,
als ir iuch dunket wesen.
ist daz indert gelesen
an den hantvesten,
die wir gâben den gesten,
daz si mit urloup
sô getânen roup
sullen nemen gewalticlich
über al in ôsterrîch,
als si habent getân,
wîp, kint unde man,
die si wellen füeren hin,
sô sulle wir si lâzen in;
ist ez aber dâ ungelesen,
sô müezen in kummer wesen
die valben unde alle die,
die si niht wellen lazzen hie.
ich weiz daz fürwâr wol,
sît man ez allez reden sol,
man sæch iuch anders gebârn,
wære iu widervarn,
her hertnît von pettouwe,
solch schade zuo pulstrouwe,
als an diser frist
dem missouwær geschehen ist
und etelichen mêre>.
< jâ, vil lieber herre>,
sprâchen alle gelîche
die hern von ôsterrîche,
< wir müezen immer klagen,
wurd ez von uns vertragen
den valben und den heiden,
die sô von hinnen wellen scheiden,
daz si iu dheinen dienest habent getân
unde uns doch wîp und man
wellen nemen durch irn übermuot
und uns oeden unser guot.
daz muoz uns immer riwen.
an êren und an triwen
sî wir als gereht alzît
als von pettou her hertnît>.
diu rede, diu von im ergangen
was, diu vil übel vervangen
von den herren allen wart.
hie mit slihte man die vart
und verrihte die reise,
wer den valben ze freise
und ze schaden solde draven.
von ortenburge den grâven
nâmen ze houbtman,
die dâ zogten dan.
nâch der bete des herzogen
sach man si zogen
spâte von dem gretzen
an solhen fürsetzen,
swaz mit îlenden siten
die valben heten geriten
allen einen tac,
daz wolden si mit jag
rîten bî der naht,
daz si mit irer maht
fruo an si kæmen
und râche an in næmen
umb ir schaden und laster.
si muoten sich dest vaster,
daz ot sis erriten.
dô wart niht gebiten,
si riten al die naht,
swaz si mit irer maht
mohten erziugen.
ez ist âne liugen,
swaz ich iu sag,
an dem andern mitten tac,
dô wurden si si sihtic an.
zêther, wie si îlten dan
und wie si begunden gâhen,
dô si die valben sâhen
vor in hin ziehen.
si wolden niht sêr fliehen
die vermalditten valben,
dô si einhalben
sâhen die furrennære.
perhtolt der emerbergære,
der sich zallen zîten
menlich ze beiden sîten
lie sehen und erkennen,
daz der für solde rennen,
dâ was er geschaffen zuo.
der was vor den andern fruo
komen an die veigen,
der begunde in erzeigen,
daz diu friuntschaft wær klein.
und dô in erschein
nur sîn eines baniere -
ûf des veldes riviere
was gelegen ein grunt,
darin die valben an der stunt
zeinander bunden all ir wegen,
ob si des siges phlægen,
daz sis ganz funden -
die gevangen si bunden
in die wegen vaste
mit stricken und mit baste
und wolden sich gewert hân.
ûz dem grunde ûf den plân
kômen si mit île.
darnâch in kurzer wîle
sâhen si dort her
ie lenger ie mêr
der herren banier gâhen.
swaz si ersâhen,
vil wol si die erkanden.
zehant si dô wânden,
daz her wære allez ûf
...
und gâben versengelt
fluhtic über velt.
nû het man vor vesticlich
verboten meniclich,
daz niemen für îlen solde,
wand manz dâfür haben wolde,
si wolden dâ bîten
und mit den tiutschen strîten.
und dô des niht geschach,
swen man dô sach,
dem an si stuont sîn sin,
dem erloubt man ze îlen hin,
daz er in daz wirste tæte,
des er ze tuon stat hæte.
des meniclich was frô.
< an si, herre!> schrei man dô,
daz si alle wærn verlorn.
ein stetelîn heizet horn,
dâ erreit man ir ein teil.
der valben unheil
wuohs ie lenger ie baz.
die ze fliehen wâren laz,
der wurden an dem nâch jagen
wol funf hundert erslagen.
ich wæne, daz sich iemen burge
ze horne unde zegenburge:
ûz den steten liefen dan
kint, wîp unde man,
und swaz die valben fanden,
die von den wunden
wæren wol genesen,
die muosten des tôdes wesen.
diu wîp und diu kint kleine
diu lâsen ouch steine
ûf dem velde allenthalben,
dâ si die valben
vol nider mit knulten
und ze tôde multen.
swer dhein barmung het,
der îlte sâ zestet
in den grunt zden wegen;
wâ die gevangen lægen,
des nâmen si war
und zefuorten gar
alliu iriu bant.
sîn muoter dô maniger vant,
diu vant den vater, dîn. den man
alsô ersuochten si den plân -
der vant daz wîp, der daz kint;
die vor an freuden wâren blint,
die fuoren heim alle
mit frôlichem schalle,
gnâd und danken wart verjehen
den, von den ez was geschehen.
dô der âbent ane gie,
dô kômen alle die,
die mit nâch jagen
der valben heten vil erslagen
und die niht verrer mohten komen.
herberge wart genomen
bî horne vil nâhen.
ein klôsterlîn si dâ sâhen
in den selben kreizen,
was altenburc geheizen.
darin legten sich die herren;
von einander niht verren
daz ander gesinde lac.
unz an den funften tac
heten si dâ bît,
unz man nâch gewonlichem sit
geteilt des roubes gewin.
des kom vil dâhin
und kom doch niht halbes dar,
daz den heiden gar
aller hande hab
wart gebrochen ab:
des wart in verlorn,
swaz hinz egenburg und horn
wart gefuort und getragen,
die herren ouch dâ lâgen
darumbe, daz die wunden
wurden gebunden
und bestetent an gemach,
und dô daz allez geschach,
dô kêrt diu geselleschaft
frech und manhaft
sigbær und kurtois
für den budwois.
dâ lâgen nû hêrlich
driu her sunderlich:
daz eine, als ich ê gedâhte,
daz der von rôme dar brâhte,
daz ander heten die unger:
karl ir herre junger,
der hete des guot reht,
daz er dem kunig albreht
was mit triun geholfen,
mit herzog ruodolfen
was daz dritte her dâ,
dem wart gesaget sâ,
wie ez dort was ergangen,
schôn wurden si enphangen;
daz siz sô heten geschaffen,
des freuten sich lein und phaffen,
aber der ugram
harte sêr erkam,
dô im wart geseit
für die wârheit,
daz enschumphieret was
sîn swâger grâf lucas.
mit alsus gesamten scharn
sach man den kunic varn,
dâ er hin het gedâht.
wand im was für brâht,
swenn er kæm in bêheimlant,
mit werlicher hant
wold im enkegen sâ
von bêheim kunic wenzlâ
und wolde mit im vehten.
darumb den kunic albrehten
moht des erwenden nieman,
er îlte für sich dan.
ez bedorfte langer stunde,
ob ich mich underwunde
der unmuoz und der arbeit,
daz von mir wurd geseit,
wâ ûf der reise wedel
ieglich nahtsedel
und ieglich walstat
ditze her hât
und waz dô allez ergie,
wen man dô sluoc oder vie,
wer dô genas oder starp,
wie ieglich herre dô warp
selp unde mit den sînen,
daran man manheit sach schînen
dô des an dem zil
geschach harte vil,
des ich niht allez mac geschrîben,
des muoz ez belîben
ungeseit von mir.
albreht der kunic zier
komens hinz den kutten phlac
an sant lucas tac;
an einem suntac der stuont.
als die bewegen tuont,
riten die helde tiwer
alumb nâch ebentiwer,
wand ir was mêr denn genuoc,
die menlich wârn und kluoc
zaller ritterlicher tât.
die darin geschaft hât
kunic wenzlâ der guote
dem berge ze huote,
der kom her ûz ein teil
und versuochten ir heil.
ez half si aber kleine,
wand ez was sô gemeine
daz gewelde allenthalben
mit tiutschen und mit valben
daz velt allez bedaht.
und sô ez nâhente der naht,
dô kêrt ze herberge
der kunic frî vor erge
und allez daz her âne pûs.
datz sedlitz in der kunigin hûs
der kunic selbe lac,
al die wîl er phlac
ligens alumbe dâ:
daz der kunic wenzlâ
kæme dar durch strîten,
des wolde man dâ bîten.
er enkom aber niht,
wand er was darzuo unverriht,
und wâvon, daz wil ich iu sagen.
er hete vor manigen tagen
gesant die boten sîn
hinz swâben und zuo dem rîn
und anderswâ nâch ritterschaft.
des kunic albrehtes kraft
die widersâzens alle gelîche
arme unde rîche,
dâvon er niemen dâ gewan,
wan der einige man
grâf ruopreht von nazzou.
ob ez iht sêr gerou
von bêheim den kunic,
daz er dem helde frumic
sîner tohter niht gunde?
jâ, für die selben stunde
gerou ez in harte,
daz er in dâmit beswârte,
daz er in niht wolde lân
wesen sîner tohter man,
daz er die êrlich gemehelt het.
waz er an im tet,
daz habt ir vor gelesen wol,
dâvon ez nû belîben sol.
dô der von bêheim weste,
daz im niht kômen geste,
dô enwest er, wie gebârn.
daz im der bêheim wârn
ein michel teil gehaz,
vil wol west er daz:
ze swie getâner zît
er in einen strît
mit in wære komen,
sô het er schaden genomen,
als si teten sînem vater.
heimlichen rât hât er,
wie er gebâren solte;
wand ob er verdolte
solich ligen in sînem lande,
des hiet er laster und schande;
wære aber, daz er strît
und den drîn herren widerrit,
sô wæg ez ungelîch.
der bêheim sumelich
sprâchen zdem kunig in zorn:
< unser rât wart verkorn,
dô râtens zît wær gewesen,
dô liezt ir iu vor lesen
den von basel und ander phaffen,
si wolden iuz alsô schaffen,
daz ir wæret sicher gar
vor des rômischen kunigs vâr.
die siht man nû ninder hie>.
manic rede dô ergie
dem von bêheim zitewîz.
die aber darzuo heten flîz,
daz si senften sînen swæren muot,
si sprâchen:< herr, uns dunket guot,
sît ir ze strît niht tugt,
swaz ir liut gehaben mugt
von dem lande oder geste,
in die stat und ûf die veste
sult ir teilen siu.
waz mugen die vînde iu
geschaden fürbaz?
si habent getân allez daz,
daz si mohten volenden.
ir mugt daz niht gewenden,
daz nû geschehen ist;
sô mugen ouch si lenger frist
in disem lande niht belîben:
si beginnent nû hinnen trîben
zadelshalp diu kost
und der starke frost,
den der winder in diu lant
hât her für gesant.>
dccxliv. dem kunic wenzlâ tet ande,
daz er in sînem lande
vîntlicher geste
sô vil ligende weste.
die sînen er bat,
daz si im gæben rât,
daz im die grôzen smæhe
etwaz ze ringen geschæhe,
daz hernâch iht wurd geseit,
ez wær vermiten durch zagheit,
daz dhein haz noch gevære
den vînden erboten wære,
die mit roube und mit brande
sô lange in dem lande
im wæren gelegen.
dô si den kunic sâhen phlegen
vor leide solher ungehab,
allerêrste im dô gap
ein sîner suppan -
der was ein junc man,
von der lippen genant,
er wart sît wol erkant
allen von dem rât,
den er dem kunic dô tât,
wand im der kunic immer mêre
tete liebe, guot und êre -
dô der den ernst ersach
zuo dem kunig er sprach:
< der schade und daz leit,
den iez iur lant treit,
den solt wir alle gelîche,
arme unde rîche
anden für iu;
und, her kunic, umb diu
zilt tac unde naht,
daz ir all iwer maht
zuo einander bringet.
waz, ob uns gelinget
an den vîanden?
ich lâz mirz enplanden,
als verre mich wert daz leben>.
dô die andern râtgeben
an disem man erhôrten,
daz er mit werken und mit worten
die sache sich sô an nam,
allerêrste si gezam,
daz si mit gemeinem schalle
dem kunic lobten alle,
si wolden sunder beiten
darumbe arbeiten,
daz sîn leit wurde gerochen.
diu zît wart gesprochen
ûf den vierden tac.
der kunic unmuoze phlac.
boten sach man in senden,
in die stete allen enden,
swer dâ werlich wære,
daz der niht verbære,
er kæme snelliclichen
hinze kolne gestrichen,
daz bî der elbe gelegen ist.
zuo der selben frist
diu botschaft ouch geschach
zden kutten und zder iglach:
dâ hiez man bediuten
über al den bercliuten,
swer sich erkant strîtpære,
daz der niht verbære,
er liez sich werlich vinden dâ;
darumb der kunic wenzlâ
in ze frum und zêren
ir frîung wolde mêren
in allen sînen landen,
und swaz si erkanden
in wesen nutze unde frum
an êren und an rîchtum,
daz selbe er in wolde
bestætigen, als er solde,
rehte nâch irem willen.
nû liezen sich niht bevillen
die erzliute alle gemeine,
si wæren grôz oder kleine,
si bereiten sich an der zît
sô gar ûf den strît,
daz si wolden sterben
oder sigenunft erwerben.
dccxlv. dô der kunic betrahte,
rechent unde ahte,
waz er liut möht gehaben,
als imz geschriben gâben
die burgær ûz den steten,
dô vant man, daz si heten
mêr dan hundert tûsent man,
die ze füezen kômen dan:
sô zalte man besundert
driu tûsent und zwei hundert
aller zagheit bar,
die ze rossen kômen dar.
die darzuo kunden,
ez alsô schicken begunden,
dâ der kunic von rôme lac,
dar sold an dem dritten tac
daz fuozvolc mit irer maht
für komen bî der naht
und sich an die enge legen,
der solde ouch mit êre phlegen
von der lippen her heinrich;
der lobte flîziclich,
er wolt sich müen dest mê,
durch daz im tæte wê
sînes herren laster,
sich arbeiten dest vaster
die gest und die suppan.
den gap man zhoubtman
grâf ruoprehten von nazzouwe.
der kunic het herschouwe
an dem ertac
ûf dem velt vor prâg,
und ûf die mitwochen
wart diu zît gesprochen,
daz si sich solden ûf wegen
unde für daz her legen,
unz daz die geriten
an si kômen und strîten.
nû huop sich ouch drât
der kunic wenzlâ von stat:
sîn leit wert im ungehab.
manigen segen im gap
hin nâch wîp und man.
dâmit schiet er von dan.
dccxlvi. nû lâz wir in varn.
got müez die bewarn,
die dâ kriegten nâch dem reht.
wes der kunic albreht
in der friste phlac,
die wîl er vor den kutten lac,
daz belibe unverswigen.
er lie die herren stille ligen
und schuof, daz si im kæmen zuo
an dem mæntage fruo.
daz geschach, als er in bot.
wie er jâmer und nôt
prüefte den besezzen,
darûf was er vermezzen.
an sînen rât er las,
swaz der fursten dâ was,
und die herren alle gemeine,
si wæren grôz oder kleine,
er begund si alle bitten,
daz si in menlichen siten
erschînen durch sînen willen
und liezen sich niht bevillen
den berc mit sturme gewinnen
und verderben, die dâ wæren innen.
daz gebôt er vesticlich
dem herzogen von ôsterrîch
und aller der rotte,
die dar brâht herzog otte,
der beier herzoge.
sô lobten mit ir bogen
die unger und die valben,
den bercliuten allenthalben
wolden si tuon sô wê,
daz jâmer unde rê
den besezzen wurd gemêrt,
die wîl der sturm wert.
von salzpurc bischolf kuonrât
sprâch, dô in der kunic bat:
< herre, dô ich fuor von heim,
dô bewac ich mich hie zuo bêheim
ze leben nâch iwerm muot.
ez sî übel oder guot,
dâmit iu gedienet ist,
daz tuon ich nû und zaller frist.>
dô sprach der von wirtenberc:
< her, welt ir sturmen den berc,
daz müezt ir tuon âne mich:
ez wirt ein dinc unbillich
und ein sache wilde,
daz ditze unbilde,
als ir hie welt schaffen,
niht understênt die phaffen.
herr, ich hân iu gesworn
und belîbet unverborn,
ich rât iu daz beste.
dise bercliut sint geste:
diser ist von pôlân,
der ander von pomerân,
der dritte von mîhsen,
der vierde von pilsen,
der funfte ab der schebniz,
der sehste von der gribniz;
sô gesamnet diet
umbsust von dem leben schied,
darzuo hundert tûsent man und kint,
die ûf disem berge sint
und all unschuldic sint daran,
swaz wider iuch hât getân
von bêheim der kunic hêr.
ez wær hin für immer mer
iu und dem rîch ein missewende,
daz sô manic mensch ellende
alsô solt verderben
und umbsust ersterben.
edel kunic, umb diu
wil ich râten iu:
hât umb sîne schulde
iur und des rîches hulde
verboren und verlorn
von bêheim der hôchgeborn,
der sol des alsô râch enphâhen,
daz wir ûf in slahen
in strît nâch ritters reht>.
dô sprach der kunic albreht:
< niht anders ich gerte,
wan daz er mich strîtes werte:
darumbe her was mîn vart.>
dô sprach der grâve eberhart
von wirtenberc genant:
< sît ir im in daz lant
habet her geriten
nâch vîntlichen siten,
mac in daz niht ûf erwegen,
sô sult ir iuch legen
ze prâge für die stat:
sô wirt er lasters sat,
ob erz niht widertuot>.
der rât dûht dô guot
die herren alle gelîch
und bâten flîziclich
den kunic albrehten,
daz er tæt nâch sînen alten rehten
und nâch sîner tugent kraft,
daz er iht schadhaft
die armen bercliut machte,
sô daz er si swachte
an guote und an lîp
man unde wîp
und diu kleinen kint,
die hie zden kutten sint.
dem kunic zorn geswant.
dô er sô dicke wart gemant
an sîn alte güete
und barmherzic gemüete:
daz bewegt im sunder wanc
den muot und den gedanc,
sô daz er sich lie erbarmen
die ellenden armen
und gedâht sich anders rechen
an den bêheim frechen.
dô der rômisch vogt
für die kutten zogt,
daz ergie an dem suntac,
und dô er dâ gelac
ganzer tage viere,
nû kom im vil schiere
ein spehe unde seite,
wie man sich bereite
gegen im mit strîte:
dô enhet er lenger bîte
denn die einen naht.
die bêheim mit ir maht
vereinten sich der kerge,
daz si im in die herberge
wolden rennen unde loufen
unde daz her bestroufen
des lîbes und des leben.
nû wârn etlich râtgeben
dem kunic wenzlâ bî,
die des niht wâren frî,
si wærn geheime und gereht
von rôm dem kunig albreht,
dâvon im zaller stunt
wart gemachet kunt
der rât und diu geheim
des kunigs von bêheim.
alsô geschach ouch dô.
si enputen im alsô,
belibe er dô lenger,
sô wurde im vil strenger
gemacht diu heimvart.
dô des inne wart
kunic albreht der fruot,
dô dûhte in daz guot
und sîn heimlichen rât,
daz er sich hüeb von stat
und doch gemechlich,
ob man listiclich
mit deheinen dingen
die bêheim möhte bringen
von dem fuozvolc hin dan.
dô ez tagen began
des phinztags enzît,
dô hiez an der wît
der kunic sîn wartliut spehen,
ob iemen wurd ersehen
in solher gebære,
daz im vehtens muot wære,
daz man sich ouch riht darzuo.
des selben tages fruo
der kunic albreht
gap ritters amt und reht
wol funfzic mannen,
ê er schiet von dannen.
dâmit daz her ûf brach
und fuor mit gemach
ân aller hande île.
kûme über zwô mîle
legt sich nider daz her
wol bereit ze wer,
ob iemen kæm geriten,
daz mit dem wurd gestriten.
kunic albreht der wânde,
er möhte in dem lande
lenger belîben;
dô begunden in ûz trîben
die hôhen herren alle gar,
die sagten im, und was ouch wâr,
der frost wær nû sô grôz,
daz die knehte blôz
niht möhten gearbeiten.
die unger ouch seiten,
waz in daz swærist was,
daz der rîf daz gras
het nû gederret sô sêre,
< daz sîn diu ros niht mêre
gezzen noch geniezen mugen:
dâvon wir niht mêr tugen
ze velde belîben hie.>
daz ez dem kunig alsô gie,
daz er in bêheimischen kreizen,
als im wart geheizen,
an den liuten niht vant -
wande mir ist wol erkant,
daz er was getrôst sêre,
swenn er dar tæt kêre
und für die kutten kæm geriten,
daz denne niht lenger biten
die selben burgære,
si tæten, daz im liep wære,
sô daz si kêrten an in -
den selben ungewin
het understanden dâ
von bêheim kunic wenzlâ,
wand er was gewarnet vor,
daz etlichen daz ôr
von im hin umbe hienc.
nû sach man wol, wie ez gienc.
albreht der kunic fruot
er gedâht in sînem muot:
< sît ich bin betrogen,
sô wil ich ûz zogen
und alsô her wider komen,
daz von mir râche wirt genomen
umb daz und umbe mêr!>
hin fuor der kunic hêr.
dô man ze burdnitz kam
und dâ herberg nam,
die naht man dâ lac.
an dem andern tac
der zwelfpoten âbent was,
sant simons unde judas.
dô nam urloup heim ze varn
mit den ungerischen scharn
kunic karl der junge.
mit sîner samnunge
kêrt er gegen der march.
daz ander her starch
über den wolfsperc kêrte.
swer den bêheim mêrte
leit mit roube oder mit brande
in ietwederm lande,
der was dem kunic genæme.
ich hôrt, daz her kæme
gevarn hinz der iglach.
vor froste dô geschach
liuten unde rossen wê,
wand ez viel ein grôzer snê.
wie lanc der lac, des weiz ich niht.
daz her fuor algeriht,
man sach ez bî einzigen ligen.
an dem tage aller heiligen
kom man her ze ôsterrîch.
dô erloubt man meniclich
hin heim ze varn.
swaz der herren wârn,
die dâ muosten über tuonouwe,
ze niunburc und ze stadlouwe,
her, hin unde dar
alumb an diu urvar
die liute teilten sich,
daz ot si kurzlich
kæmen über daz wazzer.
lutzel was ir lazzer,
dem her ze stîre was gedâht,
si strîchen mit aller maht
her heim, des heten si reht.
von dem kunig albreht
und von dem herzogen ruodolf
von salzpurge der bischolf
urloubt sich sô friuntlich:
der kunic und der von ôsterrîch
an stete friuntschaft niwe
lobten bî ir triwe;
der kunic ân underwint
enphalch sîniu kint
dem bischolf kuonrât.
er kêrt ouch an der stat
gegen wienen den strich.
herzog ruodolf freute sich
und vant ouch frôlich dâ
die herzogin blancâ:
wand von der ûzerkorn
ein kint was geborn
ruodolfen dem herzogen.
diu freud im schiere wart enzogen,
wand ez verdarp
darnâch schier und starp.
man ahte unde spurt
nâch kristes geburt
die zal an den jâren,
daz der driuzehen hundert wâren
und in dem zweiten darnâch,
daz ditz allez geschach.
dccxlvii. nû merket ande speht,
wie nû gefuor kunic albreht.
al die mit im wârn
von swâben gevarn,
der wâren zuo der stunt
siech und ungesunt
in der aht sô vil,
daz si zuo dem zil
ir îlen muosten lâzen;
ouch schuof man in zden strâzen
an allen dingen den rât.
swaz der kunic ze schaffen hât
in dem lande zôsterrîch,
daz verriht er snelliclich,
als er sîn stat vant,
und huop sich zehant
ûf die slâ hinnâch,
dâ man die sînen sach
under wegen ligen.
nû was im niht verswigen
alliu diu wârheit,
wie mit gunterfeit
herzog ott der beier herre
unde etlich mêre,
der bî im was gelegen,
fuor ûf al den wegen,
die er mit sînen scharn
in bêheim was gevarn.
nû schein sîn witze daran,
swie wol er sich sîn versan,
daz in der beier niht meinte,
daz er im doch niht bescheinte
dheinen vîntlichen haz,
unz erz versuochte baz.
der kunic sande boten hin
datz herzog otten, die in
solden laden her;
dâ solt der kunic und er
mit einander werden verriht,
daz zwischen si niht
kæme fürbaz
weder kriec noch haz.
die boten hin riten.
dô wart ouch niht lenger gebiten,
den kunic und den herzogen
sach man dô dâhin zogen.
und dô er her ze welse kam,
als schiere man daz vernam,
nû brâhten ouch die boten
von beiern herzog otten.
den enphienc der kunic schône.
den worten und dem dône,
den ir ietweder hie
ûz sînem munde lie,
daz herze niht gehal,
wand ir ietweder stal
dem andern ûz den ougen
sînes herzen tougen.
und daz dem alsô wære,
daz prüeft an disem mære,
daz ist wâr und ungelogen,
daz von beiern dem herzogen
der von bêheim het gelobt,
ob er des urliuges obt,
daz gegen im truoc
albreht der kunic kluoc,
ob er im darzuo tæte
helfe unde ræte
an den selben sachen,
sô wold er in machen
gewaltic zehant
kunic in ungerlant.
daz wurd im sus gemachet sleht:
swenn er im gæbe al diu reht,
diu man in sach haben dâ
unde sînen sun wenzlâ...
lîp und guot mit getursten
unde wold ouch ander fursten
in sîn helfe bringen
und wold ouch darnâch ringen
mit der slihte und mit trug,
daz er dem kunig enzug
sîn næhst friunt und die besten.
frîen und entvesten
begund er âne underwint
von bêheim des kunigs kint
von kernden herzog heinrich.
...
sîne boten sant
und tet im bekant,
daz in der kunic albreht
hazte unde vêht
mit samt sînem sun ruodolfen,
daz er im niht het geholfen
ûf der bêheim schaden.
...
aller der vorhte,
die im der kunic worhte
und die er gegen im trib,
daz er dâheim belib
und zuo dem kunic niht kæme,
unz er von im vernæme
sîn lêre und sîn rât,
wand er wold an der stat
hinz tyrol zuo im komen.
swaz ir habt vernomen,
wie mit dem kunic wenzlâ
herzog ott warp dâ,
des wart kunic albreht alles inne
unde phlac doch der sinne,
daz er im ninder tet gelîch.
die beier flîziclich
zwischen in bêden
begunden darûf reden,
daz der kunic niht vermit,
er verrihte sich mit guotem sit
mit herzog otten irem herren,
daz er nâhen unde verren
wurbe immer mêre
sîn frum und sîn êre
und sîner kind alsam.
der kunic wol ûz nam
an herzog otten gebære,
daz list und gevære
bî aller der rede was,
die man im dô vor las,
doch unvermeldet ez beleip.
den kunic man darûf treip,
daz er ein grôzez guot benande
dem fursten ûz beierlande,
und für daz selbe guot
wold im der kunic fruot
burge versetzet hân.
die beier den kunic an
eine sache sêre triben:
swes dô schuldic wær beliben
der kunic an der geheize,
daz er in des landes kreize,
daz ôsterrîche ist genant,
herzog otten ze phant
sazt burge unde stet,
die er gerne het.
darnâch sach man si ringen
nur ûf den gedingen,
daz sîn der kunic niht tæte
und daz er dâmit verworht hæte
ûz sînem dienste ze kern.
er het gesehen niht sô gern,
sam daz der kunic versprochen het
ze leisten sîne bet.
albreht der witzen vol
verstuont die meinunge wol;
doch was er sô karc,
daz er die verstentikeit barc
in sînem herzen unde hal.
sîn rât besand er über al
und legt in die sache für,
daz er mit williger kür
dem beier nâch sînem muot
wolde setzen für daz guot
burge oder stet,
swâ er aller gernist het:
daz si im rieten darzuo,
ez wær spâte oder fruo,
swenn er gelôste disiu phant,
daz man im si wider gæb zehant
und daz im daz wurd unverseit,
wie getâne sicherheit
si darüber funden.
nû enwesten noch enkunden
...
wie man des kuniges kinden
daz vergewissen möhte,
daz diu gewisheit töhte,
daz man in zehant
widergæb diu phant,
swen man si gelôste.
der kunic sich selbes missetrôste,
daz er des fundes kunde walten,
dâmit er wære behalten.
dô si alsô giengen entwer
dârinne hin unde her,
daz si dar ûz mit nihte
kunden vinden dhein gerihte,
dâmit si wærn behalten,
dô sprach zuo den alten
des kuniges râtgeben,
der ie nâch tugenden kunde streben,
ruodolf kunic albrehtes suon:
< ich wil iu einen rât tuon,
doch ob er iu niht beheit,
sô vergebt mir die tumpheit:
ich aht in mînem muot,
daz suochen, daz hie tuot
gegen uns der beier karc,
daz si ûf einen list starc
...
swaz er uns hât gegeben für,
daz sî uns ze swære,
und mit der gevære
wil er sich ziehen ûz den sachen;
daz sul wir im enwiht machen>,
der von ôsterrîche sprach:
< her kunic, nû lât iu wesen gâch
und heizt im an der stunt
iurn rât machen kunt,
swes er hie hât gegert,
des werd er alles gewert,
und doch in solher ahte,
daz er selp betrahte,
welhe gewisheit
uns werden für geleit,
der uns mug gezemen
darüber ze nemen,
swen wir ditze guot geben,
daz uns âne widerstreben
wider werd zehant,
swaz wir im setzen ze phant;
daz lât in selp ervinden,
sô müge wir enphinden
und erkennen dâbî,
wie sîner meinunge sî.>
der rât dûht den kunic guot
und freute sich in sînem muot,
daz sich der junge man
ûf daz dinc wol versan.
sâ zehant er tet,
als er gerâten het.
die rednær zehant
wurden gesant
mit der botschaft
zder beier geselleschaft.
dô herzog otte vernam,
daz der kunic daran kam,
daz er zuo im zwîvel het,
des erschrac er sâ zestet.
dô sprach er:< nû sich ich wol,
daz ich dem kunic getrûwen sol
niht wan alles guotes,
sît er ist des muotes,
daz er mir getrûwen wil,
des die sînen dunkt ze vil.
die von schellenberc noch von walsê,
die mugen uns nimmer mê
mit einander vermengen.
wârumbe sold ichz lengen?
sît mir der kunic an disem zil
burg und stet getrûwen wil,
sô hân ich ouch des reht,
daz diu gewisheit werde sleht
über daz guot,
daz mir der kunic ze helfe tuot>.
otte der listic man
alrêrst zagen began,
wie er von dannen kæme
und doch daz dinc niht ende næme,
sît der kunic het undervaren daz,
daz er fürbaz,
gegen im het dhein werwort,
und ob er die friuntschaft zestôrt,
daz an der gevære
der kunic unschuldic wære.
dccxlviii. nû hôret, wie ez ende nam.
sît daz der kunic kam
ze wienen her wider heim
mit dem her von bêheim,
sît wart er sêr gebeten -
die fursten daz teten -
daz der kunic ze reden
zwischen in bêden
den fursten noch gunde,
ob man iht des erfunde,
dâmit des hazzes burde
zwischen in geringet wurde,
unde het geworben daz
herzog ott ân underlâz.
des het der kunic hie
vor verhenget nie
unz an der stat,
dô er den tac hât.
dô bat flîziclich
von frîsinc bischolf emich,
mit samt ruodolfen dem herzogen
dem beier zuo zogen
und ze werben einen suon.
wie gern er daz wolde tuon,
manigen eit er des swuor.
ich sag iu, wie er fuor.
er hiez dem kunig alsô sagen,
er wolde in kurzen tagen
sîne botschaft
werben mit triwen kraft
gegen bêheim;
und swenn er kæme wider heim,
sô wold er im kunt tuon
oder sînem suon
dem herzogen unverzeit,
wie getân gewisheit
er im tuon solde
oder welhez er nemen wolde,
burgel oder phant,
umb daz guot, daz im benant
und geheizen wart.
darzuo der kunic gebârt,
als noch die wîsen tuont.
swie wol er sich verstuont,
waz der von beiern meinte,
doch er im bescheinte
mit rede unde mit gebære,
als ob er dheiner hande være
sich versæhe gegen im.
ûf mîn triwe ich daz nim,
man hete ir lutzel funden,
die sô guotlich gebâren kunden
gegen einem, der sô trug
und sô manic untriu für zug,
als dô tet herzog otte.
daz er noch gedig in spotte,
daz dient er wærlich
an dem kunig ellensrîch.
guotlich was daz scheiden
zwischen in beiden.
herzog otte an den wîlen
mit dem balde îlen
dem gelîche tet,
als ob er sâ zestet
gegen bêheim wolde varn
und sîn êre dâ bewarn
albrehten dem kunic
und sînem sun frumic
von ôstrîch dem herzogen.
hin sach man in zogen
gegen landeshuot,
daz urloup was guot,
daz er dô von dem kunic nam.
und dô er hin heim kam
und sich dâ lie nider,
dô enpôt er hin wider
dem kunig albrehten,
er solde sich gerehten
ein andern wec ûf ze varn:
er wolde daz wol bewarn,
als vil er kunde unde müeste,
daz sîn lant iht werde wüeste
von den reisen, die er stæte
durch daz lant ze beiern tæte.
über al in beierlande
die sînen er besande
und hiez in alsô sagen,
er möhte niht vertragen
den schaden noch die verlust,
daz der kunic, swenn in lust,
mit sînem her manicvalt
durch beiern mit gewalt
rite unde füere.
daz er dâvon niht mêr verlüere,
darumbe er nû trabt
mit aller sîner maht,
daz er den swâben werte
ûf durch beiern ir geverte.
die beier, als er in gebôt,
irret des deheine nôt,
si leisten sâ zestet,
swaz er in geboten het,
und wolden im gern
volhelfen sîner êrn.
dô der kunic albreht
vernomen het ze reht
herzog otten botschaft,
mit zorne wart er behaft;
er sprach:< swaz er uns hât getân,
vil wol ich mich des versan
und west ichz ouch lange wol.
darumbe ich doch niht sol
mîne reis vermîden.
wir müezen nû lîden,
swaz uns ze lîden geschiht>.
er huop sich algeriht
mit dem her ûf die strâzen.
nû wolde ouch niht lâzen
herzog ott, er tet,
des er sich vermezzen het.
swaz er liute moht gehaben,
die schuof er an einen graben
in einer sîner gegent.
dâ het er sich gemegent,
sô er beste mohte:
swer ze dheiner wer tohte,
der muoste wesen dâ.
nû kêrt der kunic sâ,
dâ die beier lâgen
und der huote gegen im phlâgen.
eines tages fruo
die swâben riten zuo
unde wolden beschouwen,
wes si in selben getrouwen
gegen den beiern solden.
durch versuochen si wolden
an den graben rîten.
nû getorsten niht gebîten
die freidigen:
dô die swâben zuo sigen,
dô entwîchen si hin dan
unde triben hin an
daz fuozvolc vor in.
alrêrst îlten dô hin
die swâben, dô si daz sâhen,
schiezen, stechen unde slahen
an si si begunden.
in vil kurzen stunden
die beier die fluht gâben,
des twungen si die swâben.
die begiengen an der fluht
an den beiern solhe zuht,
daz herzog otte den gewin
lîhte het getragen hin
und behalten die hab,
die er den swâben brach ab.
dccxlix. dô der kunic erwacht,
dô het man im gemacht
den wec sô gerûme,
daz er âne sûme
kêrte, swâ er wolte,
daz er niht arges dolte.
nû lâz wir in varn;
got müez in bewarn
und behüeten, swâ er kêre.
ich wil iu sagen mêre,
wie sich die bêheim begân.
dô der kunic kom von dan,
dô gebârten etlich
bêheim dem gelîch,
als ob in wær gar leit,
daz in daz her entreit,
mit dem si wolden hân gestriten,
in velschlichen siten
giengen si irm herren mit,
als noch ist etelicher sit.
nieman was dâ
dem kunic wenzlâ
sô getriu und sô gereht
als von nazzou grâf ruopreht.
des selben im got niht engunde,
wande in in kurzer stunde
begreif ein siechtum sô grôz,
der in des lebens machte blôz.
mir wart alsô gesagt,
daz in der kunic klagt
sêrer denne dheinen lîp:
vater, muoter noch wîp,
der deheines tôt
an im sô klagbær nôt
pruofte noch machte.
sîn herz in jâmer krachte
und phlac grôzer riwe
umbe die untriwe,
die er vor an im begie,
daz er im die niht enlie,
die im ze konen was gegeben.
zwâr und solde si noch leben
und wær ouch er genesen,
sô wær im liep gewesen,
daz der selbe man
sîn tohter solde hân.
des moht ot nû niht gesîn.
des kunigs tugent wart schîn
an sîner bivilde.
nie herze wart sô wilde,
hiet ez die klag gehôrt,
die der kunic enpôrt,
in müest ez ouch klagen.
swâ man die lîch sach tragen,
dâ gie der kunic alles mit.
er wart niht nâch dem sit
bestat, als man grâven sol:
die bivilde hiet wol
ein hôher kunic verguot genomen.
wer möht des alles zende komen,
daz dô geschach?
vil kurzlich darnâch
sach man hinze prâge zogen
otten den herzogen,
der wart dâ wol enphangen.
unlange was ergangen,
daz er sîn teidinc huop an
mit dem kunic wenzlân,
mit dem er sich verrihte,
daz er sich zuo im phlihte
mit brieven und mit eide kraft
einer ewigen friuntschaft.
noch sach man in mêre tuon.
herzog meinhartes suon,
den kernær heinrichen,
den het er listiclichen
von dem kunig albrehten brâht
in kunic wenzlâs phâht.
der lobte im ze miete
die eltist tohter, die er biete,
ze vâr dem kunig albreht.
er gap im ouch alliu diu reht,
diu dem bêheim wârn benant
ûf kernden daz lant.
ich wæn, ez sî niht beliben,
ez stê vor geschriben
und hab ez ê geseit,
wie ein sicherheit
wîlen gemacht wart
zwischen dem herzogen bernhart
und mit einem kunic kluoc,
der ze bêheim krône truoc,
der het ein oug verlorn,
darumb der hôchgeborn
der einoug kunic was genant.
der und der von kerndenlant
wârn gesippe alsô nâhen,
daz si des bêde jâhen,
si tæten ez billich:
hantveste von dem rîch
si darüber gewunnen,
swelhem got des niht engunne,
daz er erben erwurbe
unde alsô sturbe,
des selben erbe unde lant
dem andern solde sîn benant.
die selben hantveste
in sîner gewalt weste
noch der kunic wenzlâ;
die selben gap er sâ
ûf offenlichen
von kernden herzog heinrichen
unde alliu sîniu reht.
ob der kunic albreht
von sînen ungenâden
wolt bringen an schaden
heinrichen den kernære,
für die selben gevære
sold im sîn daz beste
diu reht und diu hantveste.
herzog ott tet mêre:
er gap dem kunic die êre,
daz er zehant
gegen francrîch sant
und sich an der stunde
mit dem kunic dâ verbunde
mit stæter triwen kraft
einer niwen friuntschaft.
ein râtgeben het er,
von basel bischolf peter,
den selben phaffen trugenhaft
kôs er zuo der botschaft;
der was behende unde reht
ze alliu diu, daz unsleht
und untriu genant ist.
der huop sich an der frist,
heimlich wec er reit,
die gemeinen strâzen er vermeit,
als ein boeswiht tuon sol,
der aller untriu ist vol.
klein ez doch vervie.
dccl. hôrt, wie ez im ergie.
man wart des wol inne,
daz er zungewinne
von rôm dem kunic fuor.
darumb vil maniger swuor,
der dem kunig albreht
von schulden was gereht,
kæme er in an,
ez wær umb in ergân.
lâge unde huote
sazte im der fruote
grâf ruodolf von sargans.
eins tags man in erdans
an dem selben geverte.
niht anders in ernerte,
wan dô er si ersach,
den gen im was gâch,
ê si kômen an in,
dô warf er die brieve hin
in ein buschach,
daz sîn in der êrsten gâch
niht schieden von dem leben.
dôs in heten umbegeben,
er wart von in gevangen.
dô daz was ergangen,
vil balde muost er kêren
mit in zirem herren.
dô besuochte man in sâ zehant
unde dô man niht envant
die brieve bî im,
er hiez bald îlen hin,
dâ si in êrste funden;
ob si die brieve vinden kunden,
sêr der grâve si des bat.
vil nâhen bî der stat,
dâ si in ze vâhen phlâgen,
die brieve verworfen lâgen.
si suochten unz an die stunt,
daz si begriffen den funt.
des si wâren frô.
ich klag, daz ez alsô
nâch sînem willen gienc,
ich mein, dô man in vienc,
daz man dô niht zehant
die brieve bî im vant:
sô wær sîn leben verlorn
in dem êrsten zorn;
des dô leider niht geschach.
die brieve man niht ûf brach,
dem kunic man si zehant
alsô versigelt sant;
aber den bischolf
wolt der grâf ruodolf
als einen ketzer hân versoten.
dô wart ez im verboten.
daz tet der kunic umbe daz,
daz im niht wurden gehaz
ze rôme diu phafheit.
ez muoz mir immer wesen leit.
daz man dô niht riht
über den boeswiht,
der daz rîch het an gerâten.
nû hôret, waz si tâten.
den bischolf man ledic lie;
aber zwêne grâven hie
von hôher unde frîer art,
von dem einen an gesprochen wart
der von francrîch
vor gerihte kemphlich;
dô sprach der ander dâ
ûf den kunic wenzlâ
umb den unbillen mein,
daz si bêd wurden enein
des rîches schaden ze werben.
ze rehte solden si verderben,
die dâ still oder offenlich
an rieten daz rîch
unde sîn majestât
beswârten mit deheiner tât.
dccli. der red sî hie genuoc.
von basel der kluoc
vorhte sich sô sêre,
daz er niht mêre
getorste hie belîben.
diu vorhte in begunde trîben
ûz des kunigs gebiet.
sîn karger sin im riet,
daz er hinze rôme reit
und der mære dâ erbeit,
wie ein ende næm der haz.
die wîle fuogte sich daz,
dô er kam mit der vart,
daz der bâbest siech wart.
dô daz gefriesch der baselære,
daz er erzens meister wære,
daz tet er zuo der stunt
des bâbstes friunten kunt.
die wâren des vil frô
und ahten ez alsô,
daz in zehant
der bâbest besant,
und lobten im zuo der stunde,
ob er im gehelfen kunde,
des müest er immer haben frum:
basel daz bistum
wold er im verkêren,
zuo grôzen êren
wold er in schiere setzen
und der arbeit ergetzen,
die er mit im het.
nû underwant sich sâ zestet
des bâbstes bischolf peter.
grôze kunst het er
ûf all erzenîe list.
nû fuogt sich in der frist,
daz des tôdes die gemeine vart
fuor von meinz bischolf gêrhart,
und die zuo dem mâl
ze meinze heten die wal
einen bischolf ze wellen,
die mohten niht gehellen
under in über ein
und begunden sich zwein.
si wurden sô geil,
daz ietweder teil
einen bischolf nam.
dâmit der kriec ze rôme kam.
nû het in der frist
der von basel einen list
und sînen kargen sin
im gekert ze gewin
mit den cardinalen,
daz si zuo den mâlen
gegen dem bâbest sînen frum
wurben umb daz bistum.
daz bieten gewendet gern
von meinze die kôrhern.
dô lie er sichz ot kosten:
...
dem gap er an dem zil
und gehiez im sô vil
guldîn florîn,
daz er in dâmit zôch hin.
dô er bestætigt wart
und bereit ze der heimvart
her ze tiutschem lande,
der bâbest bî im sande
brief dem kunig albreht,
daz er dem bischolf wær gereht
unde gegen im verkür,
ob er sîn hulde ie verlür.
des wold er im flîziclich
danken sunderlich.
ach herre, sant mertîn,
nû muoz ich klagent sîn,
daz dînem goteshûs sint beschaffen
die ungetriwisten phaffen,
die man vindet ûf erden,
ze meinze bischolf ze werden.
der ist nû der drit,
dem der liunt volgt mit,
daz er in allen kreizen
der ungetriwist ist geheizen,
den man hât erkant
über alliu tiutschiu lant
vor unde sider.
nû kêr wir hin wider
dcclii. mit dem mære gegen bêheim.
herzog otte fuor heim,
er verdiente baz die miet:
dem von bêheim er riet,
daz er funf hundert marc zehant
dem von wirtenberge sant,
daz er wurde ungereht
von rôm dem kunig albreht
und daz er wurd sîn dienære.
wie nutze im daz wære,
sô vil er im des vor seit,
unz er im bereit
varunder hab
funf hundert marc gap
dem von wirtenberc ze bringen -
mit sô getânen dingen
wand er sich ze fristen -
daz in mit sînen listen
herzog otte brâht
dem von bêheim in sîn phâht.
swes in gebeten het
sîn muom diu kuniginn elspet
ze reden ûf suon,
als er lobt ze tuon,
daz was von im verkêrt.
dô er den haz wol gemêrt,
den er solt hân gemachet sleht
zwischen dem kunig albreht
und dem von bêheim,
dô fuor er wider heim.
dccliii. nû lâz wir in varn.
wil in got bewarn,
daz muoz er ân mîn bete tuon.
einem stiurær solher suon
dem gand ich des himelrîches
baz denne des ertrîches.
ich hân nû lanc verdeit,
daz ich niht hân geseit,
waz die unger teten,
dô si verloren heten
ir kleinât rîch,
diu in gewalticlich
der von bêheim enphuorte.
darumb daz lantvolc ruorte
sô ungefüeger zorn,
daz si wolden hân gesworn
ûf grâf yban ein hervart.
dô er des gewar wart,
dô erzeigt der grâve karc
sîne witze starc
und maniger hande list,
wie er gewunne frist,
daz er niht verdurbe,
unz daz er gewurbe
gegen bêheim ettewaz,
dâmit er der unger haz
gegen im gestilte.
arbeit in niht bevilte,
swâ si hete stat.
den von vezprim er bat
zden andern bischolfen rîten,
die zuo den zîten
spâte unde fruo
kunic karlen legten zuo:
an die er werben hiez,
daz man den haz liez
in einem fride stân
gegen dem grâven yban
almeist ze einem jâr;
sô wold er nemen war,
ob er mit dheinen dingen
daz möhte zuo bringen,
daz diu kleinât alle gelîche
zungern in daz kunicrîche
wider wurden brâht;
und swenn erz alsô geaht,
daz daz alsô geschæhe,
daz man im denne verjæhe
der lantherren suon.
niht anders wold erz tuon.
der selbe bischolf überkam
die herren, die dâ wâren gram
grâf yban umb ir verlust -
darumb het in ir brust
trûren gehûset,
daz es grâf yban begrûset;
des gie im nôt ein teil,
doch geschach im daz heil,
des im gehalf sîn list -
im wart gegeben frist,
als er ir gert,
wart er ir gewert
durch daz, ob er in der stunde
ettewaz erfunde,
dâmit gestillet wurd ir zorn,
daz si diu kleinât heten verlorn.
und dô daz was geschehen,
dô begunde spehen
der listige man,
ich mein den grâven yban,
wes er erdæhte,
dâ er daz dinc mit zuo bræhte.
er geviel ûf einen sin
und sande gegen beiern hin
ze otten der beier herren,
ob er sich grôzer êren
getorste underwinden
im und sînen kinden:
die unger alle gelîche
irem kunicrîche
heten erkorn
daz kint hôchgeborn
von kunic wêlâns geslehte;
nû des sîn vater niht enmöhte
von sîn selbes land enpern,
nû heten si aber gern
ze kunig einen man
geborn von kunic wêlân,
der wær darzuo ir rehter erbe.
wær er nû sô bederbe,
daz er sich liez gezemen
die arbeit an ze nemen
ze werben umb daz kunicrîch,
des wold er im sicherlich,
sô er beste kunde,
volhelfen in kurzer stunde.
an den brieven stuont sô vil,
des ich an disem zil
gesagen mac noch enkan,
wan daz stuont offen daran,
ob er mit sînen sinnen
ab dem von bêheim möht gewinnen
die krône, diu von sant stephan
der unger kunicrîch erbt an,
sô het der furste junge
deheine irrunge,
er wurd ein kunic mehtic
in ungern und gewaltic
liute unde lant.
dô herzog ott ervant
an den brieven unde las,
wie im daz dinc gemachet was,
des freut er sich herzenlich.
die boten er êrlich,
die im grâf yban sande,
vertigt wider ze lande;
swâ er weste oder kunne,
dâmit er gewunne
des selben mans friuntschaft,
des fleiz er sich mit kraft
lîbes unde muotes.
er het niht sô guotes,
daz ot darzuo töhte,
daz er im gesenden möhte,
ez wart grâf yban gesant.
er huop sich ûf zehant
gegen bêheim ze varn,
wand im diu mær gesagt wârn,
daz dâ siech læge
und grôzer krancheit phlæge
kunic wenzlâ der alt,
darumbe îlt er balt.
dccliv. ez was ergangen niht ein jâr,
daz im was ze vâr
kunic albreht mit scharn
in sîn lant gevarn,
unde sît der zît het er
von tac ze tage immer mêr
an dem lîbe ab genomen
unde was nû darzuo komen
unde darzuo gedigen,
daz sich die erzte sîn verzigen.
man begund etlichen herren
daz dinc ze übel kêren
und die schulde geben,
er verlür von gift sîn leben
und mit wunderlichen sachen,
als ich iu wil kunt machen.
man het arcwân
gen einem wîbe wolgetân,
diu kunde videln und singen
und was ze solhen dingen
hubsch unde kluoc
und het ouch list genuoc
zaller parât und zallen sachen,
dâ sich diu wîp mit kunnen machen
den man liep unde wert.
sô ir der kunic selp gert
zuo dem werc der minne,
sô het si die sinne
und sô lustlich sit,
dâ si sich im liebte mit,
daz si sîn grôzlich genôz.
swenn er ir aber entslôz
minniclichen smerzen,
den er truoc in herzen
gen andern wîben oder magt,
swenn er ir daz sagt,
dâ dient si im sô liebe an,
daz si dâmit gewan
envollen sîne friuntschaft.
si warp ouch heimlich botschaft
von im ze hôhen fursten,
si was ouch in den getursten,
daz ers durch spehe sant
dick in andriu lant,
und darumb si im wart
sô liep und sô zart
unde sô gar heimlich,
daz si die herren alle gelîch
darumbe hazzen begunden:
si het sô gar überwunden
gen dem kunig iren willen,
daz er sich niht lie bevillen
iren willen ze begân.
er lie daz durch nieman,
er gap ir sô vil guotes,
daz si gewan ze vil muotes.
der rîchtum machte si sô hêr,
zwelif phert oder mêr
ze dienst ir wârn bereit
...
und ein kamerwagen
muoste ir mit tragen
ir kleider und ir kleinât.
dô erz alsô gemachet hât,
dô wart gezigen des
diu selbe agnes -
diu gap im der werlde lôn:
den vogel valscher dôn
und des reizens valscher blic
bringet in des tôdes ric;
alsô geschach dâ
dem kunic wenzlâ -
die im niht guotes gunden,
von den wart überwunden
diu selbe agnes.
grôz miete zêch man des,
si het an ir gemachet,
daz si sich selben swachet.
wâ nû, minne und dîn kraft!
hâstû kunst und meisterschaft,
sô rîch ditz unbilde
und dise sache wilde.
minne, wie hâst dûz verdolt,
daz daz ie geschehen solt,
daz man mischte kunterfeit
zuo der gruntlôsen süezikeit,
die diu minniclichen wîp
tragent an irm zartem lîp.
minne, lâst dûz ungerochen,
sô wirst dû besprochen,
dû habest in verrâten,
als wîlen die rômær tâten,
die einen keiser alsô trugen,
daz si ein kint mit gift zugen,
unz daz diu magt zart
minnebære wart
und ir der keiser bî gelac.
zehant er sterbens phlac.
daz was doch ein ander mære!
daz kint die rômære
von jugent alsô zugen hin,
daz si im die gift zdem munde in
einzigen und meisterlichen
gâben unde strîchen;
aber diu stat,
dâ schâch unde mat
aller sorgen wirt
und diu die frouwen ziert
mêr denn golt und edel gesteine,
beleip dâ valsches eine;
niht als diu vâlentinne,
diu ûf die munz der minne
solch valscheit het geslagen,
der noch ist ze klagen.
dâvon bit ich alliu wîp,
daz si hazzen iren lîp
umb die grôzen missetât,
die si her an begangen hât.
der mâne und diu sunne
sullen ir niht gunnen,
daz si ir glast bedecke,
swâ si sich enplecke;
die sterne und daz firmament
und diu vier element
sullen der wesen gram,
die der untriu gezam,
daz si sich selbe swachte
und iren klâren lîp machte
unrein und ungenæme
und sô gar widerzæme,
dô der kunic bî ir lac
und minniclicher dinge phlac,
dâmit er freude wand erwerben,
daz er dâvon muoste sterben:
wand er vûlen began
an der stat, dâ sich die man
vor scham ungerne sehen lânt.
deheiner erzenîe bant
kom vor scham an in nie,
unz in der siechtum übergie
und er sich missetrôst,
er wær unerlôst
aller genist.
dcclv. in der selben frist
sach man zuo zogen
von beiern den herzogen,
des was der kunic frô.
mit im begund er dô
sîn dinc allez schaffen.
nâch rât der leien und der phaffen
sîniu erbelant
diu schuof er zehant
ze haben und besitzen dâ
sîm sun dem jungen wenzlâ.
herzog otte dô began
knien für den siechen man
unde bat in flîziclich,
ob er der unger kunicrîch
wolde ander ieman
für sînen sun lâzen hân,
daz er im sîn danne gunde,
dô sprach an der stunde
kunic wenzlâ der kranc:
< diu antwurt sol niht wesen lanc.
ôheim, ich gan dir sîn wol.
daz wil ich dir, als ich sol,
erzeigen sunder list>.
er gap im an der frist
alle die hantveste,
die er in sîner gewalt weste
über ungern daz lant;
ouch gap er im zehant
an ungern alliu sîniu reht,
diu im gemachet wâren sleht
von den ungern algemein.
der ie miltes herzen schein,
den selben ouch dô niht bevilte
ze wegen grôze milte.
daz wart wol schîn an der stat.
diu êrbæren kleinât,
der unger zepter und ir krône
het er gehabt sô schône,
als si des wol wâren wert:
diu gap er im und daz swert
und den roc, den dô gehabt het an
der heilic kunic sant stephan.
dennoch er mêre tet
durch herzog otten bet:
er lie im ledic alle die,
die er in vancnusse hie
mit im gefuoret hât
von oven ûz der stat:
daz wâren herren êrbære
und die hôhisten burgære,
die wolt der kunic wenzlâ
umb ir untriwe dâ
haben lâzen verderben
und in vancnuss ersterben,
die man sô sach tuon
datz oven wider sîn suon,
dem si heten gesworn.
daz wart allez verkorn
durch otten den herzogen.
der lie si wider heim zogen
gesunt und gar ledic,
daz si im gehulfic
wæren hernâch,
als ouch von in geschach.
bî sîm lebentigen lîbe
lobt der kunic ze wîbe
sîn elter tohter minniclich
von kernden herzog heinrich
und beschiet im, waz er wolde,
daz man im geben solde
durch sîner triwen prîs.
der kunigin von kalîs,
diu bî im het ein tohterlîn,
der muoter und dem kindelîn
beschiet er ûz ir hab:
heimstiur und morgengâb
wart dô in beiden
bestætigt und ûz gescheiden.
swaz man im vor las,
daz sîner sêle nutze was,
dô er daz allez gewarp,
darnâch kurzlich er starp.
waz hulf, ob ich daz lange seit,
mit wie getâner rîcheit
man den kunic werden
bestatte zuo der erden?
daz ist als mêre vermiten.
daz man mit kuniclichen siten
in bestaten sol,
daz het er verdienet wol
mit maniger tugent ûz erkorn,
die der hôchgeborn
mit miltikeit begie.
die er het gerîchet ie
unde von armuot schiet,
die sungen manic klageliet
mit grôzer zeher gusse
sînem lop ze gehugnusse
klagebær unde lobelich,
frouwenlop meister heinrich,
der ûf die kunst ist kluoc,
und ander singær genuoc.
ditz ergie, dô man spurt
nâch kristes geburt
driuzehen hundert jâr, sô man jach,
und in dem funften darnâch.
dcclvi. dô daz mære kom geflogen
von ôsterrîche dem herzogen,
dem was leit sîn sterben,
wand man in stæt sach werben
mit getriwer phliht,
daz si wærn verriht
der kunic albreht und er.
mit grôzer herzensêr
was bevangen sterclich
herzog ruodolf von ôsterrîch.
wande sît er kom hin heim
ûz der hervart von bêheim,
sît der selben stunde
siechen begunde
frou blancâ sîn wîp,
diu im als sîn lîp
was liep wol von schulden,
wand si nâch sînen hulden
und nâch der liute gunst ranc.
daran ir ouch wol gelanc.
wand sît diu sældenrîche
kom her von francrîche,
fleiz si sich aller tugent.
ein frou in solher jugent
wart vor nie gesehen,
der man von schulden muoste jehen,
daz si sô manigen wîs
rung nâch zwîvaltigem prîs,
gotes und der werlde hie;
ie doch ir vor von herzen gie,
swaz got gehôret an.
des lie si durch nieman,
si phlac sîn von aller ir maht
beide tac unde naht.
darzuo was si guot,
diemüetic und rein gemuot,
kiusche und barmherzic gar.
alles wandels bar
hete si got gemacht.
an allem prîse ungeswacht
was diu sældenbære.
nû sehet, wie im wære
dem herzogen ûz erkorn,
dô er die hôchgeborn
muoste verliesen
und ir geselschaft verkiesen.
ein ieglich tugenthafter man,
der ie herzenliep gewan,
der betraht in sînem herzen
den senelichen smerzen,
den der furste kluoc
von schulden nâch ir truoc.
dô si niht genesen mohte,
wîslich si betrahte
nâch rât der leien und der phaffen,
waz si solde schaffen
durch got und umb ir gesinde.
die ellende swinde
ir frouwen zuo den stunden
klagen begunden.
mit grôzer andâht si verschiet.
ich weiz wol, daz ze miet
daz himelrîche wart gegeben
umb ir sæligez leben,
des sî... phlac.
...
ir bivild ergie,
als si des was wert.
swelhez ir gesinde gert
ze varn gen francrîch,
die vertigt man êrlich;
die aber wolden wesen hie,
an den der herzog begie
tugent, diu im wol gezam.
dô sîn klag ein ende nam,
dô wart im gerâten,
die wîsen hern daz tâten,
er solde senden sâ
zdem jungen kunic wenzlâ,
dem sold er erzeigen daz,
daz dehein haz
wære zwischen in.
die boten, die er sant hin,
den wart enpholhen dô,
si solden werben alsô,
von im und von der kuniginne,
wold er si haben in minne,
sô wolden si in meinen
mit lieb und daz bescheinen,
daz si im zallen stunden
triwe wærn gebunden
von sippe und von art.
den boten ouch enpholhen wart
flîzic von in bêden
mit dem von bêheim ze reden
unde mit sînem rât,
sît ez sich sô gefüeget hât,
daz sîn vater wære tôt,
sô wær ouch im des nôt,
dô er mit sîner konen
solt furstlichen wonen,
daz er in kurzer stunde
sich sîner frouwen underwunde,
die im ze rehter ê
gap der kunic andrê,
der krône truoc in ungerlant,
dem si ze tohter wart genant.
diu selbe hîrât
geschach ze wienen in der stat,
dô sîn vater kunic wenzlâ
ze gegenwarte was aldâ
und manic ander werder man.
< daz ichs hinz her gezogen hân>,
sprâch diu kuniginn elspet,
< durch die triwe ich daz tet,
die ich billich solde tuon
mînes herren swester suon>.
dcclvii. der der botschaft solde phlegen,
der hiez von castel her dietdegen,
versunnen was er ein man,
und von symaning her johan.
die zwêne ze allen stunden
ir rede wol für bringen kunden.
die bêde man dô hin sant.
ze brunne man den kunic vant,
der niulich weis was worden.
nâch wîser boten orden
kunden si gebâren.
dô si enphangen wâren -
genuoc trage daz geschach -
ie doch kurzlich darnâch
si ze hove riten.
nâch rehten hovesiten
volfuorten si ir botschaft.
des kuniges geselleschaft,
an die er nihtes tet,
die wâren dâ zestet.
im was nieman sô heimlich
als von kernden herzog heinrich
und ott der beier herre.
swaz ir dô was mêre
an des jungen kunigs rât,
hieten sis gehabet stat,
si hieten gerne daz gesehen,
daz ein einung wer geschehen,
als billich wær und reht,
zwischen dem kunig albreht
und ires landes fursten.
dô was in den getursten
von beiern der karge,
daz er ez ze arge
verkârte algelîche,
swaz der von ôsterrîche
und sîn muoter diu kuniginne
dar enputen in dem sinne,
daz si gerne heten gesehen,
daz ein solch einung wær geschehen,
daz ez fridlich wær gestanden
in ietweders fursten landen,
als daz billich wær gewesen.
dô man begunde lesen,
swaz von ôstrîch dar was enpoten,
dô hiez herzog otten
der junge kunic wenzlâ
über ieglichez antwurten dâ,
als in dûhte guot.
ûz einem hôhen muot
der antwurt er begunde phlegen,
daz ez herren dietdegen
von castel niht beheit:
wie getâniu leit
der kunic albreht het getân
sînem vater kunic wenzlân,
des im sêr was geholfen
von herzog ruodolfen,
der zôsterrîche herre was;
herzog otte her für las
allez daz er kunde,
daz bî dheiner stunde
kunic albreht het getân
dem alten kunic wenzlân,
swie doch der kunic albreht
nur fuor mit reht
und ouch anders niht gebârt,
wan als im erteilet wart.
nû lât iu kunden diu mære,
wie der antwurte wære,
die herzog otte tet
nâch des jungen kuniges bet.
er sprach:< disiu kint
von irem vater mir enpholhen sint
dennoch, dô er sich wol versan
unde ander nieman.
solt ich die lâzen volgen
den, die in ie erbolgen
und irem vater sint gewesen?
der kunigin brief sint gelesen:
diu ræt, als ir gunst stât,
disem kunig ein hîrât,
diu mich nimmer dunket guot,
als mich wîset mîn muot:
friunt noch guot möht er gewinnen
von der selben welhinne,
ob er die hîrât tæt,
als im diu kunigin ræt>.
dô sprach der von castel hie:
< zwâr, si kom ze walhen nie;
ir vater truoc krône
in ungerlande schône,
daz si mîn frou gezogen hât,
der kunic wenzlâ si des bat
und ouch der kunic andrê.
wie ez hernâch ergê,
daz gesech wir ouch wol;
aber diser herre sol>,
der von castel sprach,
< im gedenken darnâch,
welhez in baz für trüege,
oder welch rât im baz füege,
des kunigs oder iwer.
im ræt etlicher hiwer,
daz in geriwet hin ze jâr>.
< daz lât iu wesen als ein hâr>,
sprâch herzog otte algeriht,
< her castellær, iu füeget niht,
daz ir die herren strâfet hie.
iur her, der kunic, an uns begie,
ein ungenâde swinde,
daz er sîner swester kinde
niht gunt, daz man in nande
kunic in ungerlande;
nû wil erz doch einer wesen,
der vor im wol trût genesen.>
dô sprach von castel der zier:
< daz wæret lîhte gerne ir!
daz gêt iu nimmer zuo,
ez ensî, daz iu der bâbest tuo
sîn genâde daran,
daz er bit und man
den kunic albreht,
daz er iu sî durch in gereht>.
maniger hande red ergie,
der ich aller hie
niht mac gesagen noch enwil,
wan dô si gereten vil,
dô nam der herzog ott
durch guotlichen spot
den castellær und fuort in snelle
in ein schoene kapelle,
darinn er stênde vant
diu kleinât ûz ungerlant
ûf einem altar enpor
und kerzen brinnen dâvor.
er sprach:< castellær, nû speht,
allez daz ir hie seht,
des nimt mir iwer herre niht,
swaz halt anders geschiht.
vor leien und vor phaffen
gegeben und geschaffen
hât mir der junc kunic und der alt,
swaz in rehtes was bezalt
zungern an dem kunicrîch
und disiu kleinât lobelich,
âne diu dehein man
datz ungern kunic wesen kan.
ouch jâhen die unger alle,
daz ich in wol gevalle
ze kunig und ze hern.
daz si mich haben gern,
des hân ich die allerbeste
brieve unde hantveste
von den ungern algemeine.
beidiu grôz und kleine,
phaffen unde leien
ân alles kriegens zweien
si mich habent geladen.
ez mac in komen ze schaden,
swer mir daran irrung wil tuon,
ez sî der kunic oder sîn suon,
von ôsterrîch der herzog.
daz ich gegen ungern zog,
swer mich des irren wil,
dem kumt noch daz zil,
daz ez in geriwen mac>.
diu rede ringe wac
von castel hern dietdegen;
er sprach:< sich muoste iur bewegen
der kunic albreht,
dô ir nâch friundes reht
datze linze von im schiet
und iuch sît anders beriet.
dâvon si iu geseit:
âne grôz arbeit
komt ir durch ôsterrîche niht;
unde ob halt daz geschiht,
daz ir nâhen oder wît
einen andern wec rît,
dennoch werdet ir hin nâ
gewaltiger kunic nimmer dâ
under mînes herren danc.
si wurden doch nie sô kranc
diu herschaft von ôstrîch,
si habe sich êrlich
der unger erwert:
dâ wirt umb verzert
driu hundert tûsent marc oder mêre,
daz iu dehein grôz êre
zungern immer widervar,
daz sag ich in fürwâr>.
hiemit ein ende het ir rede,
die si dâ heten bêde.
dcclviii. die boten man wider heim
vertigt von bêheim
reht in der gelegenheit,
als ich vor hân geseit.
der kunigin hôchgeborn
und irem sun was zorn
an den bêheimischen knaben,
daz er sich niht wolde haben
an den bezzern teil.
ez kam im sît zunheil.
swaz rede dô ergie,
die sagten die boten hie.
der herzog zuo dem mâl
gebôt über al,
swaz man urvar erkande
in ôsterrîch dem lande,
daz man der hüete starc.
manic huot man barc
in graben und in buschen,
ob sich wolt vertuschen
der beier und verbergen
mit listen und mit kergen,
daz in daz vertrüege niht.
er gebôt algeriht,
swer in an kæme,
daz im der benæme
beide lîp unde guot.
und dô man alsô behuot
der tuonou urvar,
des wart der beier gewar.
wand ze wienen was ein man,
dem grôz güete het getân
der kunic und sîniu kint,
der wart an triwen sô blint:
er was vor ein armer snîdære,
nû macht in sô ahtpære
der herzog und diu herzoginne
mit grôzem gewinne,
sô gar wâren si im holt,
unz daz der selp meister perhtolt
schutzenmeister wart.
dâbî er verspart
guotes sô vil,
daz er darnâch in kurzem zil
ze wienen wart rihtære.
dâbî wart er triwen lære
und des herzen sô unreine,
daz nihtes sô kleine
noch sô tougenlich
in dem hove zôsterrîch
ergie noch geschach,
er enput ez sâ darnâch
bî heimlichen boten
hinz brunne herzog otten.
mit dem selben man
truoc ouch herzog otte an,
wie er über kæme,
daz er niht schaden næme,
wand ez alsô betraht was
mit dem grâven mathias,
den man von trensche nant,
daz im versetzet was daz lant
enhalp tuonou über al,
ob er dâ wolt ze tal,
ande wær man in an komen,
im wære lîp und guot benomen.
dcclix. dô im alsô diu übervart
allenthalp versetzet wart,
einen list nû ervant er
nâch des schutzenmeister lêr,
der ez manigen end entworf.
enhalp tuonouwe zenzestorf
ûf dem hûse was gesezzen
ein beier vermezzen,
der het die herschaft in sîn phlegen
von des von frîsingen wegen:
mit dem selben man
truoc der schutzenmeister an,
grôzez guot und miet
er im ze nemen riet
von der beier herren,
der in ze grôzen êren
mit helflichen dingen
heimlich möhte bringen,
ob er sich bewæge
des gemachs, des er dâ phlæge.
sô vil er im des vor
rûnte in sîn ôr,
unz daz der selbe man
verhengen began
und die gâbe nemen wolt,
die im gehiez meister perhtolt:
dem swuor er bî got,
daz von im herzog ott
bî tage und bî naht
wurde über brâht
wol gesunt von hinnen.
ouch wart der schutzenmeister innen,
daz der herzog zehant
maniger hande spehe sant
hinz brunne in die stat.
als balde und als drât
die beier ûz riten,
die ungern heten vermiten,
si heten zehant
vor im her gesant
und heten geseit
sîn gelegenheit.
waz tet der ungetriwe dâ?
heimlich botschaft sand er sâ
hinze brunn und warnt in des.
der kunic ulixes
sô vil schalkeit kunde niht,
als man herzog otten giht.
hôret, wie er tet.
dô im sîn dinc verrihtet het
nû zenzestorf meister perhtolt
alsô, swenn er über wolt,
daz in daz niht ensoumte,
daz sîn diu spehe goumte,
und er daz allez weste,
nû ervant er zeleste
einen list und einen sin,
dâmit er kæme hin.
deheinen tac verlag er,
er reit mit des kunigs jager
fruo ûz birsen unde jagen.
die spehære, die dâ lâgen,
dâmit macht er irr sô gar,
daz si niht kunden nemen war,
ze wie getânen zîten
er dannen wolde rîten,
wand er alle naht
hin wider heim gâht
unde doch sô listiclich,
daz diu zît stæt was ungelîch,
an der er kam ze herberge.
daran er phlac grôzer kerge:
etwen kam er ze vesperzît,
sô het er etwenne bît,
unz daz diu sunne under gâht,
sô kam er etwen bî der naht,
etwenn er über naht beleip.
dâmit er die spech vertreip,
daz in zaller stunt
sîn gevert was unkunt.
unde rehte zuo der frist,
dô man sich aller minnist
sîner reise versach,
dô lie er im wesen gâch.
bereit mit allen dingen
grâf uolrich von schalklingen
und lutzel liute mêre
mit im dannen kêre
gegen ungern tâten.
als si gewont hâten,
sus jâhens zuo den zîten,
si wolden birsen rîten
die gewonlich vart.
er bat, daz man sîn wart
mit dem âbentezzen.
sîn vart wart sô gemezzen,
daz weder kant noch geste
iht darumbe weste,
daz er kern wolt gen ôsterrîch,
ân von kernden herzog heinrich
und der junge kunic wenzlâ.
diu kleinât si heten dâ
in gemachet schône,
die heiligen krône
in ein liderîn taschen
gelîch einer flaschen,
darin lac diu krône wert;
daz zepter und daz swert
diu barc man listiclich
in ein vaz, daz was gelîch
einem kocher zeinem bogen
mit zager überzogen,
bî sîner sîten er ez fuorte.
grôziu sorge in ruorte,
wie er ez bræhte hin,
daz man iht irte in,
daz lie er an got.
hin reit der herzog ott
birsen in den vorst,
nieman getorst
sîn geverte sagen,
den tac sach man in jagen,
und dô im kam diu naht,
dô îlt er unde gâht
gegen ôsterrîche hin.
ez was an sælden sîn gewin,
daz im ûf der strâzen breit
des nahtes niemen widerreit,
als gar man im was gram.
dô er hinz enzestorfe kam,
dâ sîn der wirt warte,
den het belanget harte,
des im nôt gie:
er vorhte, daz er hie
grôzen schaden næme,
ob er vor tags niht kæme
zuo den scheffen gevarn,
diu im vergewist wârn,
sô belib ez unverborgen.
nû buozt im der sorgen
herzog otte dô.
er kam, des was er frô.
mit swiu meister perhtolt
den burcgrâven het versolt,
daz lobt er im selp dâ
herzog otte sâ,
wie er wolt furdern in.
hiemit îlten si hin.
hinze den albarn
zwei schef im bereit wârn.
ie doch, dô der schefman
die sach zogen hin an,
die im wârn unerkant,
dô sprach er zehant
von enzestorfe zuo dem wirt:
< ich weiz wol, daz iuch verbirt
alliu untriwe;
ir wizt wol daz gebot niwe,
daz uns allen ist gegeben
über guot und über leben
bî des fursten huld zerfullen,
daz wir niemen über füeren sullen,
âne den wir wol erkennen.
heizet sich dise nennen,
die an daz schef wellen>.
< si sint mîn gesellen>,
sprâch der von frîsingen,
< ich sol si ze hove bringen
hinze wienen zdem herzogen>.
alsô wart der verg betrogen.
dâ was anders niht an,
si über fuorte der schefman.
und dô die helt vermezzen
ûf diu phert wârn gesezzen
und von dannen wolten,
dem vergen wart vergolten,
der herzog im ein phert gap
und sprach:< geselle, dich wol gehab!
swer dich der mære frâg,
fürwâr dem dû sag,
ich sîz von beiern herzog ott.
dâmit gesegene dich got>.
wem leider denn dem vergen was?
daz er vor vorhten genas,
daz was wol ein wunder.
die beier wâren munder,
sô daz si sich sûmten niht,
si îlten algeriht
gen oedenburge hin.
nû widerfuor in
ein grôz ungemach.
dô si kômen über die lîtach,
dâ sich scheident diu lant,
dô vermisten si zehant
der malhen liderîn,
dâ diu krôn guldîn
inne was verborgen.
nû wâren si in sorgen,
wie si varen solden,
ob si hin wider wolden,
daz wær in ungewerlich:
lîht het der von ôsterrîch
heizen nâch jagen;
dâ enkegen si wâgen,
ob si sus riten hin
und diu krône belibe hinder in,
sô wær ir arbeit verlorn,
der furste wolgeborn
sprâch:< nû müeze sîn got phlegen!
ich wil sterben under wegen
oder die flust vinden.>
er wolde niht erwinden.
dô er gereit mit île
kûme eine mîle,
dô fanden si die krône
ligende schône,
dâ si in was enphallen.
vor freuden dô schallen
die beier begunden,
daz si die flust funden,
ze grôzen sælden si daz mâzen,
wande die selben strâzen
fuor die wîle her und dan
beidiu wîp unde man.
dcclx. dô im diu krône wider wart,
er kêrte wider an die vart,
dâ er hin het gedâht.
gegen im dô gâht
von wienen ein burgære.
wer der herre wære,
des frâgt er einen kneht.
herzog ott daz speht
unde ruoft dem burgær her.
er sprach:< geselle, ich binz der,
der in kurzem zil
datz ungern kunic werden wil.
otte bin ich genant
herzog von beierlant.
ob sîn ieman dich frâg,
dem selben daz sag.
hâstû mich vor nie gesehen,
sô lâz ich dich spehen> - -
gewissiu wârzeichen
begund er im dô reichen:
er enplect daz houbet über al
unde zeigt, dâ er was kal -
< sich, dâ erkennet man mich bî>,
sprâch der muotes frî.
der burgær neiget im und gâht,
unde dâ er het gedâht,
reit er snelliclich.
nû hôrt er zôsterrîch,
daz man allenthalben huot
an der tuonouwe fluot,
daz man iht über lieze zogen
von beiern den herzogen.
dô daz der burgær vernam
unde hinze wienen kam,
dô sagt er diu mære,
daz der beier über wære.
den herzogen kam daz an.
der besant den selben man
und frâgt in, waz er hiet geseit.
dô beriht er in der wârheit,
waz dô was ergangen.
mit zorne wart bevangen
aller der rât,
den der hof hât,
mit samt herzog ruodolfen.
wer im über het geholfen,
sagte ouch der koufman,
daz daz het getân,
der zenzestorfe saz.
dô ahte man und mâz,
daz der selben schulde
sô billich niemen enkulde
als meister perhtolt.
für wiu manz anders haben solt?
ez wær diu schuld ir zweier,
wand der selbe beier,
ûf den diu schulde wart gesprochen,
hete in der vordern wochen
gehabt lange pûse
in des schutzenmeister hûse,
und daz erfuor man hernâch,
daz ir heimliche sprâch
was an dem zil
gewesen al ze vil.
der wârzeichen was genuoc,
dâ man die ungefuoc
an in beiden bî erkant.
dô wart alzehant
meister perhtolt gevangen.
daz ez im übel wær ergangen,
dâfür manz wol het.
dô was al sîn bet,
daz man imz darzuo bræhte,
daz sich der herzog niht vergæhte.
sô listic was er muotes
und weste sô vil guotes
dâ heim in sîner kisten,
daz er sich wol trût gefristen,
ob er nur die wîle het.
nû horet, waz er tet.
beinzigen er zehant
ieglichen râtgeben besant;
er gehiez sunderlichen
sô vil ze geben iegelichen
bereit sunder borgens,
daz ir dheiner des morgens
anders niht riet,
wan des er frum hiet.
si sprâchen:< herr, ez wær niht guot,
daz iwer zorniger muot
tæt in einer gæhe
disem man dhein smæhe,
diu iuch gerûw hernâch.
lât iu niht wesen gâch.
ez kan immer sô ergân,
hât er dhein schulde daran,
ez werd offenbâr etwenne;
ervindet ir denne
zuo im dheine schulde,
sô sol er iwer hulde
haben verworht und verkorn
unde sol ouch haben verlorn
beidiu lîp und guot.>
des fursten reiner muot
lie sich des erbitten,
er sprach mit guoten siten:
< ich tuo, daz iu gevalle,
doch sehet darzuo alle,
daz der kunic iht darumbe zurn;
wande ob wir verlurn
darumbe sîn hulde,
sô müest diu leste schulde
ûf iu allen belîben.>
nû begunden siz trîben,
unz daz der zorn
gegen im wart verkorn.
swelch herre in der mâz
bî dheinem urvar saz
und dô hiete übersehen
die übervart, diu dâ geschehen
was von herzog otten,
den hôrt man dô vil spotten
umbe sîne trâcheit.
dô herzog otte hin gereit
und er volkom über daz wazzer,
ein bote niht lazzer
kom hinz brunne gerant
und tete dâ bekant
dem kunige diu mære,
daz der beier über wære
und mit gewârheit komen hin.
daz zalt er nû für gewin
unde fuor dâmit gen prâg,
swaz des gesindes dâ lac,
daz herzog otten gehôrte zuo,
daz wart des andern tages fruo
gevertiget hin nâch.
dô diu spech gesach
von ôstrîch des herzogen,
daz si sus wârn betrogen,
diu kêrt ouch mit île
von dannen an der wîle
hinz ôsterrîche wider.
dem herzogen si sider
sagten vil mære,
wie listiclichen wære
herzog otte komen hin.
daz vervienc in
der furste hôchgemuot
ein teil niht verguot,
wand in bezornte daz,
daz si niht baz
sîn vart heten vernomen.
sus was er hin komen,
nû sî diu red verborn
umb des herzogen zorn,
wie grôz der wære und wie vil.
den wac an dem zil
herzog otte kleine,
balde und niht seine
îlte er dâhin,
und dô er kom hin
zoedenburc geriten,
mit îlunden siten
strîchen boten dan,
die grâven yban
teten kunt diu mære,
daz in daz lant komen wære
von beiern herzog ott.
grâf yban des got
danc unde lop sagte,
ie doch er die boten frâgte,
ob er brâht mit im hât
des kunicrîches kleinât,
zepter, krône unde swert,
diu von bêheim der kunic wert
von ungern gefuoret het.
und dô man im kunt tet,
daz diu der beier het brâht,
grâf yban dô gâht
gegen oedenburc zehant,
dâ er herzog otten vant,
den enphienc er minniclich.
schoene kleinât rîch
der gap im dô genuoc
grâf yban der kluoc.
grâf yban durch kerge
in die herberge
mit anderen prêsant
dem herzogen sant
manigen meidem unde bogen.
darnâch muost er mit im zogen
heim in sîn hûs.
darab kleine grûs
der von beiern nam.
dô er mit im kam,
hart schône er sîn phlac.
von tage ze tac,
spâte unde fruo
die unger riten zuo
und enphiengen disen man:
daz si im undertân
hin für wolden wesen,
des wart im vor gelesen
und gestabt manic eit.
mit guoter gewârheit
bî tage und bî naht
wart er hinz oven brâht,
dâ enphiengen in gemeine,
grôz unde kleine,
die burgære von der stat.
darnâch mit gemeinem rât
an kunigs stat si im swuoren.
nû hôret, wie si fuoren.
der von beiern was sô karc,
daz er diu kleinât barc,
sô daz er niemen wolt getrouwen,
die er si lieze schouwen.
dô sich des versan
der grâve yban,
dô begunde er daz schaffen,
daz die bischolf und ander phaffen
gemeiniclich zuo riten
und begunden bitten
herzog otten alle
mit gemeinem schalle,
er solt hinz wîzenburge gâhen
unde dâ enphâhen
die wîch und die kroenunge.
darüber sîn meinunge
der von beiern in seit,
er sprach:< mir wære leit,
daz ich gedig in dheinen spot,
die wîle sich in mîn gebot
die sibenburgær niht neigent
und mir den dienst erzeigent,
des si zallen stunden
dem kunic sint gebunden.>
nû hôrt, waz dô geschach.
ein heimliche sprâch
der grâf yban nam.
zuo der sprâche kam
der hôhen herren vil;
dis all, die zuo dem zil
niht mohten darzuo komen,
als ich hân vernomen,
die sanden ire boten dar.
dô si sich gesamten gar,
grâf yban der kluoge
mit heimlicher gefuoge
tete zuo der stunt
den hôhen herren kunt
und sprach:< ir herren mîn
ich wil nû ledic sîn,
der gelubde, diu ich hân
iu und dem lant getân,
und wil nû haben iwer hulde
des, des ir mir gâbet schulde,
ez wær komen von mînem rât,
daz ir diu kleinât
hetet verlorn,
diu von bêheim der hôchgeborn
ûz ungerlande fuorte.
darumb mich sêre ruorte
iwer aller haz.
dô lobt ich iu daz,
ich wolde darnâch ringen,
daz ichs wolt wider bringen
diu kleinât in daz lant.
nû tuon ich iu bekant,
daz ich her wider brâht hân
diu selben kleinât und den man,
der si innen hât.
nû werdet selp ze rât,
wie ir si gewinnet wider.>
mit der rede er sich sider
zôch von den sachen.
er wolde sich unschuldic machen
gegen den teilen beiden.
sus sach man in dannen scheiden.
dcclxi. doch ê er dannen kêrte,
die herren er lêrte,
daz si ân underlâz
etwê gefüegten daz
mit den sibenburgæren,
daz si diensthaft wæren
unde ouch ze herren zelten
herzog otten den erwelten,
unz man diu kleinât manicvalt
brâht in des landes gewalt.
nû hôret, waz si teten,
ein bischolf wart gebeten,
daz er dâhin strich
und vil wîslich
die sibenburgære
verrihte der mære,
wie nutz ez wær dem rîch,
ob si kurzlich
hin ze hove füeren,
und kunic otten swüeren.
nû was ein grâf in ungerlant,
der was kokoz genant,
der het kunic karl den jungen
gevangen und betwungen
in sîner gewalt,
und swaz im noch was bezalt.
guotes, swie daz hiez,
den selben geniez
der selbe grâve in nam.
des wart man in beiden gram
kunic karl und dem kokoz.
enez und ouch daz
der bischolf wart für legen
den, die man sach phlegen
des râts der sibenburgære,
daz ez unredlich wære:
dem rîch solt wesen undertân
ein ieglich lantman.
mit maniger gefuoc
und mit guoter êre kluoc
man die sibenburgære brâhte,
daz ir rât hin gâhte
mit manigen êrbærn boten
zuo dem kunig otten.
die machten im gewisheit
irer undertænikeit,
daz si wolden werben immer mêre
sînen frum und sîn êre;
und sô er die wîhe næme,
daz er danne zuo in kæme,
sô leisten si im volliclich,
des si gebunden wærn dem rîch.
allerêrst dô daz ergie,
der kunic sich wîhen lie.
durch die wîhe brâht er schône
ir zepter und ir krône.
diu kunicliche wîhe,
daz im diu baz gedîhe,
denn dem mans von êrst jach zuo,
dem got sîn genâde tuo.
dcclxii. dô er die wîch enphangen hât
ze wîzenburge in der stat,
dô het der bischolf des sin,
er solde wîsen hin
ze sîner gewarhalt
diu kleinât manicvalt,
diu daz rîch gehôrten an.
dô wart ez anders getân.
otte, der nû kunic was,
diu kleinât zuo im las,
flîziclich er si verbarc.
von wîzenburc der bischolf karc
die bischolf alle zuo im nam,
und swaz phaffen dar kam,
alte unde junge,
zdes kunigs kroenunge,
mit den gie er zehant,
dâ er kunic otten vant.
mit dem er wîslich begunde
sîner rede zuo der stunde.
er sprach:< herre, dich bittent hiute
alle dîne lantliute,
der dû hiut an diser frist
herr und kunic worden bist,
daz dû dich umb nennest sâ
nâch dînem enen wêlâ:
des nam ist dir nû geslaht,
sît dich got hât brâht
zuo den êren, der er phlac,
dâvon dich nû niemen mac
gescheiden fürbaz.
ouch solt dû wizzen daz,
daz alle liute jehent,
die dich ie sehent
nâhen unde verren,
die dînen anherren
habent erkant,
der kunic was in ungerlant,
die jehent wærlich,
si sæhen nie sîn sô gelîch
dhein fruht ze irem stam.
gewinnestû sînen nam,
sô sî wir sîn mit dir ergezt.>
der bischolf hete in gesezt
mit rede in den hôhsten trôn,
daz ot im diu krôn,
zepter, roc unde swert,
des er dô ze haben gert,
in sîn gewalt wære komen.
dô kunic otte het vernomen
der bischolfe bet,
nû horet, waz er tet.
zuo dem bischolf er sprach:
< herr, ich wil mich darnâch
gerne berâten:
swaz ander kunic tâten,
dâmit si iu allen
mohten gevallen,
des selben wil ouch ich
gerne flîzen mich>.
der rede wâren dô
die unger alle frô
und huoben aber sân
die ander bete an
wîslich unde wol;
si sprâchen:< her, man sol
dir ze wizzen machen sleht
des kunicrîches reht.
ez ist alsô gewant,
diu kleinât, diu daz lant
hât ze hêrtum,
swelch kunic sînen frum
dâmit schaffen wolde
anders dann er solde,
der ist mit grôzem schaden
darnâch schier überladen
umb die selben sunde.
des hab wir urkunde
an dem næhsten kunig andrê:
dô der niht wolde mê
diu kleinât lâzen ligen hie,
dâ si gelegen wâren ie,
dô starp er zewâre
in dem selben jâre;
wie ouch dem kunic wenzlâ
sîn dinc ergangen sî darnâ,
sît in diu frevel ruorte,
daz ers von dannen fuorte,
daz ist uns allen wol kunt.
nû bit wir dich an diser stunt,
daz dû dîn sælde mêrest
und daz lant dâmit êrest,
alsô daz dû diu kleinât
legest an ir rehte stat
datz wîzenburge in dem tuom.
des gewinstû lop und ruom
von got und von der werlde hie>.
dcclxiii. dô disiu red ergie,
dô sprach der kunic ott:
< swaz ich sol tuon durch got,
daz wil ich tuon gern
nâch rât der lanthern;
swen mir die bescheinent,
daz si mich ze kunic meinent,
und mir der êren verjehen,
sô müezen si iriu lehen
enphâhen von mîner hant.
dâ selben wil ich bekant
tuon und machen sleht,
wie getâniu reht
ich ûf die krône hân>.
< daz sult ir uns wizzen lân>,
sprâchen zuo im sâ
der bischolf von golitschâ
und der von wîzenburg alsam.
< wie mich diu krône an kam,
swer mich des freit -
daz belîbet unverdeit -
ê ich mich dâvon burge,
her von wîzenburge,
ê tuon ich iuz kunt!
ez geschach zuo der stunt,
dô kunic wenzlâ enphant,
daz der tôt überhant
an im gewinnen solde,
und sîn dinc schaffen wolde,
dô hiez er für sich gân
manigen hôhen man,
phaffen unde leien,
er sprach: « sich wil hie zweien
diu sêle von dem lîbe,
daz ich unlange belîbe
bî iu noch bî dem leben:
des ist mir dhein trôst geben,
sît dan mîn tage sint verslizzen,
sô sult ir ouch wizzen,
daz ich an dem tôtpet
ungern iht anders ret
noch ieman iht seit
ân die wârheit.
nû sag ich bî der heimvart,
dô ich des überret wart
von den ungern, daz ich
underwant mich
der unger kunicrîche,
dô was ich sô rîche
an varendem guot,
wær ich gewesen sô fruot,
daz ich mich zuo der stunt
het bewâren kunt,
daz ich niht sô wær geeft,
ich het darumbe kæft
zwei lant oder driu
mir umbe diu,
daz ich den ungern gap
mîner varenden hab
über al ir kreiz.
und aller der geheiz,
die si mir ie getâten,
daran was ich verrâten,
wand si behielten mir sîn niht,
als man die wârheit nû siht. »
er vordert sînen kamerære
unde ouch den schrîbære,
die daz guot mit irer hant
gâben in ungerlant.
diu sume mit der vart
dô gerechent wart
ûf ein guot starc:
vierstunt hundert tûsent marc
was zuo dem mâl
des guotes über al,
daz von im enphiengen
die unger, dô si an viengen
mit im ir vendieren.
« sold ich daz guot verlieren »,
der kunic wenzlâ sprach,
« und mîn erben hernâch,
daz muoz mir immer wesen leit,
dô mir wart geseit,
daz si mînem suon
übel wolden tuon,
dô fuor ich dâhin
nur ûf den sin,
daz ich si wolde bitten,
daz si getriwer siten
an mir niht vergæzen
und daz dinc alsô mæzen,
daz mîn sun wær behuot.
dô vant ichs in dem muot,
hiet ichz niht undervangen,
ez wær übel ergangen
mînem kinde und ouch mir;
unde wær ich niht sô schier
nâch mînem sun komen,
er hiet den tôt genomen
oder wær geantwurt in banden
mînen vîanden.
dô ich niht anders mohte,
dô tet ich als mir tohte,
ich fuorte von dem lant
etlichiu phant:
swer dâ kunic wil sîn
für den sun mîn,
der muoz ir enpern,
er well mich denne gewern
und mir legen ab
alle die hab,
die mich kostet wizzenlich
ungern daz kunicrîch>.
dô disiu red geschach,
dô starp kurzlich darnâch
kunic wenzlâ der zier.
nû hât gegeben mir
sîn sun der kunic junge
diu reht und die vordrunge,
diu im sint benant
ûf die krôn und ûf daz lant,
mit guoten hantvesten
ze gesihte der besten,
die bî den jâren
ze bêheim inder wâren.
die brieve ich ouch alle hân
von im enphangen, die man
in hât gegeben offenlich
hie zungern über daz kunicrîch.
zdem andern mâle sô habt ir
niwe brief gegeben mir,
daran ir mir verjeht,
ir habt mich nâch dem reht
erkoren williclich und gern
disem lant ze kunig und ze hern.
diu dritte sach ist diu,
darumb ich billichen iu
ze herren behagen sol,
daz ir daz alle wizzet wol,
daz an diser frist
deheiner næhner erbe ist,
wand ich bin ân underwint
kunic wêlâ tohter kint.
mac mich daz iht für tragen,
sô sult ir den ungern sagen,
daz si werden gemein
eines hoves enein,
darzuo gemeiniclich
kome arm und rîch,
dâ man orden und verriht,
des daz lant ze nôtdurft giht,
maniger hande sachen>.
die bischolf die sprâchen
ze kunig otten an der stet:
< welt aber ir durch unser bet
die krône und diu kleinât
legen an die rehten stat,
dâ si ze rehte ligen sol?>
dô sprach der kunic:< iu füeget wol
ze wizzen, wâ iur kamerær hab
iur infel unde iwern stap:
sô sullen mîne schône
behalten mîn zepter und mîn krône>.
die red der bischolf marhte,
mit gedanken er warhte
inwendic sînes muotes
kunic otten niht guotes,
doch was er sô karc,
daz er den zorn barc.
durch list velschlichen
stalt er sich guotlichen
gegen im mit gebære,
und was doch allez in gevære.
und für die selben stunde,
mit swiu der bischolf kunde,
den ungern gap er
valschen rât und lêr,
wie man des zuo kæme,
daz man im diu kleinât næme
und denne bræht enwiht.
der selben zuoversiht
kunic otte sich versan,
sô daz grâf yban
nimmer mêre sider
zuo im kam hin wider
unde im niht râtes gap.
dô wart im slêwende darab.
eins dinges er gedâht,
daz er bî der naht
lie von dannen draven
von schalklingen den grâven,
der muost ouch verstoln
diu kleinât wider holn
an sîn gewârheit
hinz beiern, als man seit.
dcclxiv. nû stuont unlanc darnâch,
daz die unger heten ein sprâch,
dâ wart der kunic an verrâten.
nû hôret, waz si tâten.
si sanden vil schiere
hôher herren viere
zuo dem kunic sâ,
die solden darnâ
mit im ze râte werden:
wold er ungerischer erden
werden gewaltic,
sô müest er bedæhtic
wesen vil drât
ûf ein hîrât
zeinem solhem man,
dem grôz gewalt wær undertân.
dô si der red begunnen,
dô sprach kunic otte der versunnen:
< dô ich ze râte wart
her zungern der vart,
dô zalt man mir vil für,
wie vil ich verlür
durch ôstrîch an der reise.
aller vorht und freise,
der mir ane lac,
ich mich genzlich bewac.
und fuor ûf iwer triwe her.
dâvon ich iwer lêr
volg und iwerm rât,
ze swelher hîrât
ir mir gerâten mugt,
darûf mîn wille hugt
und bin iu volleist dâmit>.
nâch dem ungerischen sit
vielen si vil schiere
für in alle viere
und kusten in an sînen fuoz.
ir rede was suoz.
si sprâchen:< herre, wie sull wir
diser red gedanken dir,
daz dû dich sô gar an disem zil
an uns lâzen wil!
darumbe dû uns allen
muost immer wol gevallen
und enphâhen solhen danc,
daz wir deheinen wanc
von dir getuon immer mêre,
âne swâ wir dîn êre
gemêren und gebreiten mugen;
als verre und wir tugen,
sul wir des flîz haben>.
sô guot rede si im gâben,
daz er des hiete wol gesworn.
si sprâchen:< kunic hôchgeborn,
sît dû tuost sô wîslich,
daz dû an uns lâzest dich,
sô ist daz unser rât,
daz dû suochest hîrât
an den herzogen über walt:
der hât sô grôzen gewalt,
swenne dich dhein nôt rüeret,
daz er dich wol füeret
unz an daz mer durch tiutschiu lant.
der herzoge ist genant
ungrischen lazlâ weibot>.
dô sprach der kunic ott:
< swaz den herren allen
daran mac gevallen
und der phafheit,
des bin ich bereit
und volg iu für mich>.
si sprâchen:< sô heb dich
dar, dâ dû hâst gedâht,
dâ mêret sich dîn maht,
gen sibenburgen hin ab
unde nim dâ hin dîn hab,
die si dir ze zinse geben.
sô sol âne widerstreben
der bischolf an den wîlen
über walt îlen
und sol den herzogen
zuo dir heizen zogen,
daz er nâch dîner gir
sich verriht mit dir>.
nû sûmte sich lenger niht
der kunic und fuor algeriht
zuo den sibenburgæren.
mit worten unde mit gebæren
erzeigten si im dô,
daz si wâren frô
sîner kunfte dâhin.
grôzlich erten si in.
mit geuden und mit schalle
freuten si sich alle,
daz in got noch bî irem leben
ein tiutschen kunic hete geben,
des lobten in grôz und kleine.
dô er von der gemeine
schône was enphangen
und dô unlanc was ergangen,
dô het er der besten rât
umbe die hîrât
mit dem herzogen lazlâ.
swaz dô der wîsen wâren dâ,
die sprâchen:< her, dir sî gesagt,
sîn tohter ist diu schoenist magt,
die man ze diser stunde
in vier landen funde;
sô hât ir vater guot und êre
und hât kindes niht mêre.
ir begert ouch êlich
der herzog von ôsterrîch:
daz was den ungern leit,
die vorhten, ez wurd ze breit
sîn gewalt in ungerlant.
doch ist uns bekant,
daz man in wil hân
für den ungetriusten man,
der ze diser frist
in al ungerlande ist.
maht dû dich davor bewarn,
sô hâst dû wol gevarn>.
dô sprach der kunic ott:
< des muoz mir nâch got
iur triwe geben trôst,
daz ich wurd erlôst,
daz mir an dem dinge
von im niht misselinge>.
dô sprâchen die frechen:
< maht dûz alsô gezechen,
daz dû in dhein sîn veste kumst,
dâmit dû dir sêre frumst;
wand alle die frist
und dû bî uns bist,
sô enmac dir arges niht gewerren
vor allen lantherren.>
dô sprach der kunic:< daz sî getân.
fürbaz mich niht der man
mac mit dheinen dingen
ûf sîn burc bringen>,
dâmit diu rede gelac.
nû kômen an dem selben tac
die herren, die dâ wolden machen
ein ende an den sachen,
und fuorten den kunic zehant
ûz der sibenburgær hant.
ie doch fuor er niht eine:
ein her grôz, niht kleine
von sibenburgærn er mit im brâht.
mit der selben maht
die unger fuorten in
an die stat hin,
dâ jener solt her komen.
ich hân alsô vernomen,
die unger nâch irem orden
wâren des ze râte worden
mit lazlâ weiboten,
sô er ze kunic otten
an die sprâche her kæme,
daz er denne mit im næme
ein gesinde kleinez
unde der deheinez
fuort harnasch unde bogen.
alsô begund er zogen
der lazlâ weibot,
dâ der kunic ott
under einem gezelte saz.
durch sîn zuht tet er daz
und im zêrn, daz er,
dô diser gâhte her,
ilte her für
für des pavilunes tür.
dcclxv. nû hôrt, waz dô geschach.
dô er den kunic verrist sach,
dô erbeizt er an der wîle
mit dem phert mit île
und tet von im zehant
sîn obrist gewant,
unde ie über vier schrit
sô êrt er den kunic dâmit,
daz er viel ûf daz gras,
als lanc sô er was,
dem kunige ze fuoz.
sô getânen gruoz
dem kunig enpôt er.
ditz treip er alles her,
unz daz er zuo im kom.
dô wart ein venie genom
für den kunic nider:
die füez er im sider
kuste manigen ende
und darzuo die hende.
dem kunic wont diu zuht mit,
daz er nâch ungerischem sit
in balde ûf zucte
und schône an sich dructe.
er kust in an den munt.
darnâch in kurzer stunt
dem kunig er tulmetschen hiez,
ditze kusses geniez
hiet er für tûsent marc genomen,
daz er der sælden wær bekomen,
daz im ze leben wær geschehen
den tac, daz er noch hiet gesehen
den, den man rehten erben nande
ungerischer lande.
sol ich sunderlichen sagen,
waz si dâ lôser rede phlâgen
die tulmetschen zwischen in,
sô gie diu zît umbsus hin;
dâvon belîbt ez wol.
die unger untriu vol
begunden ze reden
zwischen in bêden,
des in was gedâht.
dô man die rede brâht
an den lazlâ:
< neinâ, her, neinâ,
daz dhein red ergê,
unz daz ich ê
mîn lêhen enphâch
und daz ich im darnâch
geswer mînen eit,
daz ich triu und wârheit
al mîn lebetag
gegen im trag,
als von rehte tuon sol
ein man, der triwen ist vol
gegen sînem rehten herren.>
den kunic begundens lêren,
wie er gebâren solde,
sô er im lîhen wolde
nâch irer gewonheit.
der kunic wart bereit
und lêch dem lazlâ
allez, daz dâ
man in hôrte jehen
von irem kunic ze lêhen.
und dô im daz widerfuor,
dem kunig er drî eide swuor,
daz er im immer mêre wære
getriwe unde dienstpære
unde wesen undertân
als einem herren sîn man.
und dô daz was ergangen,
dô wart an gevangen
zwischen in bêden
umb die hîrât ze reden.
ez wær ein langez getent,
sold ich diu perlament
sunderlichen schrîben,
diu man sach dô trîben,
ê diu sach ein ende nam.
doch dô si vol zuo kam
und verendet wart gar,
mit lôslicher gebâr
sach man den valschen man
für den kunic gân.
zuo dem sprach er an dem zil:
< ich erkenn, daz mir ze vil
der gnâden ist und der êre,
daz mîn rehter herre
die friuntschaft an mir suocht,
daz er ze nemen gemocht
mîn kint êlich.
her, nû merk flîziclich,
waz dir doch kumt von ir:
herre, ich gib dir
die allerschoensten magt,
als diu wârheit wol sagt,
daz ir gelîch an diser frist
in zehen landen ninder ist.
ich hân niht kindes wan si eine;
zuo ir ich dir bescheine
den frum, den ich dir wil sagen:
ze mînen lebetagen
lâ mich wesen in gemach,
unde sô ich sterb, darnâch
sô gevellet dich an
mêr landes, daz ich hân
unde dîn wîp, mîn kint,
denn aller beier lant sint,
daz sol, herre mîn,
dîner kinde erbe sîn.
die wîl ich aber daz leben hân,
sô wil ich zehen tûsent man,
die man wol bereit hât,
dir füeren, swâ dîn wille stat;
darzuo ich dir behalt
in mîner gewalt
ein schoene varent guot,
des sich gefreut dîn muot,
swenne ich ersterbe;
dâmit tuo dîn gewerbe,
swie dich dîn wille lêrt>.
dô er die red für kêrt,
dô hiez der kunic ott
reden mit dem weibot
die bischolf, daz er
die tohter bræhte her,
daz er si dâ næme,
als in beiden wol gezæme.
diu red eim unger misseheit.
si sprâchen:< der gewonheit
ist hie ze ungern niht,
daz man iemen siht
sîn kint alsô ze velde füeren.
daz wir alsô verlüeren
unser gewonheit alt,
dîn gnâden manicvalt
getruwe wir des niht,
daz dû uns von der phliht
unser gewonheit scheidest
und den sit uns leidest>,
dô sprach der kunic zin:
< eim solhem herren, als ich bin,
und der krôn wol rehte zæme,
daz er ein wîp næme
ninder anderswâ
denn aleine dâ,
dâ sîn herschaft
hât allergroeste kraft.
ich hân dicke vernomen,
daz manic hôch frouwe sî komen,
die man irm wirte hât gesant
verre in fremdiu lant.>
dcclxvi. swie vil die unger kunden,
si enmohten zuo den stunden
mit deheinen dingen
den kunic daran bringen,
daz er zuo den zîten
ûf dhein vest wolt rîten.
die unger an der wet
mit einer kluogen bet
zuo dem kunic giengen,
dâ siz sus ane viengen:
< herre kunic ott,
der herzog lazlâ weibot
mit getriwen siten
heizet dich des bitten,
sît dich niht wil zemen
sîn hûsêr ze nemen,
daz dû in doch dâmit êrest
und etwan sô nâhen kêrest,
dâ dich sîn hûsfrouwe
sehe unde schouwe:
der daz gar wære
herte und ze swære
von den manicvalten jârn,
daz si verre solde varn
mit irem kinde>.
des wert sich aber swinde
der kunic unde sprach:
< daz sîn wîp mir nâch,
unz ouch si mich er var,
daz wil ich zewâr
umbe si alsô verschulden,
daz siz gerne mugen dulden>.
dcclxvii. dô der unger kerge
mit deheiner erge
in mohten verrâten,
nû hôret, waz si tâten.
ein bischolf vermezzen
gar nâhen was gesezzen
bî dem herzogen balt,
den man nand über walt;
der nam zuo im schiere
ander bischolf viere
und gie für den kunic stân:
< lâ uns urloup hân,
des welle wir dich bitten
mit getriwen siten,
daz wir niht komen baz.
wir hab geworben allez daz,
dâz uns ze werben dûhte guot;
nû sehent dich in solhem muot
die unger gegen in,
daz ir herze und ir sin
daz wol ûz nimt,
daz dich niht gezimt
wesen kunic hie ze lande.
ez wære in hiute schande,
ob einem solhem man
ein lant solt wesen undertân,
der deheine zuoversiht
ziren triwen hete niht.
die unger râtent alle gelîch,
ob ez wære mugelich,
daz aller kunige herre,
der keiser, die êre
einem unger tæte,
daz er in sîner tohter bæte,
und im dâbî niht wolde
getrûwen als er solde
nâch gewonlichen siten,
sô wær bezzer vermiten
zwischen in diu minne,
her, darûf dich versinne.
wir haben ez dâfür,
daz dir hin für
die unger gemeine
getrûwen als kleine,
als dû in getrûwest.
ûf die dû sô sêr bûwest
dîner werk gruntveste,
dâ bistû ze leste
gar dâmit verdorben:
man giht, dû habest geworben
an die sibenburgære,
daz si dir helfære
sullen wesen aleine
gen allen ungern gemeine,
unde mit dem sit
bistû beswîchen mit;
wande wær daz mugelich,
daz in disem kunicrîch
die sibenburgær darzuo töhten,
daz si betwingen möhten
in dem lande dheinen man,
daz wær nû lange getân.
tiutscher zung und art
hie vor nie mêre wart
erboten diu êre,
daz er ze kunic mêre
wær erwelt von der gemeine,
nur dû aleine:
nû sol sîn lîht niht sîn.
mit den hulden dîn
well wir varn an unsern gemach>.
dô der kunic sach
der unger ernsthaften muot,
dô dûhte in daz guot,
daz er erfüer ab in,
warûf si trüeg ir sin.
mit vil kluoger red er daz
erfuor ab in baz.
in des lazlâs kreizen
...
ein bistum dâ lît,
und der zuo der zît
bischolf dâ was bekant,
der was peter genant.
der sprach:< ez ist nû ze spât.
ich hete wol den rât
zwischen iu erfunden,
dâmit ir het überwunden
alle iwer sache.>
< den rât mir kunt mache>,
sprâch der kunic otte dô.
der bischolf sprach alsô:
< ich wolt der kost mich hân bewegen,
daz ir gemechlich wært gelegen
dâ heime bî mir
als lange, unz ir
nâch der hôhen herren bet
sîn tohter gemehelt het
und ze konen genomen;
sô wært ir dan her wider komen
zuo dem her, daz hie bît,
und het danne hôchzît
gehabt hie mit in,
unz ir kêrt hinz oven hin>.
der kunic in gedanken
begund hin und her wanken,
waz im wær daz beste.
nû gedâht er ze leste:
< mîn huote ist all enwiht,
wil mich got behüeten niht.
sol ich bî in wesen,
sô muoz ich genesen
bî in unde sterben>.
er begunde werben
mit ernsthaften sachen,
ob in sicher wolden machen
die bischolf alle viere.
darüber si sich schiere
besprâchen under in
und jâhen, sô er kæm dâhin
in des bischolfs herschaft,
vor aller sîner vînde kraft
und vor aller vorhte sachen
wolden si in sicher machen.
und sô daz geschæhe,
daz in sîn swiger gesæhe
und im die êr getæte,
der si ze tuon muot hæte,
darnâch wolden si in drât
her wider an die stat
frôlichen bringen.
nû begunde ringen
mit kunic otten sinne
diu gewaltige minne,
als si manigem man
hât gesiget an.
dô man im sô vil seit,
daz sô grôziu klârheit
an der juncfrouwen læge
unde wie vil tugent si phlæge,
dô wold erz niht sûmen.
er erbeit vil kûme,
daz si im wurde brâht,
mit der er het gedâht
sîn zît hie vertrîben.
er hiez dâ belîben
die sibenburgære,
und daz in niht wær swære
ze ligen an der selben stat,
flîziclich er si des bat,
unz er kæm her wider.
< sô welt ir doch hin nider?>
ir einer zuo im sprâch;
< ob iu dehein ungemach
widervar daran,
dâ sît ir selp schuldic an>,
er sprach:< daz muoz alsô sîn!
êr, guot und daz leben mîn
muoz ich an ir triwe lâzen.
si wæren immer verwâzen
von der werlde und von got>,
sprâch der kunic ott,
< bræchen si an mir ir triwe.
ez liebe mir oder geriwe
ich muoz dâhin varn.
wil mich got bewarn,
sô mac mir diu geschiht
ergên ze übel niht
noch ze dheiner freise>.
dcclxviii. dô er sich der reise
nâch der unger bet
alsô bewegen het,
des wârn die unger frô.
den kunic si nâmen dô
in ir gewalt.
vil guots man im vor zalt,
daz im widerfüere dâ
von dem ladizlâ
und von sînen mâgen.
des nahtes si lâgen
ze velde algelîch.
schôn und friuntlich
wart êre dô erboten
von in dem kunig otten.
des morgens si fruo ûf wârn,
unde dô si solden varn
zuo des bischolfes kreizen,
als im was geheizen,
dô sach man die vordern kêren
nâch dem gebote ires herren
über daz gevilde
einen wec wilde
über walt sâ,
dâ der ladizlâ
saz mit hûse.
darab grôze grûse
des kunigs dienær gewunnen,
die sich des versunnen,
daz man si rehte füerte niht
in des bischolfes phliht
unde nâch dem spor,
als im was geheizen vor.
man sach dâ liute mit im varn,
die von oven burtic wârn,
die in mit triwen meinten:
die klagten unde weinten,
daz si sâhen, wie
man mit im übel gie.
mit klagebæren siten
si zuo dem kunic riten
und sprâchen:< seht, wie ir gebârt!
uns dunket, daz ir übel vart.
seht ûf, des ist zît!
der wec, den ir rît,
der gêt geriht hin
zdes ladizlâs burc in>.
dô daz erhôrte kunic ott,
dô enphalch er sich got.
swie im doch freude was zerunnen,
doch was er sô versunnen,
daz im... ungemach.
zuo den sînen er sprach:
< ez ist mîn bet und wille,
daz ir alle swîget stille,
tuo wir der sach dhein melde
alhie ûf dem velde,
sô slahent si uns drât
ze tôde an der stat;
sust, sô si uns dâhin bringen,
sô hoff ich, daz wir gedingen
alle mit mîn eines sterben>.
flîziclich begund er werben,
ze swiu daz dinc gedig,
daz man darzuo ot stille swig.
swaz dâ phaffen wâren,
die sach man gebâren,
daz si der tiuvel noch darumb hab
beinzigen stulen si sich ab
hinder im ûf der strâzen.
alsô wart er ein verlâzen.
dô wart der kunic ott
von dem lazlâ weibot
gefuort ûf sîn veste,
die er sô guot weste,
daz im si nieman
durch in gewunne an.
dô si kômen sô nâhen,
daz si die burc sâhen,
dô begunden die hôhen grâven
alle furder draven
und sprâchen zdem weiboten:
< habt iu den kunic otten
und tuot im, daz man tuon sol;
des getrûwe wir iu wol.>
dâmit riten si dâhin.
ze sîner burge in
dehein unger het geriten:
in sô ungetriwen siten
erkanden si den man.
ez reit manic unger von dan,
möht ez sîn ergangen,
den er als gerne hiet gevangen,
als er den kunic tet.
dô ern nû brâht het
heim in sîn hûs,
in eine sunder klûs
wîste man in
ab dem wege hin.
niht mêr gesach kunic ott
den herzogen lazlâ weibot.
doch man sîn wol phlac
unz an den dritten tac.
dô hiez der ungetriu boeswiht
im sagen algeriht,
er wold, daz balde er
die krône gæbe her
und diu andern kleinât;
und ob er daz niht tæte drât,
sô wurde sînem leben
schier ein ende geben.
dô swuor der kunic ott
vil tiwer bî got,
diu kleinât wærn niht dâ.
dô hiez si der lazlâ
suochen vil balt:
in sîner gewalt
wâtseck, bulgen, soumschrîn,
swaz der dâ moht gesîn,
die ersuochte man beinzigen,
und dô man vindens was verzigen,
swaz der kunic gesindes het,
den gap man urloup an der stet
und hiez si an den wîlen
von dem lande îlen
über walt âne sûme.
dem kunic erwarp man kûme,
daz man im lie bi
tiutscher knehte drî,
daz die doch sæhen, wie
ez im hie ergie.
dcclxix. ach, wie ich nû solde,
ob mich got erhôren wolde,
fluochen dem grâven yban!
wâ getete ie dhein man
sô boeslichen an dem andern,
als man in sach wandern
mit der beier herren,
den er mit solhen êren
in laster und in schande brâhte!
daz er im ie gedâhte
mit disem funde niwe
solher untriwe,
daz rihte got über in schiere
und über die bischolf alle viere,
die dâ begiengen den mein,
den si mit dem ol rein
und mit allen dingen sæliclichen
heten sô niulichen
ze kunige gewîht,
als gotlich reht verlîht,
daz si den verrieten sus.
daz riht an in, altissimus!
sint dir meineid unmære
und verrætære,
die sich dem judas genôzen,
sô soltû si verstôzen
ab der werlde in die helle,
dâ judas ir geselle
wont, der dich verriet.
der herzog liupolt hiet
den fursten von engellant,
der kunic ritschart was genant,
in sîner vancnus baz
niht wan umbe daz,
daz er gotes gewîhter was....
nû ergê von got
und des lazlâ weibot.
des erbeite ich noch harter,
maniger hande marter
kunic otten er nôte;
daz er in niht entôte,
daz machte nur diu geschiht,
daz er der kleinât hete niht.
er begund sich selp unprîsen:
ein swæren boin von îsen
hiez er im an diu bein smiden,
andern sînen geliden
tet er ouch ande,
mit maniger leie bande
smerzen er im gap,
dâmit er im ab
erdrôn und ertwingen wolde,
daz er im antwurten solde
die krône und diu kleinât.
swie vil er im dô getât
ungemaches unde leit,
daz was ein verlorn arbeit,
wand ers mit deheinen dingen
mohte wider bringen.
mit diser herzensêre
wol vier wochen oder mêre
der kunic otte ranc.
nû gestuont darnâch unlanc,
daz der kunic von sirvîe
unde der von bulgerîe
für die wârheit vernâmen
von koufliuten, die dar kômen,
daz der selbe man
si von sippe gehôrte an,
wand si wârn ouch ân underwint
kunic wêlâns tohter kint,
als ouch der kunic otte was.
unde dô man in vor las
die sippe und die mâcschaft,
dô teten si ir botschaft
dem ladizlâ weibot,
tæt er dem kunig ott
fürbaz deheinen pîn,
sô woldens immer die sîn,
die darûf trahten,
wie siz geahten,
daz er von irer maht
wurd ze leide brâht
und an êren entworht.
die red er dô ervorht.
nû sant der herzog über walt
sîne boten balt
zuo dem walachen,
der an allen sachen
herr ob den andern was.
dem selben man vor las
und tet kunt von sînen wegen,
er hete in sînen phlegen
gevangen einen man,
der het dem lant getân
grôz und schedlich tât:
die krôn und diu kleinât,
die man dâfür wac,
daz des landes êr daran lac,
die hiet er verholn,
dem kunicrîch verstoln.
den wold er im senden dar,
alsô daz si des næmen war,
wie si im getæten,
daz si die krône von im hæten;
und wærn si sô versunnen,
daz sis von im gewunnen,
des hetens immer mêre
beide frum und êre
von dem kunic künftigen:
sæhen si iht umb in ligen,
ân des, daz in wær gelegen,
daz müest in von des kunigs wegen
werden undertân.
< heizt uns senden den man>,
sprâchen die walachen;
< wir wellen daz machen,
het er diu kleinât tougen
aller hindrist in den ougen,
er müest si her für geben
oder verliesen daz leben>.
dô diu botschaft kam
und der lazlâ vernam
der walachen muot,
dô sande der unguot
den kunic otten balt
hin über walt
den walachen in ir gewalt.
diu drô was manicvalt,
die si gegen im heten.
swie vil si des teten,
doch mohten si mit dheinen dingen
im des niht an gewinnen,
des er niht enhet.
dô man im leides vil getet,
dô begunden in lêren
die walachen iren herren,
daz er in zehant
hiez spannen an ein want
und hiez an der wîle
schiezen in mit phîlen
des êrsten zuo den geliden
oben unde niden,
daz sint füez und hende:
< sô ist daz unwende,
er muoz diu kleinât iu geben;
wold aber er des widerstreben,
sô mêr wir im den smerzen
und schiezen zuo dem herzen>.
dô si des heten gedâht,
in der selben naht
dem selben walach
von siechtum sô wê geschach,
daz er wolde sîn gestorben
und ouch nâhen verdorben.
dô giengen vil fruo
die frouwen alle zuo
und sprâchen:< wil dû genesen,
sô lâ durch got ledic wesen
den man, der an diser frist
umb sust hie gevangen ist>.
der walach dô gebôt,
daz man ûz der nôt
kunic otten ledic lieze
und in varen hieze,
swelich end er wolde.
dô enwest er, war er solde.
dô daz ergie
und man in ledic lie,
an der selben stunt
der walach wart gesunt.
dô der boeswiht des enphant,
dô hiez er zehant
kunic otten wider vâhen
und in diu bant slahen,
diu er vor an het.
an der selben stet
des lebens er sich bewac.
niht anders er phlac,
er bat got der sêle phlegen,
des lîbes het er sich verwegen.
dcclxx. nû hôrt, waz dô geschach.
dem leidigen walach
wart aber wider wê
verrer wirs denn ê.
dô sprach aber sîn frouwe:
< nû sich unde schouwe,
swer wider got viht,
wie er daz riht>.
si überret aber den man,
daz er hiez ledic lân
den, der dâ was gevangen.
und dô daz was ergangen,
dô bezzert er sich aber sâ;
und dô er wart gesunt darnâ,
dô gie zehant hin
der kunic ott für in
und bat in umb geleit.
daz wart im verseit.
er sprach:< daz geschiht
mit mînem willen niht,
dû gebest her für drât
die krôn und diu kleinât,
oder zeig, wâ si sîn>.
marter unde pîn
hiez er in aber noeten
und wold in niwes toeten.
dô daz geschach, zehant
dem walach verswant
kraft und maht beide.
im wart sô gar ze leide,
als er wolde sterben.
alrêrst begund er werben,
daz man den kunic otten solde
lâzen varen, swâ er wolde,
unde sold ouch in
mit sicherheit füeren hin.
dô man kunic otten daz sagt,
dô wart er ouch gefrâgt,
wellend er wolde kêrn.
dô begund er gern,
daz man in fuorte zuo dem hiuzen
kunic georin von riuzen.
der was ouch sîn mâc,
wand er der selben sippe phlac
von dem kunic wêlân,
wand der selbe man
ir beider ene was.
dô man dem walach vor las
des gevangen bet,
dô schuof er sâ zestet,
daz man sicher fuort in
gegen riuzen hin.
zehant dô daz geschach,
dô wart der walach
frô und wol gesunt.
zuo der selben, stunt
aber den kunic otten
fuorten die boten
gegen riuzen sâ.
minniclich in dâ
der kunic georg enphie.
dô daz ergie,
dô widerbôt er zehant
in der walachen lant
umb die smæch, diu kunic otten
von in was erboten.
kunic georg sîn mâc
sô guotlichen sîn phlac,
daz im sîn got noch lône.
dô er sîn wol und schône
wol ein môneit het gephlegen,
dô begund er flêgen
von riuzen sînen ôheim,
daz er im hulfe hin heim,
er sprach:< herr, ob ez dir wære
guot unde nutzpære,
sô teilte ich mit dir
allez, daz mir
von got ist benant,
beide liut und lant>.
des genâdet im vil verre
ott der beier herre
und bat in ot flîziclich,
daz er im kurzlich
hulfe heim ze lande.
der von riuzen in dô sande
von glogou zdem herzogen.
wîs und wol gezogen
was der selbe man;
daz schein wol daran,
daz er den ellenden hie
alsô schôn enphie,
als er sîn bruoder wære.
und dô er diu mære
rehte vernam,
wie er dar kam,
dô erbôt er imz sô wol,
daz man im sîn danken sol
umbe sîne tugent grôz.
schoen und alles wandels blôz
der von glogou ein tohter het,
mit der er tugentlichen tet,
wand er die selben juncfrouwen
dicke lie schouwen
kunic otten sînen gast,
unz daz mit überlast
diu gewaltic minne
bekumbert sîne sinne,
alsô daz diu selbe magt
sînem herzen behagt
für alle, die er ie gesach.
unde vil kurzlich darnâch
der von glogou besande
den cumentiur von dem lande
und hiez in mit kunic otten reden
zwischen in bêden,
daz er sich liez gezemen
sîn tohter ze nemen;
darumbe wold er tuon,
swes ein vater sînem suon
wære gebunden,
gegen im zallen stunden.
dô kunic ott vernam
die red, diu im für kam,
zdem cumentiur er sprach:
< mit ougen ich nie gesach
weder frouwen noch magt,
diu mir zder ê baz behagt.
mac daz an sînem willen sîn,
daz diu magt werde mîn,
sô bin ich sæliclich geborn>.
von in beiden gesworn
wart dô vil drât
diu selbe hîrât.
und dô daz was getân,
dô bereite man
kunic otten zder heimvart.
der cumentiwer wart
erbeten an der stunde,
daz er sich sîn underwunde,
sô er beste möhte,
und daz er in ze prâge bræhte.
der tet daz vil gern,
wand er sich grôzer êrn
umb sîn dienest hin nâch
von kunic otten versach.
dô man kunic otten het
bereit nâch sîner bet
zuo der vart hinz bêheim
unde darnâch hin heim,
dô lie man in aber schouwen
sîne juncfrouwen,
diu in trûrens beroubt.
ein kus wart im erloubt
von irem munde rôsenvar.
allez daz im ie gewar
von dem ladizlâ,
des wart vergezzen dâ,
und aller der ungemach,
den im teten die walach,
der was aller dâhin.
der von glogou beleite in -
durch hûsêr tet er daz -
ein tageweid oder baz.
dô urloubt er sich
von im friuntlich
und hiez in heim varn.
got müez in bewarn
und geb im bezzer gevert,
denn im hinz ungern beschert
was und über walt.
hin fuor der helt balt.
dô man nâch kristes geburt
driuzehen hundert jâr spurt
und in dem funften jâr darnâch
dô ditz allez geschach.
dcclxxi. ich hân der zal niht vernomen,
in welher frist wære komen
der kunic ott hinz prâg.
doch wie ez dô lac
in dem lande ze bêheim,
sô ich nû bring hin heim
otten den wîselôsen,
swer sîn danne welle lôsen,
dem mach ich ez kunt -
ich wil an diser stunt
mit wârhaften dingen
kunic otten heim bringen
hinz beiern in sîn lant.
dô man ze prâg bevant,
daz er was komen dar,
des freuten sich gar,
die im gunden guotes.
frôliches muotes
lie er sich sehen.
allez daz im was geschehen,
swem er daz sagte
und durch triwen klagte,
dem muost ez erbarm.
was er ie gewesen arm,
ze prâge im des buoze wart,
ê er von dannen die heimvart
gegen beiern begriffe.
als der ûf einem schiffe
oder ûf eim zebrosten flôz
sîner habe wirt blôz
oder in einer brunst,
der man durch liebe gunst
wider hilft und stiuret,
alsô er gestiuret
ze bêheim an der vart
von den herren allen wart.
ir dheiner des lie,
swer in enphie,
er gæb im etwaz
guoter silbervaz,
ors, phert unde gewant
wart im ze herberg gesant
sô vil, daz er hin heim
fuor von bêheim
als rîchlich als ie.
und dô daz ergie,
swaz sîn gevert
mit im het verzert,
daz wart dem cumentiwer
von der bêheim stiwer
vergolten sô vast,
daz sîn nihts gebrast.
er wart frôlich gesant
ze pôlân in daz lant.
kunic otte dô niht lenger beit,
hinze beiern er reit.
des wart daz lant freuden vol.
ich wæne, daz sô wol
dhein herre nie wurde
ûz des ellendes burde
noch sô schôn enphangen nie,
als man in enphie.
daz volc algemeine
grôz unde kleine,
swâ er kom in eine stat,
dô îlte gegen im drât
mit dem kriuz und mit heiltum;
got ze lobe und ze frum
muost man die glocken liuten,
dâmit si bediuten,
daz si alle dô
sîner kunft wârn frô.
stephan, der beier herzogen,
sach man ouch gegen im zogen:
mit samt der herzoginne
brâht er in des inne,
daz von sîner kunft
freude sigenunft
an dem truren gewan.
sîn bruoder herzog stephan
der gewan nie freuden sô vil
als zuo dem zil,
dô er den bruoder an sach
swaz im zungern geschach
und von den walachen,
sô er daz kunt machen
den beiern begunde,
nieman enkunde
weinen vermîden.
si mohtenz niht erlîden
noch gehôren an,
daz im sô übel was getân.
dô er ûz der freise
an der selben reise
schône wart enphangen,
dô was unlang ergangen,
daz er besande
die herren von dem lande
unde legt in allen für,
daz er mit williger kür
daz het erkorn,
ein magt hôchgeborn
zeiner konen ze nemen,
diu im wol möht gezemen,
daz si dâ wurde frouwe;
der herzog von glogouwe
der frouwen vater wære.
dô si gehôrten diu mære,
dô lobten si sîn alle got.
dô sprach der kunic ott:
< sô râtet mir hie zuo,
wer die reise tuo,
den ich sende nâch der magt,
von der ich iu ê hân gesagt>.
der rât was unlanc,
daz hin für spranc
der herzog stephan;
er sprach:< nieman ich gan
der reise für mich.
gegen pôlân den strich
wil ich an der wîle
varen mit île>.
daz sach der kunic ott niht gern;
doch dô der reise niht enpern
wolde herzog stephan,
dô tet der bruoder als ein man,
der triwe wol verstên kunde.
mit herzen und mit munde
den bruoder darnâch er sêre
bat, daz er im tæt die êre
und sich sô guotlich bewæge
der reise, der er phlæge.
dô ensûmt er sich niht.
dô im wart verriht,
swaz er haben wolde
zder reise und er solde,
dô ez allez wart bereit,
hin fuor der unverzeit
gegen pôlân frôlich.
hôhe boten snelliclich
muosten an den wîlen
vor im hin îlen,
die den von glogou solden bitten,
daz er kæme geriten
mit sîner tohter sâ
unz hinze brezlâ,
dâ wolde der zarten
herzog stephan warten.
daran er wol tet,
wand herzog stephan het
von brezlâ des fursten tohter
unde dâvon enmoht er
des niht wol gelâzen,
er rit die selben strâzen,
daz er dâhin kæme
und daz er dâ vernæme,
wie sich sîn sweher gehabt.
dô die boten gedrabt
kômen gegen glogouwe,
dô wart diu juncfrouwe
bereit kurzlich
schôn und êrlich
zirer heimvart.
ir vater ouch wart
schiere des ze rât,
daz er si drât
fuort selp hinz brezlâ.
dô vant er ouch dâ
herzogen stephanen.
den begund er manen
triwen, êrn und zuht,
der er het genuht,
daz er daz lieze werden schîn
an der lieben tohter sîn.
der was sô tugentlich
und an triwen sô rîch,
daz er sich dâmit êrte
und sînen prîs mêrte,
sô daz er die hôchgeborn
...
ze sînen lebtagen hie,
sô tugentlich enphie,
daz sîn irn vater genuogte.
dô sich diu stat fuogte,
daz si solden heim varn,
dô sach man in bewarn
sô manigen end und wîs
sîn zuht und sîn prîs,
daz man im des jach
vor und hin nâch,
er hiet wol mit êren
die klâren und die hêren,
die er nû swester nande,
gefuoret heim ze lande.
ez ist unnôt, daz ich sag
in wie manigem tag
si wâren ûf den wegen -
ich wil der kurze phlegen
und mit kurzen dingen
diu mære zende bringen.
si kômen alsô her geriten,
daz si furstlicher siten
ûf aller der strâzen
an nihtiu vergâzen.
ez wurd alles schône
in froun êren dône
geret und gesungen.
dô in sô was gelungen,
daz si hinz beiern kômen,
und daz wart vernomen,
dô bereiten sich hin
daz lantvolc gegen in
und enphiengen si sô schône,
daz in sîn got noch lône.
swen kunic ott lie schouwen
sîne juncfrouwen,
der muost im des jehen,
im wære wol geschehen,
daz er si hiet gewunnen.
kunic otte der versunnen
die frouwen hôchgemuot
brâht hinz landeshuot.
dâ nam er ordenlich
die frouwen êlich
und het ein hôchzît grôz.
ze geben in niht verdrôz,
swem man ze rehte geben solde.
der hie belîben wolde,
die von glogouwe wârn
mit der frouwen her gevarn,
den tet er wol genuoc;
die aber ir wille truoc
wider heim ze kêren,
die vertigt er nâch êren.
daz in gelucke wone mit,
von herzen ich des got bit.
ez ist nû zît, daz ich sag,
wie der junge kunic phlac
ze bêheim sîner lant.
dcclxxii. wenzlâ was er genant,
als ouch der vater hiez.
dô er die juncfrouwen liez,
diu im ze konen was gesworn -
die het er verkorn,
kunic andrês kint -
die ze pôlân gesezzen sint,
herzogelîn,
heizent die von teschîn,
des einen tohter er nam.
ze sô hôher krôn diu niht gezam.
sîne suppan
machten den man
gar ungerâten.
ich sag iu, waz si tâten.
den sterkisten wîn,
der in dem lande moht gesîn,
des hiezen si in alliu zil
trinken sô vil,
daz er sich niht versan
und aller tugent im zeran.
ir dheiner im daz wert.
sô der tac alsô wart verzert
und ez gie an die naht,
dô het mit sîner maht
der wîn die sinne im benom.
alrêrst danne zuo im kom
ein geselleschaft.
listic und schalchaft
wâren si mit im:
< herre, nû vernim,
...
schaden und ungemach
hab wir enphangen.
und dô daz was ergangen,
dîn vater uns gehiez,
daz er uns niht enliez
belîben an dem schaden.
dînen genâden
wir getrûwen wellen,
swaz wir mugen gezellen
verlust unser hab,
dû legest uns den schaden ab>.
darzuo der ander danne seit,
als siz heten an geleit:
< darumbe sorgt niht verre,
der kunic unser herre
tuot, swaz iu liep ist.
er hât ze diser frist
weder silber noch phenninge -
seht, mit welhen dingen
er iu den schaden ab leg.
daz er getuon meg,
daz sol er tuon gegen den sînen,
sô lâz wir ouch schînen,
daz wir durch in in wâge legen,
swaz wir gehaben megen,
beidiu lîp unde guot,
des ein ander niht tuot,
der vil in geste siten
her kumt geriten
und hie fullent den sac>.
swaz denne dem ze næhste lac,
dorf, burc oder stat,
darumb er den kunic bat.
sô was der wizzen bar
unbesinnet sô gar
und doch gerlich bî der naht,
daz er niht gedâht
hinder sich noch für,
waz er daran verlür,
des man an in gert.
< herr, daz ir in gewert,
darumb wir alle sullen
iwern willen erfullen,
dâvon tuot enzît
und habt niht lange bît,
sô habt ir zwir gegeben>.
vor, hinden und enneben
si danne zuo drungen,
mit lôser red si in betwungen,
daz er etlichen gewerte,
swes er an in gerte,
und ir dheinen verzêch,
sô er im danne gelêch.
einen schrîbær het er,
der hiez meister peter,
der was der gevære
ir aller helære.
zuo dem selben manne
sprâchen si danne,
sît erz het gesehen,
daz dâ wær geschehen,
und ouch wol weste,
daz er im hantveste
über die sache gæbe.
< sô mir sîn urlæbe
mîn her darüber gît,
sô wirt sîn noch wol zît>.
dâmit wold er betôren
den kunic und ret imz ze hôren,
als ez im wære leit.
zuo dem kunic dan diser seit:
< herre, ir sult schaffen
mit disem nîdigen phaffen,
daz er des niht widerstreb
und mir brief darüber geb,
und die zehant heizet schrîben>.
sô begundens aber zuo trîben
und sprâchen:< her, wær ich als ir,
swelher niht tæte schier
und sich liez bevillen
ze tuon mînen willen,
dem enput ich zuo dem andern mâle,
hiet er danne daran twâle,
ich wold in bezzern umbe daz
an dem guot und in der mâz,
daz er mich fürbaz widersæze
und mîns gebotes niht vergæze>.
dô sprach der kunic:< dû hâst wâr.
meister peter, wizze zwâr,
disiu red ûf dich gât.
swâ er hînt niht hât
die hantvest von mir,
sô wil ich haben von dir
ein fuoder des besten wîn,
der ist in dem keller dîn,
oder daz best phert, daz dû hâst>.
sô lachten die bêheim vast
unde jâhen alle gelîch:
< diser funt ist wîslich.
wer möhte in sô kurzen stunden
sô guot wandel haben funden?
diser wirt der wîsist man,
den ditz lant ie gewan,
wil uns sîn got gunnen>.
alsô si im an gewunnen,
swaz in geviel wol.
sô dann ir einer wart vol,
der ander an der andern naht
hin für gâht
und tet im min noch mê,
denn als im diser tet ê.
etwenne daz geschach,
daz er des morgens darnâch
frâgen began,
waz er des nahtes het getân:
sô man imz danne seit,
sô was ez im dan leit
und sande nâch den schrîbærn
unde hiez daz verbern
bî irem leben
darüber hantvest geben.
sô sprach der schalc untriu:
< her, zurnt ir umbe diu,
daz ir mich nehten niht erliezet
unde mich ez tuon hiezet,
als liep mir wære iwer hulde,
und daz ich sîn niht enkulde?
zwâr ez tuot mir niht ze wol,
daz ich schrîben sol
brieve bî der naht -
mir swindet kraft und maht
von der arbeit>.
alsô wart ez im entseit.
lant unde liute
solden enkelten hiute
der grôzen unbilde
und der untriwen wilde,
die man dô sach kêren
die bêheim an irn herren.
er geviel von etlicher rât
in solhe meintât,
diu got ist widerzæme
und ze sagen ungenæme.
des nahtes, sô er
nâch fürstlicher lêr
sich slâfen solde legen
und gemaches hân gephlegen,
sô lief er an irn rât
umbe in der stat
als ein garzoun
und suochte die juncfroun,
die leider sint gemeine.
...
sô etliche fursten
wârn in den getursten,
daz si im rât wolden geben
und verwîzen solich leben,
als er leider an im truoc,
sô wâren si sô kluoc,
daz si behabten in,
daz er nimmer kom dâhin,
dâ ein furste komen solde,
der in besprechen wolde
und sîn unfuor wern.
alsô sach man si zern,
swaz sîn rîche truoc.
aller unfuog
werten si im dheinen niht.
gesellicliche phliht
liezen si in haben
mit den, die im gâben
rât unde êre
ûf laster und ûf unêre.
ich gehôrte nie,
daz in solher fuor ie
gewuohs eins fursten kint.
mit sehenden ougen blint
muost etlicher sîn,
der darumb leit pîn,
daz erz niht moht undervarn
...
die an der leiden geschiht
heten teil und phliht,
sô muost er sîn sêre
enkelten immer mêre,
darumbe si swigen
unde liezenz ligen
für sich, als ez lac.
der dâ triwen phlac,
die bewâgen sich sîn gar.
sus lebt er etlichiu jâr,
daz er an solher geschiht
sich gebezzerte nie niht.
doch ze leste sich bewâgen
etlich burgær und wolden sagen
dem kunige die wârheit.
si warten der gelegenheit,
diu in fuogte darzuo.
daz was eines morgens fruo,
ê er des wînes was sat.
an ein heimliche stat
si den kunic fuorten,
ê si die rede ruorten.
sîn zorn ûz gedinget wart,
si sprâchen:< seht, wie ir vart,
ob ir niht widerkêre tuot
von sô getânem muot,
den ir leider ieze tragt>,
si sprâchen:< lieber herre, sagt,
wes habt ir gedâht,
daz ir sô sêre gâht
von guote und von êren?
wolt ir widerkêren,
des ist nû wol zît.
diu grôzen lant wît,
diu iu iwer vater lie,
diu sint von iu sô gar hie
hin geteilet und gegeben:
wolt ir in solher ahte leben
noch zwei jâr oder driu,
die suppan stigen über iu,
daz ir ieglicher zwir
wurd rîcher denne ir.
hôrt, ûf swen ir welt:
sô man die burge zelt,
stete, merkte und urbar,
sô ist daz vierteil gar
von iu gegeben hin dan.
ir habt manigen suppan
gegeben tûsent marc wert,
der entorste hân gegert
von iwerm vater ein dorf.
des ein sô hôher kunic bedarf,
als ir von arte sît,
des zerinnet iu enzît,
wolt irz lenger trîben>.
< nû lât die red belîben
zwischen uns stille:
daz ist wol mîn wille,
swie ir immer habt geseit,
wand ez ist diu wârheit>,
sprâch der kindische man,
< hât mir etlich suppan
gerâten solhe gab,
darumb ich sîn hab
nim zesamt mînem guot>.
< swes iu daran ist ze muot,
daz helt, als liep iu sî daz leben,
allermeist vor iurn râtgeben;
wand werdent si gewar
von iu dheiner vâr,
sô trahtent si immer mêre
ûf iur leben und iwer êre.>
nû hôret, waz der kunic tet.
swaz man mit im geret
heimlichen hât,
des er selbe bat
helen und verdagen,
daz begund er sagen,
dô er an sînen gemach kam
und des wînes in genam
nâch sîner alten gewonheit.
unendelichen er dô seit:
< ich bin bewîset hiute,
des etliche liute
müezen vil schier
enkelten gegen mir.
unz an dise stunt
ist mir gewesen unkunt,
waz ich mînes guotes hân
geteilet under die suppan,
die mir fruo unde spât
ligent an mit solhem rât,
daz ot ich geb und lîhe
und ir dheinen verzîhe,
swes er muot an mich,
nû muoz gelîche ich
tuon dem adelar:
sô der bejeit sîn nar,
die wîle er die zert,
deheinem vogel er wert,
er læt in ezzen mit
mit gedultigem sit;
sô aber der wirt niht, genuoc hât gâz,
sô ist er niht sô laz:
swelch vogel zuo der frist
im der næhste ist,
der wirt von im frezzen.
alsô muoz ich ez mezzen:
al die lantherren,
die man darnâch siht kêren
ir witze und ir sinne,
wie man mir daz an gewinne,
dâvon ich furste bin und heiz,
sô man aller minnist weiz,
sô ziuch ich wider ze mir
beid daz mîn und daz ir.
nieman des trôst hab -
swer mich bringet umb die gab,
dâvon ich itewîz gewinne -
daz mir des willen iht zerinne,
oder iht traht
darnâch mit aller maht,
wie mir werd daz sîn
und her wider daz mîn>.
dis red er sît gearnet,
wand sich heten gewarnet
des die bêheim,
daz dhein sîn geheim,
mit wem, wâ er si treip,
in unverholn beleip.
alsô geschach ez ouch dâ.
vil kurzlich darnâ
beleip den herren unverdeit,
waz der kunic het geseit,
und alliu diu wort,
diu man von im dô hôrt,
diu wurden in kurzer stunt
den herren gemachet kunt.
datz bêheim die besten,
die dâ wol westen,
daz si diu red an gie,
die vereinten sich hie
und wurden des vil drât
under in ze rât.
die verrætære
gehullen, waz in bezzer wære,
sîn eines sterben
denn ir aller verderben.
nû het in den zîten
willen ze rîten
von bêheim der junge
nâch sîner suppan wîsunge
gegen krakou hin.
dô trahten ûf in,
die in dâ wolden verrâten.
nû hôret, waz si tâten.
die hôhen und die alten,
die dâ witze kunden walten,
zuo einander kâmen,
die jungen si heimlich nâmen,
an den si pruoften küenheit,
daz in grôzer tôrheit
ze getrûwen was.
ir einer den vor las
dis rede unde sprach:
< ir herren, traht darnâch,
wes ir nâch uns leben welt.
uns ist vil nâch ab gezelt
der vorder teil unsers leben,
uns hât got gegeben
genuoc êr und guot.
nû solhen muot
der kunic unversunnen
gegen uns hât gewunnen,
daz wir uns sîn missetroesten -
er wil nû den boesten,
die uns sint erbolgen,
gegen uns volgen;
er giht offenbâr,
sîn burg und sîn urbar,
daz wir im haben gewunnen an,
daz wil er hin wider hân
und daz unser darzuo -
seht, waz man darzuo tuo:
ist, daz er sich unser bewigt
und des mannes rât phligt,
den man im zellet ze geheim,
sô werden wir von bêheim
vertriben kurzlich>.
dô sprâchens alle gelîch
zuo den alten die jungen:
< sit uns ist sô wol gelungen,
daz wir sîn worden inne
sîner argen sinne -
er tuot als ein vater tet,
der gegen dem zæwisch het
vil lange tôdlichen haz
und alsô verhâl daz
mit sînen listen manic jâr,
daz sînes hazzes vâr
sich gegen im nie versan
zæwisch der wîse man,
unz im sîn wart stat -
vor sô getâner tât
sull wir uns bewarn
und anders mit im varn>.
dô die alten den jungen
irer meinunge
den wec heten geseit,
si sprâchen:< uns wær leit,
wurd wir gezigen hernâch,
daz dhein ungemach
dem kunig oder dhein swære
von unserm râte wære
geschehen oder widervarn.
daran sult ir uns bewarn:
swes ir mit im welt beginnen,
des lât uns niht werden inne.
ist daz im leides iht geschiht,
sîn friunde lâzent des niht,
si trahten darnâch,
wie si sîn kæmen ze râch.
dâvon phleget witze
unde kêrt an ditze,
daz uns hernâch nieman
deheiner schulde zich daran,
darumb man uns möht behern,
ob uns geschæch dâfür ze swern,
daz der eit gelimph hab>.
ietweder für dô gap
list und schalkeit niwe
über die untriwe,
die si begên wolden.
dô die alten ervolden
ir lêr und iren rât
zuo der argen tât,
dô huoben si sich sân
von den jungen dan.
aleine hie
liezen si die
umbe gân dâmit
nâch irem freidigen sit.
dcclxxiii. nû hôrt, waz dô geschach.
ein vil unlange sprâch
ergie zwischen in,
daz si ûf den sin
kômen alle gelîch,
daz si kurzlich
mit wurfeln spilen wolden,
welhe den kunic toeten solden,
ir wâren zwelif, sô man seit,
die darzuo wârn bereit
an der selben frist:
swer daz minnist
wurf ûf wurfeln zwein,
der solt daz mort und den mein
an dem kunic begân.
dô warf ein suppan -
sô er unsælic müeze sîn,
von wildenstein herr odelîn
was er genant -
mit sîner veigen hant
zwei tûs und niht mêr.
jâ dûht er sich sîn her,
daz judas untriwe
an im solt werden niwe.
darnâch was einer dâ,
der warf drî und ein esse sâ;
die andern mit schalle
hin über wurfen alle.
dô kriegtens alle daran,
ez solde noch ein werfen ergân,
dâmit daz mort ûf ein
geviel under in zwein.
dô sprach der boesewiht:
< des enwil ich niht,
wande wir zwên
müezen in glîchen schulden stên>.
ô süezer schephære,
daz dû sô leitpære
gegen dem sundær bist,
daz schein an diser frist
an der diet unreine.
zdem andern sprach der eine:
< ein geteiltez nim von mir,
oder ich nim ez von dir:
den wir dâ verderben
sullen und ersterben,
bî dem hâre dû den nider neige>,
alsô sprach der veige,
< unz daz ich mit dem mezzer im
daz leben gar benim,
oder ich haben dir,
unz wir volfüeren unser gir>.
des heten si sich
verriht kurzlich.
dô wart in gerâten -
die alten bêheim daz tâten -
die sache solde man
ze prâg niht grîfen an;
si solden dâmit haben bîte,
unz der kunic von dannen rîte
gegen krakou hin,
dar doch stüend sîn sin.
dô diu verworfen diet
den kunic alsô verriet
und daz des wart gesworn,
daz ez belib unverborn,
nû was ouch diu zît komen,
als ir habt vernomen,
daz der kunic solde
hinz krakou unde wolde.
nâch phingsten über aht tag
huop er sich von prâg.
er enphalch flîziclichen
herzog heinrichen
von kernden genant
liut unde lant,
sîner swester man.
alsô schiet er von dan.
ob im iht swære
sîn gemüete wære
von dem zuo gênden ungemach,
der im kurzlich geschach?
von im des ich niht vernam.
dô er hinze olmunz kam,
dô nâhent im sîn ende.
den boeswiht unbehende
diu gir vaste ruorte
darzuo, daz er volfuorte
den schedlichen mein.
si wurden des enein,
dô der kunic slâfes phlac
umbe einen mittentac,
dô giengen dise zwêne hin
und vil gesindes mit in
geriht in daz hûs,
dâ der kunic pûs
und gemaches phlac
umb einen mittentac.
dô si kômen in die herberge,
nû hôrt die grôzen erge,
die der mordær ane vie.
der kunic her gegen im gie
an einer stiegen zetal.
dô îlte âne twâl
der gotes widerzæme,
wie er an die stiege kæme
hinder dem kunic jungen,
und dô er kom gedrungen
über den kunic hin,
niht lenger spart er in:
dô der kunic für sich sach,
hinderwerts er in stach
rehte gegen dem herzen,
daz er von dem smerzen
zehant nider viel,
daz bluotes sô vil wiel
ûz der wunden hêr,
daz er nimmer mêr
dehein wort gesprach,
und dô daz mort vol geschach,
als si sîn heten gegert,
dô zucten dise alle swert,
die dâ schulde heten daran,
und ersluogen zwêne man,
des kuniges dienære -
der ein was ein kamerære -
daz si zehant sturben,
die zwên, die dâ verdurben,
die heten wol gesehen,
von dem daz mort was geschehen,
des enkulten si hie.
dô si ertôtet heten die,
dô schriren si sêr:
< wâfnâ, jô zethêr!
der kunic, der ist tôt>.
nû erhôrten die nôt
und daz geschrei bediute
in der næhsten strâzen die liute.
si liefen hin durch schouwen,
man unde frouwen
ieglichez frâgen began,
wer den schaden hiet getân.
dô sprâchen die schuldigen:
< die zwêne, die dâ ligen,
die habent in erstochen,
daz hab wir gerochen
an den unreinen>.
klagen unde weinen
des geschach an dem zil
ob dem kunic sô vil,
nâch râche meniclich rief,
swer immer zuo lief,
dem was niur her
über den kunic ger
und klagten ob im hie,
unz er die sêle lie.
alrêrst ûf die veigen
wart ein vingerzeigen,
wand sich der wârhaften mære
verstuonden die burgære.
si îlten zuo den porten,
dô daz die schuldigen hôrten,
die huoben sich drât
und kômen ûz der stat
an ir gewârheit.
daz was den burgærn leit
und den lantherren niht.
dô diu schedlich geschiht
an dem kunige geschach,
dô was von olmunze gâch
den herren algelîche.
die hôchgeboren lîche
fuorten si mit in
gegen prâge hin.
dâ enphalch man den werden
mit bivilde der erden
nâch kuniclichem rehte,
als im und sînem geslehte
gezam wol von art.
daz er verderbet wart,
daz geschach, dô man spart
nâch kristes geburt
tûsent und driu hundert jâr
und in dem sibenten fürwâr
des næhsten montags, der dâ stêt,
ê man sant vîts tac begêt.
got herre, ob ich mich
inder übersprich,
daz vergip mir durch dîn güete,
wande mîn gemüete
ist sô gar an diser stunt
in übel enzunt
in grimmigen zorn
umb daz kint hôchgeborn,
dâ diu geschiht wilde
und ditze grôz unbilde
ist an geschehen.
nû muoz man im doch jehen,
swes ir deheiner gert,
daz er des ie wart gewert,
sô daz er sich nie liez bevillen
ze tuon iren willen,
daran was er unverdrozzen.
er sold ouch haben genozzen,
daz si nû ze bêheimlant
deheinen erbeherren hânt.
den fluoch, den davit las
dem gebirg, dâ jonatas,
der dâ noch mit strîte warp,
unde sîn geselschaft starp,
den fluoch durch kleglichen sit
der kunic tet dâmit:
er sprach:< ir berge gelboê,
ûf iuch sol komen niht mê
dehein tou noch regen,
dâvon ze wahsen phlegen
gras, wurzen, bluomen, krût,
sît jonatas der trût,
der menlich, starc, hôchgeborn
ûf iu daz leben hât verlorn
und gliten den pîn;
des müezt verfluocht sîn!> -
der und aller fluoch,
die in dheinem buoch
indert geschriben stânt,
der wunsch ich über bêheimlant.
...
dcclxxiv. der minner brüeder orden
het erzogen einen man,
dem het got getân
genâden genuoc.
an pheflicher kunst was er kluoc,
man jach ouch, daz er wære
ein gar guot predigære
kristenlicher lêr;
und swaz an sîner predig er
künftiger dinge seit,
daran hât man die wârheit
sit ganzlichen funden
...
dô man nâch krists geburt
der jâre zal spurt
zwelf hundert jâr
und funf und funfzic fürwâr,
dô fuor er hie durch diu lant.
bruoder perhtolt was er genant
von dem ich hân vernomen,
dô er hinz bêheim was komen,
dô truoc gewalticlich
in dem selben kunicrîch
wol unde schône
zepter unde krône
der kunic mit dem einen ougen.
an sîner predige sunder lougen
der selbe bruoder dô jach:
< wê dir, bêheim, unde ach!
dîn êr und dîn gewalt
wirt noch ab gezalt.
untriu iu daz erwirbet,
swen diser kunic erstirbet,
sô wirt ein kunic drât,
der vil gewaltes hât.
der wirbet sô, daz er ze lesten
in sînen wirden den besten
verliuset den lîp;
doch gebirt im sîn lîp
einen sun fruot,
der allez daz tuot,
daz billich beheit
got und der kristenheit,
unde dem selben man
vil lant werdent undertân.
des lîp hôchklunger
stirbt ouch alsô junger.
sô wê dir, bêheim, owê!
darnâch gewinst dû nimmer mê
gewaltiger kunic dehein.
kuniglîne klein
gewinnet nâch dem zil
bêheimlant vil,
der gewalt und kraft für die frist
kurz und unverhaft ist>.
ir bêheim, nû dar,
welt ir alsô machen war
bruoder perhtolts wîssagen,
sô wil ich got klagen,
daz iwer dheiner ie genas,
dô dêr strît an der marche was,
unde daz der sâm
von iu ie kam,
und daz die ditz unbild hânt geworben,
in der muoter niht sint verdorben,
daz sol uns immer riwen.
die mit untriwen
ditz kint schieden von dem leben,
hieten si im frist gegeben
und hieten sînes tôdes bît
gehabt doch sô lange zît,
unz er elter worden wære,
sô hiet er lîht gewunnen bezzer bære.
daz si in nur hieten gelêrt,
sô hiet er sich lîht bekêrt
als von brezlâ der frum heinrich:
der fuor er unprîslich
ouch von êrste was,
und wart sô gar ein adamas
an menlicher hert
und an alliu diu, daz dâ wert
dem laster von dem prîs -
tugenthaft und wîs
wart er hernâch ersehen.
alsô wær ouch geschehen
von bêheim dem kinde,
hiet in des tiuvels ingesinde
ze mêrem alter komen lâzen.
dô in die verwâzen
nû verrâten heten,
hôret, waz si teten,
si fuorten in hinz prâg,
hemische klag
sach man si umb in haben.
bestât und begraben
nâch kuniclicher art
er volliclichen wart,
und dô daz geschach,
sâ zehant darnâch
von kernden herzog heinrich
umb der herren sumlich
und umb etliche stet
erwarp mit sîner frouwen bet,
daz si in dô sâ
ze kunic næmen dâ
und swüern im als irm herren.
daran sich niht kêren
etlich suppan wolden:
die jâhen und si solden
von rôm den kunic sân
die sache wizzen lân,
und swes si dan gemein
wurden enein,
daz solt geschehen nâch sînem râte.
ir boten sanden si drâte
dem kunig albreht,
die im dâ gereht
vor lange wâren gewesen,
ze boten wurden ûz gelesen,
die wol reden kunden.
doch was vor manigen stunden
dem kunic komen botschaft,
die im diu mær wârhaft
heten kunt getân.
doch enthielt sich der man,
unz daz offenbâr
der bêheim boten kom dar.
dô kunic albreht vernam
die botschaft, diu kam
von bêheim dem lande,
zehant er besande,
hinz swem er guotes sich versach,
unde bat, daz si in gâch
zuo im liezen sîn.
von swâben und bî dem rîn
ein êrbære maht
er zeinander brâht,
dâmit der rômisch vogt
gegen bêheim zogt.
von kernden herzog heinrichen
widerbôt er offenlichen
sîn und des rîches hulde
umbe sô getâne schulde,
daz er sich getorste ie
underwinden hie
und ziehen an sîn frum
solhiu furstentum,
umbe diu ez alsô stât,
daz man dâmit gestiftet hât
dem rîche sîn amtliute.
er enpôt dar albediute,
dem rîche wær nâch lebens orden
bêheim ledic worden;
swer sich des wolt bekêrn,
der müest sich strîtes wern;
in der mâz wold er
ze bêheim komen her.
dô der kernære
gehôrte disiu mære,
diu tet er sâ zestunt
den lantherren kunt,
die im daz dinc meinten.
die selben im bescheinten,
sît der von rôm kæm gevarn,
sô sold er ervarn,
wer im helfen wolde,
oder wes er sich solde
gegen in versehen.
darzuo hôrt man si jehen,
die diu red gienc an,
si wolden durch nieman
sich setzen frevellich
wider rômisch rîch;
an ir landes reht
wolden si wesen sleht;
möhten si sunder haz
umb daz rîch erwerben daz,
daz ir frouwen nutze wære
und herzog heinrich dem kernære,
daz wolden si in guoter suon
gen dem von rôme gerne tuon.
des jâhen offenbâr
der hern diu meiste schar.
dô der von kernden sich versan,
daz zuo den sachen nieman
tete als man solde,
niht lenger er wolde
belîben dâ.
von dannen fuor er sâ
ze der etsch ân underwint.
kunic wenzlâs kint,
sîn wîp, begap in niht:
hinz tyrol algeriht
sîne frouwen er brâht.
nû was ouch mit sîner maht
der kunic albreht komen,
und dô daz het vernomen
sîn sun, der von ôsterrîch,
der bereite sich êrlich
zuo der selben vart.
iedoch vor hin gesant wart
von landenberc marschalc herman,
dem sinn und witze niht zeran,
unde noch ein man versunnen,
meister perhtolt von holebrunnen,
die muosten an den wîlen
zuo dem kunig îlen
und ab im ervarn,
wie zden sachen solt gebârn
sîn sun, der von ôsterrîch,
ruodolf der furste lobelich.
die boten in kurzen stunden
den kunic ze prâge funden,
unde wie er dar was komen,
daz hân ich alsô vernomen,
daz im mit friuntlichen siten
die lanthern enkegen riten
unde fuorten in hinz prâg.
unlang er ze velde lac
vor der stat ûf dem plân,
daz er hin in wart gelân;
aber daz her, daz er
mit im het brâht her,
ze velde daz lac,
die wîle und man phlac
der teidinge zwischen in.
die bêheim ûf einen sin
die sach trîben begunden,
sô si beste kunden,
daz der kunic albreht
kunic wenzlâs tohter reht
ûf diu lant het gejehen,
und jâhen, ez wær ê geschehen,
daz der kunic von bêheimlant,
primzlâ genant,
het erworben von dem rîch
hantvest êrlich,
der si wol genüegte,
swenn ez sich alsô füegte.
daz ein kunic von bêheim sturbe,
der niht sün erwurbe,
wær ein tohter im benant,
ûf die sold erben daz lant;
und ob der töhter wæren mêr,
sô solt gevallen diu êr
ir einer nâch der herren kür.
dô si die rede legten für,
dô was si der wîsen spot;
doch der kunic in enpôt,
daz si die hantvest sehen liezen
ob si ir wolden geniezen.
nû suochten hin und her
die bêheim under in, wer
oder wâ man weste
die hantveste.
und swie vil man gesuochte si,
doch beleip man vindens frî.
des beliben si in scham.
und dô diu red für kam,
die hôhen bêheim allermeist
dem kunic wâren volleist,
swes er ze tuon het muot;
diuht aber ez niht guot
under in ieman,
dem wart daz kunt getân,
daz er der selben schulde
vil lîht hin nâch enkulde,
si wæren phaffen oder leien.
dô liezen si ir zweien
unde gâben zehant
die sach dem kunig in sîn hant.
doch hôret, waz si tâten.
den kunic si algelîche bâten:
< swen ir gebet ze herren>,
daz er darzuo geruoche kêren
sîn gunst von sînem rât,
daz ein hîrât
dem selben geschæhe,
daz man in nemen sæhe
ein bêheimische frouwen,
der man funf müeste schouwen,
zwô witiben und drî magt.
dô man dem kunic daz sagt,
der sprach an dem zil:
< wen ich ze kunic hie machen wil,
daz wil ich kunt tuon:
ich mein dâmit mîn suon,
den herzogen von ôsterrîch.
der mac êlich
sîner basen tohter niht genemen,
ouch mac niht gezemen
ze konen sînem lîp
sînes ôheims wîp>.
dem kunic man dô vor las,
diu witib kunic wenzlâs
wær ein frouwe schoene
an geburde ungehoene,
von der ein tohter wær geborn
an tugent und schoene ûz erkorn.
dô sprach der kunic algeriht:
...
< ze nemen ein kint;
swaz wîser hern hie sint,
die wizzen daz wol,
swelch froun man kroenen sol,
diu muoz worden sîn ze wîbe
von eines kuniges lîbe>.
dô geschach ein red durch schimph,
diu doch het gelimph,
die rette ein bêheim,
der dem kunic was geheim:
< herre, sô lât kêren
von ôstrîch mînen herren
ze mîner frouwen von kalîs,
diu ist edel, schoen und wîs;
und ist daz diu hîrât geschiht,
sô mac si des geirren niht,
si sî nâch des rîches orden
zweier kunige wîp worden>.
swie diu red in schimph geschach,
doch stalten si darnâch
die bêheim alle gelîch,
daz ir kunic êlich
die selben frouwen næme,
wand er dâvon bekæme
drîer grôzer lande,
daz ein man kalîs nande,
syras unde pomeran,
diu si ze reht gehôrten an.
über die sach man spurt
an dem kunic wîs antwurt.
er sprach:< ze solhen dingen
sol man niemen twingen:
ist daz mînen sun des zimt,
daz er si gerne nimt,
sô sî von mir ungewendet>.
dâmit was diu sach verendet.
von landenberc marschalc herman
und meister perhtolt wurden sân
gevertigt snelliclich
ze dem von ôsterrîch
der kunic albreht hie beleip.
die wîl des rîches frum er treip.
die hôhsten, die daz lant hât,
die swuoren alle sînen rât.
sâ zehant darnâch
niht mêr er sich besprâch,
wan wie er des dings begunne,
daz er dem rîch gewunne
daz lant ze mîhsen wider in.
dô kômens alle ûf den sin,
daz er zehant
dâhin daz her sant,
daz er mit im het brâht.
bedorft er groezer maht,
die gewunn er dâhin,
swenn er wolt, von in.
daz dûht den kunic guot.
diu ritterschaft fruot,
die mit im er
von swâben brâhte her,
gen mîhsen mit der vart
diu gesant wart.
nû lâze wir si varen dan
und grîfen her wider an,
wie der furste ellensrîch
hinz bêheim kom von ôsterrîch.
als schiere unde man
im het getân
die reise ze wizzen,
dô het er sich geflizzen,
daz er dort unde hie
het besant alle die,
dâ er helf und triwe weste.
ein sîner friunt der beste
ze helfe und ze rât,
den er inder hât,
was bischolf kuonrât genant,
der kam im zehant
sô êrlich und sô wol,
daz er wart sîn freuden vol.
im kam ouch endelich
von gurke bischolf heinrich
und bischolf wernhart von pazzouwe
und bischolf uolrich von seckouwe.
in ôsterrîch und stîrlande
deheinen herren man erkande,
swie er genant sî,
grâve oder frî,
dâ ist ouch dienstman dehein,
er wær grôz oder klein,
er wær bereit zuo der vart.
dem halt niht geboten wart,
der wolde doch dâhin:
sô gar liep heten in,
al die in erkanden
in sînen beiden landen.
und dô der furste unverzeit
mit disem her was bereit
unde ouch varen wolt,
dô kam ouch meister perhtolt
und von landenberc der marschalch.
mêre denn man in enphalch,
sagten si dem fruoten
von der frouwen hôchgemuoten,
der er gewaltic wære,
und daz er niht verbære,
er füere dâhin schône;
daz zepter und diu krône
unde manic rîchez lant
im enkegen wær gesant.
und was anders niht daran,
hin huop sich der man.
in freuden swebt und bluot
sîn herze und sîn muot.
nû kom hin für mære
hinz bêheim, wie grôz wære
diu ritterliche schar,
die er brâhte dar.
daz was den bêheim wider,
zuo dem kunic si sider
giengen an der frist:
< daz iu hie niemen wider ist,
herre, daz wizt ir wol;
warzuo sol
sô grôz volc an disem zil,
als er her mit im bringen wil?
des wundert uns sêre.
volget unser lêre
und heizet hie kost sparn,
ob iu geschiht ze varn
hinz mihsen durch urliugen,
daz irz mugt erziugen>.
dem kunic geviel der rât.
boten sand er drât
gegen dem von ôsterrîch.
daz er füer gemechlich.
diser bot in vant
wol enmitten in dem lant.
dô erloubte man den herren,
swer wider wolde kêren,
daz der tæte daz.
nû was dheiner sô laz,
der wider kêren wolde:
ieglicher jach, ob er solde
verzeren al sîn hab,
er gestüend der reis niht ab,
er wolde varen zêren
dâhin sîm lieben herren.
ie doch durch des kunigs bet,
swer dâ hundert phert het,
der sand achzic wider heim
und fuort diu zweinzic hinz bêheim.
dennoch wart ir maht sô grôz,
daz sîn die bêheim verdrôz.
dô si ze prâg kômen gevarn
unde ab stênde wârn,
ruodolf der furst gemeit
an des kunigs herberge reit,
der enphie in als wol,
als ein vater liebez kint sol.
ein vermezzen wort,
daz ez manic bêheim hôrt,
der kunic albreht sprach,
dô er den herzog an sach:
< her sun, âne bîten
sult ir ûf die burc rîten
unde sult dâ schouwen
vil eben dise frouwen,
ob diu minn darzuo sich gesellet
alsô, daz si gevellet
offenbâr und tougen
iurm herzen und den ougen.
welt ir iuch die lân zemen
si êlich ze nemen,
swaz iwers willen daran sî,
dâ ist mîn wille bî.
ist aber des niht.
sô daz ir minniclich phliht
iurm herzen niht beheit,
sô sî widerseit
der frouwen der sun mîn,
und müezt ir doch kunic sîn>.
der herzog ruodolf
von salzpurc dem bischolf
in die herberge reit,
sînes vater red er im seit
und het darüber sîn rât.
sêr er in bat
im helfen ze schouwen
die selben frouwen.
des bischolf getriwe
gedanc wurden niwe
und in balder wandelunge,
dô im der furste junge
alsô wol getroute,
daz er in bat, daz er schoute,
wie im diu beheit,
die er ze ganzer stætikeit
solde nemen sînem lîbe
zeinem ebenem wîbe.
der bischolf lachen begunde;
ûz friuntlichem munde
schimphlich er sprach:
< ich wæn, daz nie geschach
deheinem phaffen mêre
sô getâniu êre,
daz in eine frouwen
ein sô hôher furste bat ze schouwen,
ich tuo daz beste, daz ich kan>.
hie mit riten si dan.
niemen daz erwenden kunde,
ez rite an der stunde
sô vil hin ûf mit im der herren,
daz ein teil wider kêren
muosten durch den gedranc.
diu grôze lieb si darzuo twanc,
die si heten zuo im.
ûf mîn wârheit ich daz nim,
daz ich in maniger zît
nâhen noch wît
nie gesehen hân
sô manigen wol gekleiten man.
dar brâhten die von ôsterrîch
kleider alsô kostlich
unde die von stîr alsam,
daz ûf die selben burc kam
noch ze prâge in die stat
dhein gesinde in sô rîcher wât.
nû lâ schouwen hie,
dâ diu kunigin gie
her mit maniger frouwen,
dâ si wolde schouwen,
dem si ir selber wol gunde,
mit rôsenvarwem munde
sach man mit ir her gân
manic frouwen lobesam.
diu stuont bloedelich,
dô der von ôsterrîch
her gegen ir gie.
loblich si in enphie.
dô kunde der gehiwer,
ruodolf der furste tiwer,
alsô wol zuo gebâren,
daz alle, die dâ wâren,
muosten des jehen,
ir wære wol geschehen
hie ûf diser erden,
diu im ze wîp solt werden.
dô was von wider schouwen -
hie die man, dort die frouwen
ein wunniclichiu ougenweide.
dâmit fuorte man si beide
ûf ein gesidel schoene.
mit lobe ich daz kroene,
die sitzende geselleschaft
bî der frouwen tugenthaft:
einhalben saz,
der sich an zuhten nie vergaz,
der herzoge ruodolf;
anderhalp der bischolf,
kuonrât der salzpurgære.
ob diu minne dô verbære,
ir amt dâ ze volfüeren?
nein, si begunde rüeren
mit ir scharfen strâle
ir beider herz zdem mâle:
dô si in ersach,
ir herz ir des verjach,
wurde si im undertân,
sô hete si got zweier man
nâch irem willen gewert,
swes si het an in gert;
alsam wart er bestrict,
dô er si reht erblict,
mit den banden irer minne,
daz sîn herze und sîn sinne
im verjâhen dâ,
sît sîn wîp blancâ
im was gestorben,
sô het nie wîp erworben
mit schoene noch mit kunst
sô gar sîns herzen gunst
sam disiu frouwe het.
lieplich er tet
manigen blic an si.
den man ir bî
sach anderhalp sitzen,
der kunde mit witzen
ir antworten unde frâgen.
gegen einander si phlâgen
diu frouwe tugentrîche
und der furst von ôsterrîche
maniger rede lôsen.
sô lieplichez kôsen
heten si ensamt,
daz ir herz verklamt
wurden zuo einander
âne irrewander.
daz der minne kraft
was sigehaft
nâch irem altem orden
an in beiden worden,
in dûht daz beiten ze lanc:
dem von salzpurg er wanc,
daz man dem ding ein ende gæbe
...
ein lieplichez scheiden
geschach dô von in beiden.
er sprach:< wizzet frouwe,
des ich got wol getrouwe,
sô kum ich her wider ûf schier,
alsô daz wir
bî einander belîben
und die zît vertrîben
nâch wollust des herzen mîn>.
darzuo gebârt diu kunigin
schamelich ein teil,
doch zalt si ir ze heil,
daz si in het gesehen,
und daz er ir verjehen
sînes willen het,
hart sanfte ir daz tet.
< frouwe>, sprach der bischolf,
< flius ich den herzog ruodolf
alsô von iwern schulden,
des müest ir ze hulden
gegen mir komen
...
daz iu an im ist gelungen,
ir habt nû des betwungen
den fursten vermezzen,
daz er wil vergezzen
alles des ungemach,
der im ie geschach
an der von francrîch,
nâch der er sô kleglich
die wîl her hât gelebt.
ein kurz urloup uns gebt
ze rîten hin nider -
ich sich wol, daz wir her wider
schiere komen müezen
und disem man gebüezen
des kummers, der im wonet bî>.
< daz iu beiden liep sî,
des geb iu got vil,
alsô ich iu wunschen wil>,
sus antwurt diu frouwe sân.
hiemit riten si dan
von der burc her zetal
zuo dem kunig âne twâl.
dem was nû geseit
diu liutsælikeit,
diu mit spæhen reden
zwischen in bêden
ûf der burg ergie.
dô er in wol enphie,
den sun er frâgen began;
er sprach:< ruodolf, sag an,
wie beheit dir diu kuniginne?>
dô sprach er:< her, mîn sinne
habent gerâten mir
volliclich zuo ir,
und wizt für die wârheit,
daz si mir wol beheit
elich ze nemen,
dâvon lât iuch gezemen
die sache ze volfüeren>.
< diu minne kan dich rüeren>,
sprâch der kunic,< als ich mich
an dîner rede versich>.
< herre>, sprach der bischolf,
< den herzogen ruodolf
sult ir furdern zuo den sachen
und heizet in ze kunic machen>.
dô sprach der kunic albreht:
< wir sullen ez machen sleht>.
er besande sân
die hôhen suppan,
an den daz dinc lac,
und den bischolf von prâg
und die lantherren über al.
mit den wart âne twâl
diu sache zende brâht,
daz man die selben naht
der hôchzît solde phlegen
und die kunigin legen
sînem sune zuo.
ez was vor vesper niht gar fruo,
dô sich diu ritterschaft
der drîer hande geselleschaft
bereiten ze rîten dâ ûf.
ez kômen dâ ze hûf
der kunic und daz gesinde sîn
von swâben unde von dem rîn;
sô was diu ander schar,
die mit im brâhte dar
der furste ûz ôsterrîch.
die wâren sô kostlich
vor den allen gekleit,
daz ez sich ze smâcheit
gegen in zôch an
manic bêheimischer man,
doch hetens ouch zuo der stunt
vêch, grâ, hermîn und bunt,
und von tuochen sîdin,
scharlach unde paltikîn
hetens manic rîche wât.
hin ûf die burc ûz der stat
riten si ouch dar
mit einander in einer schar.
dô ditz gesinde hin
zuo der burc reit in,
dô wart ûz den geliden
manic bein verriden
von gedrange und von stôzen.
mit einer hurte grôzen
kom diu massenî,
diu dem fursten wonte bî,
der die brût solt triuten.
nur von hôhen liuten
wurden kemnâte und palas
vol, swie vil der was.
nâch irem bêheimischem sit
lie si der kunic dâmit
tuon und umbegân.
von salzpurc den getriwen man
bî der hant er
mit im fuorte her,
dâ diu kunigin stuont,
als die wîsen tuont.
blîd und lôse was ir reden,
daz si tete mit in bêden,
dem kunig und dem bischolf.
< frouwe, mîn sun ruodolf>,
sprâch der kunic,< hât mir geseit,
daz im nie baz beheit
dhein frou bî sînen tagen;
doch muoz ich in frâgen
alhie vor iwer>.
nû gie vor der gehiwer
her zuo in drîn stân:
< ruodolf, nû sag an>,
sprâch der kunic in schimph,
darzuo er het gelimph,
< des mac niht rât wesen,
dû solt eintwederz lesen:
nim dise frouwen minniclich
und lâ mir daz kunicrîch,
oder lâ die frouwen mir
und hab daz kunicrîche dir.
der nim swelhez dû wil.
ich bin her komen ze disem zil,
daz ich mit leien und mit phaffen
des rîches frum schaffe
doch an etwiu>.
< her kunic, daz sag ich iu:
von rôm diu kuniginn elspet,
der rât und der bet
ist, daz ir dise froun mir lât
unde iuch mit ir begât,
als ir unz her habt getân,
zuo bêheim wil ich iu lân
ôsterrîch und stîre beide,
ê ich von der frouwen scheide>,
sprâch ruodolf der furst behende;
< dâvon schaft ein ander ende
des rîches frum und êre>.
nû entwalte man niht mêre,
wand der bischolf
dem herzogen ruodolf
gap die kunigin rîch
ze konen êlich.
und dô daz geschach,
sâ zehant darnâch
hiels er si und kuste,
des si vil wol geluste.
dâmit die herren sân
ze herberg riten dan
und teten daz âbentezzen.
darnâch wart niht vergezzen
von des landes kamerære,
grôz unde swære
wintlieht vil mit rîcheit
wurden dô bereit.
alsô wurden kostlich
ieglichem fursten sunderlich
bereit diu wintlieht sîn,
dâvon liehtes schîn
als wênic gebrast
als bî der sunne glast.
mit sô getânen siten
die herren aber zuo riten,
die dâ gehôrten darzuo.
ir kunft dûhte niht ze fruo,
der sich nâch dem sent,
des si ê wârn gewent,
daz was diu süeze minne.
darnâch diu kuniginne
schoene und gehiwer
zuo dem fursten tiwer
wart gelegt an ein bette.
dô wart zwischen in wette
alles des ungemach,
der in vor ie geschach:
von bêheim kunic wenzlâ
und von francrîch frou blancâ
wurden dô beid verkleit.
mit senfter süezikeit
vertriben si die naht.
dô diu sunne brâht
den vil liehten tac,
niht lenger dô lac
albreht der kunic hêr:
ûf die burc tet er kêr
und von salzpurc bischolf kuonrât
und swer gehôrte zuo dem rât.
nû kômen ouch her für gegangen
die dâ wurden wol enphangen,
ruodolf sîn sun trût
und diu kunigin sîn brût.
mit einem umbevanc
seit si ir sweher danc
der nahtselde guot.
albreht der kunic fruot
si bî der hende vie,
mit ir er in ein munster gie,
dâ man daz amt tet.
und dô man gesungen het,
sâ zehant darnâch
dô huop sich diu sprâch,
dô diu unlanc het gewert,
kunic albreht dô gert
an die bêheim über al,
daz si âne twâl
sînem sun swüeren hie.
dô sprâchen si:< wir haben nie
noch daz gesehen,
daz im sîn reht si geschehen>.
nû hôret, waz der kunic tet.
nâch der bêheim bet
lêch er zehant
krôn, zepter unde lant
ruodolfen sînem suon.
alrêrst sach man im tuon
die bêheim sîn reht.
nû hiez der kunic albreht,
mit dem niwen kunic ruodolf
von salzpurc den bischolf
unde andern sînen rât,
die er ez tuon bat,
reden heimlich,
daz er stîr und ôsterrîch
sich verzig alsô, daz er
fürbaz niht mêr
dhein warte het darzuo:
< ê ich daz immer tuo>,
der von bêheim sprach,
< ê wil ich mir darnâch
gedenken vil drât
und darüber haben rât>.
die bêheimischen suppan
an sînen rât er dô nam,
die sînen rât vorn
heten gesworn.
den legt er für die bet,
der sîn vater muot het
und herzog fridrich der bruoder sîn:
< nû tuot dem gelîche schîn,
wes ir mir sît gebunden,
und râtet mir ze disen stunden
über dise sache niwe,
als iuch leitet iwer triwe>.
der bêheim ieglicher seit:
< her, wir wæren iu bereit
ze râten daz beste,
daz unser ieglicher weste,
west wir iwers vater muot,
waz in darzuo diuhte guot;
daz ir daz widersprechet sêre,
daz ist niht unser lêre>.
dcclxxv. der kunic ruodolf dô bat
sînes vater rât,
daz man den kunic des bæte,
daz er sô wol tæte
und in ze sêre nôte niht
ûf ôsterrîche der verziht
und daz er in dâvon niht trib,
daz er sich herzog noch schrib
von sîn selbes landen.
die herren, die si sanden
ze boten zwischen in,
an ir ietweders sin
nâmens ûz an dem zil,
daz noch der rede wurde vil,
ê diu sache næm ein ende.
die herren behende
die fursten an den zîten
hiezen ze herberg rîten,
und sô man gezzen het,
daz man an der stet
die rede griffe an.
daz wart ouch getân:
dô die herren gâzen,
ze rât si aber sâzen.
nû was heimlich
der herzog friderich
des worden innen,
daz sîn bruoder was in den sinnen,
daz er ûf ôstrîch niht
wolde tuon verziht
und doch kunic wesen solde,
und daz er sich noch wolde
schrîben herzog genant
von ôsterrîch und von stîrlant.
ze sînem vater er gie
und sprach:< herr, ich hân hie
vernomen ein mære,
daz unzîtlich wære:
daz mîn bruoder des widerstreb,
daz er uns iht ûf geb
diu lant, diu iwer kint
rehtez erbe sint.
waz iwer wille daran sî,
des zwîvels macht mich frî>.
nû tet der kunic, als der tuot,
der gerne guoten muot
zwischen sînen sünen siht,
unde sagte gar niht
dem jungeren suon,
waz der elter wolde tuon.
herzog fridrich sprach,
dô er sô ernstlich sach
gebârn den kunic albreht:
< her, machet im daz sleht,
er hab hie zbêheim daz kunicrîche
und lâz uns stîr und ôsterrîche
und schaffe dâmit sînen frum
und schrib ouch sînen titulum
als sîn vorvarn,
die hie kunic wârn,
der krône und der stat
er hie besezzen hât,
und lâ mich und die brüeder mîn
ze ôsterrîche herren sîn.
wil aber er der êrn
durch nieman enpern,
er welle herzog heizen
von der lande kreizen,
dâ ich nû solt belîben,
sô lâz er mich ouch schrîben
den titulum êrbæren
kunic und marcgrâf von merhæren>.
dcclxxvi. disiu rede mit der vart
kunic ruodolfen gesagt wart,
dâvon huop sich stille
von kriege ein unwille
zwischen den brüedern beiden.
der wart alsô gescheiden
und gemachet sleht,
daz der kunic albreht
die andern fursten bat
und sînen hôhsten rât,
daz man verriht die fursten junge
nâch der bêheim wîsunge.
nû erzeigte sîner triwen prîs
der von salzpurg und daz er wîs
was an worten und an werc,
unde der von landenberc,
marschalc herman:
die bêheim brâhten si daran
mit schoener gefuoc
und mit maniger rede kluoc,
daz si mit schalle
für den von rôme kômen alle
unde gerten einer bet:
sît er mêr süne het,
daz er von sînen gnâden
si geruocht entladen
sô getâner vorhte,
ob der tôt worhte
ditz unbilde grôz,
daz si aber wurden blôz
und erbelôs diu lant,
daz denne von des rîches hant
ditze kunicrîche
erbt an die von ôsterrîche;
und ob eniu herschaft verdurbe
unde sô gar ab sturbe,
daz ôsterrîch und stîre gar
wurden erbeherren bar,
sô solden diu selben lant
zerbe von des rîches hant
des kunigs von bêheim wesen.
dô dem von rôm wart gelesen
vor disiu bet,
nû hôret, waz er tet.
er jach, er wolde sich berâten.
mit flîze si dô bâten,
daz er sich ê beriet,
ê er von dannen schiet.
hie mit diu sprâch het ende,
swer dâ was sô behende,
daz in freude dô gezam,
ûf die burc er kam.
dâ vant man zuo der wîle
maniger hant kurzwîle,
swer dâ wolde schouwen
schoen und klâre frouwen
den liehten rôsen gelîch,
von den rittern etlich
menlich justieren,
etlich sich conduwieren
mit vil kluogem swanze
zden frouwen in dem tanze,
des man dô vil phlac.
alsô gie hin der tac.
des andern morgens fruo
die bêheim giengen aber zuo,
den kunic si in sagen bâten,
wes er sich nû het berâten,
dô sprach der kunic:< mîn rât
wenet mich ze aller tât,
diu iu liep und nutze sî,
doch sô muoz ich dâbî
âbent unde morgen
des rîches êr besorgen;
sît dise fursten sint
brüeder und mîn kint,
sô muoz diu sache komen dar,
daz ich vor itwîz mich bewar>.
dô sprach der bischolf kuonrât:
< herr, ez ist guot, daz ir lât
dise bete zuo gân,
wand man het ez ê getân,
daz ein kunic von bêheim wart
mit dem herzogen bernhart
von kernden enein,
daz zwischen in zwein
ergie diu selbe sach.
sît ez dann ê geschach,
wârumbe sold ez denne
nû niht ergên, als etwenne?
ez ist mîn rât, daz irz tuot>.
dô sprach albreht der kunic fruot
zuo den bêheim allen:
< sît ich iu sol gevallen
mit alliu diu, des ir gert,
sô wil ich, daz ir mich ouch gewert
einer bete zîtlich,
daz ir alle gelîch,
die herren sint genant
ze merhærn und ze bêheimlant,
des niht widerstrebt
und iur hantvest darüber gebt,
an den ir sult verjehen,
daz disiu bet sî geschehen
mit iwer aller willen>.
nû lie sich niht bevillen
von salzpurc bischolf kuonrât,
er tribe mit sînem rât
spâte und fruo
die bêheim darzuo,
daz si die sach für sich
triben emziclich -
daz wær in daz beste -
und si die hantveste
gewunnen bî den zîten,
ê der kunic wolt rîten
gegen ôsterrîche hin.
nû bâten die bêheim in,
daz er ân underlâz
in erwurbe daz,
daz der kunic drâte
enphulhe sînem râte
die hantvest ze machen
mit allen den sachen,
als si stên solden.
versigeln si die wolden.
der bete wurden si gewert.
als ir der kunic gert,
alsô schreip man si schiere.
der hantvest wurden viere:
diu ein von allen den prelâten,
die beidiu lant hâten,
bêheim und merhærenlant,
swie die wâren genant;
sô was geschriben der eine
von allen herren gemeine
unde von den suppan gar,
die bêheim hâte sunderbâr;
er lie ouch niht belîben,
er hiez die dritten schrîben
von allen den hern, die dâ wæren
gesezzen in merhæren;
der vierte brief und der leste
wart gemachet veste
von allen den steten,
die beidiu lant heten,
merhæren und bêheim.
die suppan, die dâ geheim
kunic albrehten wârn,
die hiezen in varn
von dem lande niht,
im wurden ê verriht
die brief, die er wolt haben.
swaz si im râtes gâben,
der sîn kinden was guot,
des volgt der kunic fruot.
doch tet er zuo der stunt
den bêheimen allen kunt,
er wolt von dannen rîten
und datz znaime bîten,
daz si kæmen gar
und mit in brachten dar
die brieve, die si geben solden
über die bete, die si wolden
haben von dem rîch.
darnâch kurzlich
der kunic albreht,
als er des het reht,...
urloup nâmen si schône
von der, diu nû krône
mit sînem sun solt tragen.
ich hôrt alsô sagen,
mit gebær und rede lôsen
sach man si kôsen
den kunic und sîns sunes wîp.
daz ir liep als der lîp
was worden der man,
daz schein wol daran,
daz si an dem dritten tac
solher liebe mit im phlac,
als ob si in fürwâr
hiet gehabt zehen jâr.
maniger kluoger rede
phlâgen die kunige bêde
mit worten gegen ir.
darüber kund in diu zier
geben antwurt,
an der man tugent und witze spurt.
dô des was genuoc,
albreht der kunic kluoc
in snelliclichem muote
ûf ir wîplich guote
enphalch er ir den suon.
waz si darzuo solt tuon,
daz kunde si vil wol.
mit ougen wazzers vol
iren sweher si bat,
daz er vaterlichen rât
geruochte von in beiden
nimmer mêr gescheiden,
ir beider rede was sô vil,
daz ich si an disem zil
niht kunde geschriben;
des lâz wirz belîben.
zwischen in beiden
ergie daz hin scheiden,
er kust si und si in;
dâmit schiet ir sweher hin.
nû gie wider an sîn stat
der bischolf kuonrât
von salzpurc genant:
< frou, ir und daz lant>,
sprâch er,< habet mir benomen,
des ich nimmer mêr mac komen
ze solhen freuden als ê,
swie ez halt mir ergê,
sô lieben herren nie dhein man
gewan, als ich an im gehabt hân:
daz wir uns des nû ânen müezen,
frouwe, wie welt ir daz büezen?>
dô sprach si:< herre, swie ir welt:
swaz man uns immer mêre zelt,
dâmit man iu gedienen mac,
für disen hiutigen tac
des sol er gerne sich
flîzen und ich mich>.
ûz irem süezem munde
ergie zuo der stunde
gegen im manic guot wort,
daz ez ir man gern hôrt,
vil wol weste si daz,
dâvon gelust si sîn dester baz.
si lie sich dô gezemen
sîn hant in ir hent ze nemen,
mit tugentlichen siten
begunde si in bitten,
daz er sîner triwen phliht
von irem herren zuge niht.
daz wart gelobt ân alle gevære.
hin schiet der salzpurgære.
die bischolf sint iu wol erkant,
die ich iu vor nant,
die mit im kômen dar:
der ieglicher sunderbâr
mit zuhten und mit sinne
von der kuniginne
urloup dô nam,
als im wol gezam.
der herren ieglich
von stîr und von ôstrîch
zuo der kuniginne kam,
unde swelher urloup nam,
der klagte, waz er het verlorn
an dem fursten hôchgeborn,
des si nû entwesen solten.
unsanfte si daz dolten:
< frou, dâ sît ir schuldic an;
wande hiet ir niht getân,
er wære für daz kunicrîche
durch uns beliben zôsterrîche>.
maniger dô weinte,
dô er die red ir bescheinte,
des herze man wol weste
wesen stæt und veste
unde menlich gemuot.
dô sprach diu kuniginne guot:
< sît denn diu schulde ist mîn,
sô sol daz mîn buoze sîn,
daz ich hin für immer mêre
iwern frum und iwer êre
gegen im tac unde naht
trîb mit aller der maht,
die ich mac volenden>.
als die ellenden
gebârten alle gelîche
die von ôsterrîche.
mit solhem urloup schiet von dan
frîen, grâven, dienstman,
die hin wolden an der wîlen
nâch kunic albreht îlen.
ruodolf der tugent vol,
der nû hie kunic wesen sol,
hin nâch mit den herren reit;
wol einer raste breit
den vater lie er rîten hin,
ê ieglicher under in
von im geurloubt sich.
daz was sô snelliclich,
daz dâvon manic herze truobte,
dem weinen uobte
kunic ruodolf her wider kêrte:
sîn herze in trûren lêrte:
triu, lieb und hôhen muot
an manigem helde guot
er dô gegen im ervant,
an dem er vor nie erkant.
dâmit kêrt er her wider.
îlent kom er sider
ze sînes herzen troute.
dô in diu an schoute,
dô pruoft si an im ungemüete,
daz kunde si im mit güete
harte wol benemen.
si lie sich gezemen,
daz si in bî der hant
fuorte, dâ er vant
darzuo solhen gemach,
ob zwischen in dô iht geschach,
daz in beiden wol tet,
daz er des guot stat het.
ich sag iu niht mêr,
wan daz der furste hêr
mit tugenden verdiente daz,
daz im niemen was gehaz:
nû waz hulf mich diu arbeit?
daz ich im von kintheit
heiles gewunschet hân,
ez ist vil nâhen ergân,
sô daz mich got hât gewert,
des ich stæte an in gert,
daz er mir liez daz heil geschehen,
daz ich solde gesehen
ûf sînem houbte eine krône:
darzuo ist er nû schône
erwelt und bestætigt.
swie mîn gelucke nû gesigt,
daz mich und in der tôt verbirt
und daz er gewîhet wirt
unde kuniclich gekrônt,
sô hât got überschônt
und überguldet allez daz,
daz er mir ie ze sælden mâz.
daz ez alsô ergê,
als ich hân gewunschet ê,
des ich got wol wil getrouwen.
der kunic mit sîner frouwen
lebte lieplich.
die bêheim dienstlich
erbuten sich im alle,
mit guftigem schalle
nâch irem altem site
si stæt ze hove riten.
swaz der hôhen was,
der name sô vernunftic was,
daz si darzuo gehôrten wol,
der rât ein kunic haben sol,
den lie er sînen rât swern.
des wolt sich ir deheiner wern,
er tæte ez vil gern
und zalte im ouch zêrn.
nâch ir aller rât
den obristen kamerær er bat,
daz er niht vermit
und zden prelâten rit
unde ouch zuo den steten
umb die brieve, die si heten
sînem vater gelobt ze geben
und daz tæten ân widerstreben,
an dem næhsten tac,
der dô des kameramtes phlac,...
dcclxxvii. welt ir wizzen, wie
kunic albreht fuor hie,
daz mach ich iu kunt.
an der selben stunt
und er von prâge schiet,
gegen zedlitz er geriet
und beleip aldâ.
nû kômen zuo im sâ
die bêheimherren alle,
mit geudundem schalle
dem kunic si zuo dem zil
brâhten guotes vil,
dâ si mit êrten in.
dô ein ende het der gewin,
den diu êrung brâhte,
der kunic dô erdâhte,
wes er begunne,
dâmit er guotes vil gewunne.
ein rîcher burgære,
hiez der pirchnære,
mêr denn zehen tûsent marc
vor dem kunige niht barc;
sînen willen ouch ervolt
der pusch, der dâ hiez perhtolt,
der lêch im ouch ein schoene guot.
dâmit der kunic fruot
den swâben fult er iren sac.
dô er dâ gelac,
unz in sîn dûht genuoc,
dô fuor der kunic kluoc
gegen znaim.
dâ erbôt man im
dienst, guot und êre.
dâ beleip der herre,
unz man hernâch
den von bêheim komen sach
mit einer êrbæren schar.
die bêheim kômen alle dar
und brâhten mit in her
die brieve, die er
von in wolde haben.
dô si im die gâben,
von im dô mit der vart
bestætiget wart.
der sache, der si heten gert,
dô si wâren gewert,
dem von bêheim swuoren ouch zehant
die von merhærenlant
unde die pilsenære.
wie lanc diu herschaft dâ wære,
daz wil ich iu sagen:
kûme in sehs tagen
daz dinc allez wart verriht.
nû beliben si dâ lenger niht.
die von bêheim
fuoren wider heim.
den sun enphalch er in.
hiemit kunic albreht kêrte hin
gegen ôsterrîch.
dâ wart er williclich
und vil schôn enphangen.
dô daz was ergangen
und er gerastet het,
nû was daz sîn bet
und ouch sîn gebot,
daz umb des landes nôt
die herren al dar kæmen
und von im dâ næmen
einen herzogen.
dô sach man zuo zogen
die herren algemeine
grôze unde kleine.
dô die wâren dar
ze hove komen gar,
waz solt der kunic tuon?
dcclxxviii. fridrichen sînen suon
gap er uns ze herren.
sîn reht mit triun und êren
wart im geleist.
die herren allermeist
heten gegert sîn.
dô fridrich der herre mîn
zôstrîch herre wart,
mit der selben vart
dem fursten hôchgeborn
huld und triwe wart gesworn
von den herren algelîche
in stîre und in ôsterrîche.
ouch liez sich der man
sô tugentlichen an
beide dort unde hie,
daz sich sîn freuten alle die,
die dâ wâren in leiden
von sînes bruoder hin scheiden.
die wurden wol ergezt,
swes si wâren entsezt,
als im wol gezam.
nâch sînes vater rât er nam
amtliut und râtgeben,
und wie er solde leben,
des wart er alles sâ
mit rât verrihtet dâ.
der der herschaft
mit ganzer triwen kraft
het gedienet, swes er mohte,
als verre als im tohte,
von landenberc marschalc herman,
siechen began
unde wart al ze kranc.
der kunic mit manigem gedanc
über in gie;
genædiclich er an vie
sîne red mit im:
...
< in dîn herz und in dîn muot,
ob dû wîst dhein guot,
daz dû den kinden mîn
durch die triwe dîn
gewunnen habest wider reht>,
sprâch der kunic albreht,
< des wil ich mich niht lân bevillen,
durch dîner sêle willen
ich well ez allez wider geben,
die wîle dû habest daz leben.
stirbest aber dû,
daz dû sîn niht meldest nû,
sô wirt sîn hin nâch niht getân>.
der sieche sprach:< ich hân
mich nihtes lân verdriezen,
des ir ot möht geniezen
und iwer kint darzuo,
des bin ich spât und fruo
flîzic gewesen.
sît ich nû niht mac genesen,
sô lât iu, herre mîn,
mîn sêl enpholhen sîn.
mir tuot der siechtum sô wê,
daz ich nû niht mê
iu leider mac gesagen
noch mîn nôtdurft geklagen.
nû tuot an mir daz beste>.
daz was sîn red diu leste,
wand er darnâch schier starp.
der kunic mit flîze warp,
daz er wurd bestatet schôn:
daz ist aller der lôn,
den diu werlt gît.
der kunic beleip unz an die zît
in dem lande zôsterrîch,
unz daz die sîn gewalticlich
betwungen sîner hant
mîhsen daz lant.
dô er daz nû inne het,
burge unde stet
er sô wol besazte,
daz im dâ niemen trazte.
die geste fuoren alle dan,
wan ein houbtman
mit hundert helmen dâ beleip,
der des kunigs êre treip,
als er beste kunde.
darnâch in kurzer stunde
kômen her gen wienen gar
ritterliche schar,
manic elsâz und swâb,
die der kunic her ab
mit im brâhte hinz bêheim.
daz die nû füeren wider heim,
dâ berihte man si zuo
spâte unde fruo.
swes man einem swâb
ze wienen guotes gap,
den genuogt niht wol;
ez het aber vervol
genomen williclich
zehen von ôsterrîch.
daz muoste alsô sîn.
dô die von swâben und von dem rîn
wurden gar verriht,
nû sûmt sich lenger niht
der kunic albreht genant,
er fuor heim in diu lant,
dâ diu kuniginne was,
diu freuden vil an sich las,
daz ir sun bî iren tagen
ze bêheim solt die krône tragen.
dô daz geschach und ergie,
daz was zder zît, dô man hie
pruoft unde spurt
...
mit zal ûz gesundert
der jâre tûsent und driu hundert,
darnâch fürwâr
in dem... jâr.
dcclxxix. den von rôm man sach
den winder hân gemach,
aber durch des bâbstes bet
an den von francrîch er tet
grôzer vorderunge drî.
nû hôret, waz ieglichiu sî.
ê het genomen fürwâr
den zehenden manigiu jâr
ab der phafheit zfrancrîch
...
dem bâbest und die vor im wârn,
er solde dâmit varn
und füeren ein grôzez her
in sîner koste über mer
ze frum dem heiligen grab.
des gie er alles ab.
darumb daz selbe guot
bâbst bonifacius der fruot
schuof und erteilt mit reht
von rôm dem kunig albreht.
daz was der vorderung ein.
diu ander was niht klein,
die der kunic vesticlich
iesch an den von francrîch:
daz kunicrîche zarl,
daz der kunic karl
zuo dem rîche gewan,
daz wold er jô hân
und die krône durnîn:
des mohte dhein rât gesîn,
er müest si dem rîche wider geben;
wold er des widerstreben,
daz müest ergân mit swertes slegen,
nû wil ich iu für legen
die dritten vorderung,
die an den franzois junc
tet der kunic albreht:
er jach die juden ze reht
gehôren daz rîche an
und ander nieman;
swelch furste si het inne
sunder des rîches minne,
wider reht si der het;
und swan daz rîche tet
sîn vorderung nâch in,
sô solt den gewin
ein ieglich furste verkiesen
oder des rîches huld verliesen.
nû tet er im kunt,
daz er im an der stunt
die juden solde senden
ûz sînen landen allen enden;
die wæren sîn dheiner eigen,
wold er sich daran zeigen
frevel dem rîche,
sô müest man in zfrancrîche
schoun mit heres kraft,
wîs und redehaft
was der bot, der an der vart
mit diser red gesant wart.
dcclxxx. nû hôrt, wie ez ergie.
der von francrîch enphie
dis botschaft von dem rîch
hart unguotlich.
er jach, er trûte wol genesen;
ez wære sîn vater gewesen
manigen tac ân swære
vor kunic ruodolfen, dem habspurgære.
ander botschaft deheine
weder grôz noch kleine
tet er dem kunic wider.
doch bereite er sich sider,
daz er besant
über alliu sîniu lant
die volkomen an listen,
die dâ hiezen juristen,
und die zuo den stunden
diu reht vil wol kunden,
diu dâ hiezen leges.
die bat er alle des,
daz si solden suochen
in allen iren buochen,
ob von rôm der kunic albreht
hete darzuo reht,
daz er dâ vorderte an in,
er sulle im senden hin
die juden in francrîch
und die sullen eigenlich
in des rîches kamer gehôren.
< wir wellen iuch niht tôren
noch an den sachen
deheine antwort machen
noch rehtes verjehen,
wir müezen ê wider sehen
manigen kotern;
ir sult durch uns enpern
antwurt diser frâg
unz über aht tag:
wir suochen in der frist,
swaz darüber reht ist;
daz tuo wir iu kunt
nâch der selben stunt>.
dâmit schiet ie der man
mit urloube dan,
dâ er wonung het,
und durch des kunigs bet
muot er sich sêre
und studierte dester mêre,
daz er dem kunic seit
an den sachen die wârheit.
und ê die teg ein ende nâmen,
die meister zuo einander kâmen
unde heten dâvon
ein disputacion
pro et contra.
doch wart ez diffinieret dâ
ze leste von in allen gelîch,
daz die juden dem rîch
in sîn kamer dienen solden,
und swelch fursten si haben wolden,
daz möht anders niht ergân,
si müesten darzuo urloup hân
von des rîches vogte.
mit diser rede zogte
eines tages fruo
diu schar der meister zuo
und truogen an dem zil
mit in der büecher vil,
dâ der kunic was.
ieglicher im las
die rehten wârheit,
des er si het gefreit,
an des kunigs gemüete
moht man dheine güete
prüeven noch erkirn.
daz herze und sîn hirn
in tobsuht begunde wallen,
dô er von den meistern allen
het vernomen daz,
daz im wol ze haz
die juden kunic albreht
moht gevordern mit reht,
und muot in herzenlich
und trahte heimlich,
wie er den juden tæte,
daz ir niht grôzen frum hæte
daz rîch noch der verwesære.
der ungetriwe glîhsenære
trahte tac und naht
mit aller sîner maht,
wie er die juden gevienge
und daz alsô ergienge,
daz er si allesamt
mit guot mit alle verklamt.
nû hôret, wie er fuor.
ein schrîbær im swuor
ein hôchgestalten eit
daz er die sach verdeit
und niemen wizzen lieze,
die er in schrîben hieze.
man jach, daz im der schrîbære
vor den andern heimlich wære,
und hiet in darumb liep,
daz der selbe diep
was ouch ein untriwer walch.
vesticlich er im enphalch,
daz er schrib in al die stet,
die sîn kunicrîche het,
dem rihtær und dem potestat
und dem oberisten rât,
als liep in allen wær daz leben,
der brief, der in wurd gegeben,
daz man den schôn bewarte
und fürnams niht ensparte
und wol beslozzen beliben
unz ûf den tac, den man geschriben
an dem offen brieve funde.
unde sô in kæm diu stunde
und der tac, daz man
die brief solt sehen an,
horen unde lesen,
swaz daran möht wesen,
swaz man dan fund geschriben dâ,
daz si daz volfüerten sâ.
daz gebot wart in gegeben
bî guote und bî leben,
dhein ander buoz darüber lief.
dô stuont der heimliche brief,
daz man des rehte war næme,
swen der selbe tac kæme,
an dem ez sold ergân,
vesticlich solt man
die juden algemeine,
si wærn grôz oder kleine,
vâhen in der selben stat,
und swaz ieglicher guotes hât,
swie daz wære genant,
daz solde man zehant
mit den gewizzen behalten
unde sîn alsô walten,
als si sîn geniezen wolten.
die die brieve holten
in die stete hin,
die muosten haben den sin,
daz si des êrsten offenbâr
den einen brief zeigten dar,
an den man zehant
denne geschriben vant,
wie man solde gebârn
und mit dem andern brieve varn.
und als daz geschach,
alrêrst man darnâch
den andern brief dar gap,
dâ man der juden hab
mit wolde gewinnen.
dô diser listigen sinnen
der von francrîch erdâhte,
vil balde er dô gâhte,
wie ez geschæch enzît.
die boten âne bît
wurden gesant
mit den brieven in diu lant,
der gewalticlich
phligt der von francrîch.
die boten sûmten sich niht,
si wurben algeriht,
als in enpholhen was.
swâ man die brieve las,
dâ behieltens mit flîz,
daz in dhein itwiz
von dem kunic widerfüere;
daz man den andern brief iht flüere,
daz wart behuot als schône
als ze reinse der krône,
als angel si des brieves huoten,
sô hart man vorhte den unguoten.
dcclxxxi. nû hôret, wie ez ende nam.
dô diu zît und der tac kam,
der in was gesazt uf,
dô kômen ze hûf
die hôhsten in den steten.
den brief, den si heten,
der wart sô schône für getragen
reht, als ich hân hôren sagen,
als man her für trag
an sant marcs tag
den herzogen von venedien.
si wolden sich erledigen
vor diser vorhte freise
und des gebotes eise,
daz in was gegeben
nur ûf daz leben.
in allen den steten,
die des kunigs lant heten,
über al gemeine
...
an einem tage daz geschach,
daz man die brieve ûf brach,
daran man geschriben vant,
daz man die juden zehant
alle solde vâhen;
man sold aber ir niht slahen
unde ouch niht toeten
noch der toufe noeten.
zehant daz ergie:
die juden man vie,
und swaz man oder wîp
gewandes heten an irem lîp,
daz lie man in an.
swaz si mohten gehân
an anderen dingen,
golt, silber, phenninge,
gurtel, silbervaz, vingerlin,
fürspan und swaz des moht gesîn,
dâ iht silbers an was,
zesamme man daz las
und fuort daz spât und fruo
dem kunig ûf wegen zuo.
kleider unde bortengewant,
hûsgereht und swaz man vant
in den judenhiusern über al,
daz wart âne twâl
umb phenninge verkouft.
dô die juden bestrouft
wârn êren unde guotes,
der kunic grimmiges muotes
al die juden besant,
die man ze paris vant.
den sagt er offenbâr,
ez wære alsô komen dar,
daz der rômisch kunic albreht
jach, ez solden ze reht
die juden in sîn kamer dienen:
< zwâr, nû kumt hinze wienen
des guots nimmer ein marc,
daz ir juden karc
in mînen landen habt gewunnen>.
manic jude versunnen
des nur bat,
daz er in des tæt stat,
daz si im ir rede legten für.
er sprach:< mit williger kür
wold ich ê kiesen
daz leben verliesen,
ê ich juden deheinen,
grôzen oder kleinen,
in mînen landen wolde hân>.
ein gebot wart getân,
daz si mit balder île
giengen under der wîle
in ires herren kamer hin;
alles irs guotes hiez er in,
swie vil ie der man
guotes moht gehân,
niht mêr man im gap
aller sîner hab,
denne zwelf turneis
zuo der uzreis.
ez wart an einem tac
sô manic silberlâg
gemachet nie mêre.
der franzoise herre
hiez ruofen offenlich
in allem sînem kunicrîch,
daz die juden gemeine,
si wærn grôz oder kleine,
solden âne sûmen
in einem môneit rûmen
sîniu lant gar,
und hiez ruofen offenbâr,
swer nâch der stunde
einen juden dâ funde,
der sold in brennen oder hâhen
oder zuo tôde slahen.
daz môneit gap er in frist
nur durch einen list,
ob im möhte werden,
swaz guots under der erden
heten die veigen,
daz si im daz solden zeigen,
als ouch geschach.
wand zehant darnâch
ein jude gar alt,
der het witze manicvalt,
kom ze sînem schrîbære,
der dâ was sô gar ein glihsenære,
den hiez er mit dem kunic reden
nur zwischen in bêden:
wold er in lân belîben
und ûz dem lande niht trîben
und sîn genâd zuo im neigen,
sô wold er im zeigen
verborgen ligen
einen hort kreftigen.
dô im der jud alsô verjach,
der schrîbære zuo im sprach:
< wie ist daz guot komen dar?>
der jude sprach:< ich sag iu fürwâr
der juden lange vorht,
daz si sît wurden entworht
an guote und an lîbe,
an kinden und an wîbe,
als nû geschehen ist.
mins vater guge riet den list,
daz er ditze tet:
swaz er guotes het,
daz teilt er endriu.
den ein teil, sag ich iu,
sîn kinden er gap,
des andern teiles hab
dâ nert er sich mit
nâch der juden sit;
den dritten teil er barc
niht wan ûf die sorg,
ob man die juden vertrib,
wie er belib,
unz der kriec ein ende næme,
ob er denn her wider kæme,
daz er zuo der stunde
denne etwaz funde;
darumb er verbarc
silbers sehs tûsent marc.
dô daz an mînen enen kam,
der tete reht alsam;
und dô der wolt sterben,
dô begund er werben
an mînen vater, sînen suon,
daz er daz selbe solde tuon.
mîn vater dô tet
nâch sînes vater bet
und mêrt auch den hûfen starc
mit sehs tûsent marc.
waz ich darzuo gelegt hân,
daz sag ich nieman,
ich habe denne gewisheit
und des kunigs sicherheit
und iwer triu darzuo,
daz er gegen mir tuo,
als ich hân gegert>.
der schrîbær in gewert.
dem kunig er kunt tet
al des juden bet,
und swaz im der jude sagte,
dem kunig er des niht verdagte,
er sagt imz allez besunder.
nû wart der kunic munder
darumbe manic naht
und het in sîner aht,
wie er getæte,
daz er daz guot gar hæte,
daz die helleruden,
der und ander juden
in der erden het verborgen.
an dem næhsten morgen
der kunic ze râte gie.
die sîn er wizzen lie
des juden meinunge
und bat im wîsunge
darüber ze geben.
die dô erkanden sîn leben,
daz er durch niemens rât tæte,
wan des er doch willen hæte,
und daz ir niemen möht geniezen,
doch begund im einer entsliezen
daran sînen muot:
< her, næmt ir daz guot
und tæt dem juden guotlich,
ez sint lîht noch etlich,
die an disem zil
verborgens guotes habent vil,
die tæten lîht umb diu
daz selbe gegen iu>.
er sprach:< dû hâst wâr>,
und besant den juden dar
und gelobt im beide
mit triwen und mit eide,
daz er in gewerte
belîbens, als er gerte.
dô het der jud ê gehôrt,
daz der kunige wort
solden wesen wâr:
aller sorge was er bar,
swaz gelobt wurde dâ,
ez belib im stæt darnâ;
swaz er rehtes ûz næme,
dem kunic daz wol ze lobe zæme
stæt ze haben und wâr.
nû fuor der jude dar
unde zeigt daz guot.
daz was gewesen in huot
wol hundert jâr und vil mêr.
philipp, der kunic hêr
vessent daz guot sâ.
daz wart gerechent dâ
an den drîn dingen,
guot, silber, phenningen,
ûf vier und zweinzic tûsent marc.
dô ditze guot starc
der kunic sich underwant,
dick in der jude mant
der gelubde sîn.
nû het kunic philippin
durch sînen kargen sit
mit den sachen alles bit,
unz ob mêr juden kæmen,
die sich des für næmen,
daz si westen guot verborgen.
nû wâren in sorgen
die juden, die dâ westen schaz.
si heten einen fursaz,
daz ieglicher besæhe,
wie disem juden geschæhe,
der daz guot gezeiget het.
ich sag iu, waz der kunic tet.
dô im niemen mêre
wold erbieten die êre,
daz er im guot zeigte,
sîn triwe er dô veigte
und alliu diu gelubde gar,
diu er dem juden offenbâr
hete getân
vor manigem hôhem man,
daz wart allez misseit.
den dick von êren het gejeit
diu valscheit sînes muotes,
dem juden des guotes,
daz verborgen was gelegen
und des er eine het gephlegen,
und aller andern sînen hab
dem juden nihtes gap
wan ot zwelf turneis,
die man zuo der reis
den andern juden geben het.
dâmit hiez man in sâ zestet
in kunic albrehts kamer gên.
doch der andern herren zwên
liezen sich erbarmen
disen juden armen,
der mit untriwen grôz
alsô was gemachet blôz
sô kreftiger hab:
ieglicher im gap
sînes guotes heimlich.
dâmit muost er francrîch
und al des kuniges biet rûmen.
den juden hiez man âne sûmen
in sînes herren kamer varn.
swaz dâ ander juden wârn,
die verborgen guot heimlich ligen
westen, vil still si darzuo swigen
und gedâhten in in iren sinnen:
< die wîle wir sîn von hinnen,
die wîle kumt lîht gotes geriht
über disen boesewiht,
und daz ein ander kunic kumt,
der uns vil lîhte frumt
und uns erloubet disen kreiz,
swer dan iht guotes weiz,
der mac daz lîhte vinden
oder er zeigt ez sînen kinden>.
hie mit die juden fuoren hin.
man ahte den gewin
für ein guot âne zal,
den der kunic über al
den juden in sînen landen nam,
sô gar ez im in kam.
ez was hûsgeruste dheinez,
noch mendelîn sô kleinez,
daz man dâ inder vant,
ez wurd geschazt zehant
von den hôhsten und dem potestât,
die dâ phlâgen ieglicher stat,
und die summe des gewin
sant man dem kunic geschriben hin.
wart aber ze hôch geschazt iht,
daz was schade niht:
dâ gie dem kunic nihts an ab,
daz muosten von ir selber hab
verlegen die burgære.
dcclxxxii. hiemit kêr wir mit dem mære
wider gegen bêheim.
der kunic het dâheim
den winder guot gemach,
er traht aber darnâch
und sîn rât versunnen,
wie er im gewunne,
swaz dem kunic ze reht gehôrt an,
die man sach inne hân,
ze hove man die luot
mit boten und mit brieven guot.
swelher denne weste
stete unde veste
in sîner gewalt,
der was niht ze balt
ze hove ze rîten:
er jach, er wolde bîten,
unz daz der herren mêre
ze hove tæten kêre.
daz der ôsterrîchære
sô vil ze bêheim wære,
daz zugen sich die suppan
zeinem widerdrieze an,
den doch der wille niht was guot;
die aber hôhen muot
truogen dem kunig albreht,
die verstuonden ez vil reht.
den kunic ruodolf des dûhte,
wand er im si niht brûchte,
die im widerstrebten,
die wîle im die lebten,
von den im wær bezalt
gewalt manicvalt
nâhen unde wîten -
wande zuo den zîten
hete sîn vater daz rîch,
sô was sîn bruoder herzog fridrich
in der mâze im gesezzen,
daz er manigen helt vermezzen
im bræhte, swenn er wolde -
darumb er im solde
im si gehôrsam machen,
die an deheinen sachen
sich wolden setzen wider in.
dô der winder kom hin,
mit einer hervart
kunic ruodolf bereit wart,
ûf hern bawer er fuor.
vil tiur er sich verswuor,
er müeste von im hân,
swaz daz kunicrîch gehôrt an.
daz gesint schuof er für sich
gegen harewiz den strich
und wold er selp hin nâch,
wand er ungemach
zuo den zîten leit
von etlicher siecheit.
die erzte im vor maniger stunt
heten gemachet kunt,
im tæt diu kuniginne
mit den werken der minne
al ze gedon:
ob er sich niht zug dâvon
und im niht baz borgte,
sîn sterben man besorgte.
nû hôre ich si jehen,
den diu sælde ist geschehen,
daz man si sach erwarmen
schoen frouwen an ir armen,
daz ez wunnesame sî,
swer lieben wîben wone bî;
daz si lieber wolden,
ob si einz welen solden,
kiesen unde werben
ein sô freudenbærez sterben
denn ze langer frist
ein snelliclich genist.
solher kraft diu minne phligt,
an swem ir kraft gesigt,
daz der sterben ê kiuset,
ê daz er verliuset
die geselleschaft der minne.
des wart leider wol inne
pyramus der mære,
der von solher swære
den tôt selbe kôs
und daz leben verlôs,
und diu frou dydô,
der ouch geschach alsô,
als wir von ir lesen.
des wær aber unnôt gewesen
dem kunic ruodolfen:
dem solt nû wol hân geholfen
snelliclicher gir
diu kuniginne zier
mit manigem grôzen umbevanc.
einen ganzen winder lanc
was er bî ir beliben
und heten die zît vertriben
nâch ires herzen gelust.
des in baz verlust
umb krankeit des lîbes,
daz er sich des wîbes
niht geânen kunde
ze dheiner langen stunde.
daz was dô wol schîn.
daz gesinde sîn
lie er varen hin
und beleip er hinder in.
wider si er aber jach,
er kæme schiere hin nâch.
die er dâhin sant,
die legten sich zehant
für harewiz mit ungenâden
und wurben herren bawers schaden,
an swiu und si mohten.
dô die burgær niht tohten
fürbaz ze wer
gegen des kunigs her,
dô hôrte mans teidingen:
man solt den kunic dar bringen;
swes der niht wold enpern,
daz wolden si gern
durch sînen willen tuon,
daz si in ganzer suon
mit im beliben.
nû wart ein bot getriben,
der dâhin zehant
nâch dem kunic rant,
daz er balde kæme
und die stat in næme.
swie kranc der kunic was,
dô er die brieve las,
dô reit er dâhin.
daz kom im zungewin.
als schiere als er kam,
die stat er in nam.
dô er der stat het gewalt,
dô wart sô manicvalt
der siechtum sîn,
daz er den swæren pîn
niht lenger mohte vertragen.
die erzt begunden im sagen,
daz sich der siechtum an im mêrte,
swie er niht ze gemache kêrte,
sô möht er gâhes sterben.
der kunic begunde werben,
daz man in bræhte zehant
in die stat harewiz genant,
die er dâ niulich
het gewalticlich
sîner hant betwungen.
dô man den kunic jungen
vol hin in brâht,
dô zeran im der maht,
alsô daz er zehant
des tôdes enphant.
waz tet der getriwe?
ez wart sô grôz sîn riwe
über al die missetât,
die er begangen hât
von sîner kintheit:
swem schade oder leit
ie von im was geschehen,
alsô wart mir verjehen,
die muoste man im sân
ze gesihte schriben an
an ein tevelîn,
daz sand er dem vater sîn
und der kunigin sîner muoter:
ruodolf der furste guoter
vater und muoter mande beide,
wære in sîn sterben leide,
daz si in lôsten mit ir stiwer
von der hellewîze fiwer,
alsô daz si für in legten ab,
swen er an sîner hab
oder an iht beswæret het.
nû horet, waz er tet.
mit der siechen hant sîn
schreip er an daz tevelîn
mit namen alle die,
die er hiet beswæret hie
wider got und wider reht.
sînem vater kunic albreht
hiez er aleine
die selben tavel kleine
geben in sîn hant.
der wart ouch gemant,
swenn er die tavel hieze lesen,
dâ solde niemen bî wesen
wan diu kuniginn und er.
nâch der phaffen lêr
tet er allez daz,
dâ der mensche gotes haz
von im mit vertrîbet
und bî im niht belîbet.
daz ol und gotes lîchnam,
als im wol gezam,
mit andâht er enphie.
und dô daz ergie,
kleinât und silbervaz
und darzuo allez daz,
des sîn kamer wielt,
nihtes er des behielt,
er teilt ez zehant
mit sînes selbes hant
under sîn gesinde.
er klagte sô swinde
unde was darumb in riwen,
daz in ir dienest und ir triwen
niht baz solde gelônet werden.
tugenthafter furste ûf der erden
nie wart geborn.
der furste ûz erkorn
von tac ze tage ab nam,
und dô sant uolrichs tac kam,
des tôdes er enphant.
vil balde er besant
hern dietrichen den pilichtorfære
und die andern ôstrîchære,
die sît der vart,
daz er ze bêheim kunic wart,
bî im wâren gewesen.
er sprach:< ich mac niht genesen,
vil lieben und getriwen mîn;
nû sult ir gemant sîn,
daz ir nâch mîner bet
eine sach begêt,
der ich iuch ieze bit,
und êret got und mich dâmit
und tuot, als ich hie wirbe.
swenn ich nû gestirbe,
sô mac daz geschehen,
daz man hôret jehen,
ich hân von vergeben
verloren daz leben,
unde wirt diu unwârheit
mînen friunden geseit
und mînem vater hin heim
ûf die bêheim,
des beret si durch got
und durch mîn bet und gebot:
ich vergich iu, als ich kan,
daz ûf der werlde nieman
an mînem tôde schuldic ist,
wan der dâ sterben und genist
in sîner hant hât beslozzen.
den hât nû verdrozzen
mînes lebens hie>.
und dô diu red alsô ergie,
dô zeran im der maht.
mit grôzer andâht,
die er ze gote hiet,
diu sêle von im schiet.
nû dar, herre süezer krist,
gedenke, daz dû bist
durch uns her nider komen
und daz dû hâst genomen
durch uns an dich die menscheit,
als uns der geloube seit,
und daz dû wider der natûr orden
ein kindelîn bist worden
und in kindes wîse
an kleidern und an spîse
durch uns dû gebresten lît,
daz dû uns dâmit
woldes rîche machen
an maniger hande sachen.
des und maniges mêr,
süezer krist hêr,
lâ genesen kunic ruodolfen
unde bis im geholfen
mit dînen genâden,
daz im dheinen schaden
tuon noch erzeigen
die argen tiuvel veigen.
schaf, herre, daz sîn sêl
der erzengel sant michêl
füer für dînen anblic.
friste in vor dem stric,
daran der tiuvel bindet die,
die dâ leben hie
wider dîn gebot.
gedenke, zarter got,
waz dîn munt und dîn zunge
erleit marterunge,
darin die juden mit schallen
guzzen ezzich unde gallen,
dâ gedenke, herre, an.
und hât sîn munt iht getân
mit rede wider dîn hulde,
sô vergip im die schulde.
ich man dich, süezer trehtîn,
daz diu gütlichen ôren dîn
durch uns hôren muosten
der juden spotlich huosten,
daz si teten gegen dir:
vil mêre denne zwir
retten si alsô
vor dem rihtær pylatô,
dû wærest ein unrehter man.
sît dû daz durch uns hâst getân,
...
durch uns lît und hôrt,
sô tuo ouch, herre, daz
und lâ dînen haz,
ob kunic ruodolf der reine
rede deheine
mit sînen êren hab vernomen,
diu iemen sî ze schaden komen,
oder swie der selbe man
dâmit hab wider dich getân
hie in disem leben,
daz geruoch im, her, vergeben.
gedenke, herre, jesu krist,
an al die smæhe, diu dir ist
von den juden getân,
die dû muost sehen an
mit dînen ougen zart:
hât dich indert beswârt
kunic ruodolf mit gesiht,
daz rîch, herre, an im niht,
...
dcclxxxiii. hie mit wil ich kêren
mit der red hin wider,
wie der kunic sider
wart bestat und beklagt.
ich hân iuz ê gesagt,
der furst des lebens verphlac
an sant uolrichs tac,
und dô daz ergie,
kuniclich wart er hie
gegen prâge brâht.
zwên tage und ein naht
beleip er dô ob der erden,
unz daz man den werden
gebivilte schôn.
daz ist der lôn,
den er zbêheim enphie.
dô man den kunic hie
zallen kirchen het besungen,
dô bestatte man den jungen
kuniclichen dâ
ûf dem kôr ze sant wenzlâ,
dâ sîn veter herzog ruodolf lac.
wie getâner klag
sîn wîp diu kuniginne phlac
unde die im wâren wâg,
ein ieglich man daz bedenket,
den herzenleit hât bekrenket.
sîner basen kint,
der klage was lint,
die kunic wenzlâ lie:
die wânden nû hie,
si besæzen eigenlich
mit erbschaft daz kunicrîch.
daz mohte niht ergân,
als iu wirt kunt getân
mit dem mær hernâch.
nû hôrt, waz dô geschach.
dô man den werden
het bestat zder erden,
dô huoben sich gelîche,
al die von ôsterrîche
mit kunic ruodolf wârn
gegen bêheim gevarn,
die fuoren mit île
hin wider an der wîle.
swie vil der von dannen zôch,
daz huop die bêheim unhôch:
den het getân ande,
daz ze bêheim in dem lande
wâren sô gewalticlich
gewesen die von ôsterrîch.
des was niht grôz ir klagen.
nû sul wir der gedagen
und gewehenen der mære,
wie dem kunic wære
und der kuniginn elspeten,
dô si vernomen heten,
daz ir lieber sun was tôt.
des jâmers und der nôt,
diu dô geschach,
ich nie mêr gesach.
ist inder hie wîp oder man,
der liebez kint ie gewan,
der prüef in sînem herzen
den jâmer und den smerzen
und die kleglichen arbeit,
die vater unde muoter leit.
ez was unmerklich,
daz si klagt kleglich
die verlust ires kindes:
jâ wart nie niht sô lindes
offenlich noch tougen
in vater und in muoter ougen
als daz wolgerâten kint -
daz wizzen alle, die dâ sint
solher freuden wizzenhaft.
sô reine und sô tugenthaft
wart nie mensch gesehen,
als man muoste jehen
dem werden kunic ruodolfen,
des het im got geholfen
mit sîner genâden stiwer.
swâ der furst gehiwer
ie wart erkant,
dâ wart er genant
für den allerbesten.
von kunden und von gesten
was swebende sîn lop
allen fursten ob,
die nâhen oder wîten
wâren bî den zîten.
darunder er sich geflizzen,
als noch wol wizzen
al die sîn kunde heten hie,
daz er het begangen ie
sîns vater und sîner muoter willen,
wand er sich nie liez bevillen
der werke noch der wort,
wan diu gerne hôrt
sîn vater und sîn muoter.
sô reiner noch sô guoter
furste nie gesehen wart
als kunic ruodolf der zart
man unde wîben.
swie vil man möht getrîben
klagen unde weinen
umb den werden reinen,
daz wær billich und reht;
doch tet der kunic albreht,
als man die wîsen tuon siht,
sô in herzen leit geschiht,
daz si in selben trôst gebent:
< diu kint, diu noch lebent>,
zder kuniginn er sprach,
< die sullen des ungemach,
den wir tragen an disem zil,
enkelten niht ze vil>.
allen sînen rât
hiez er besenden drât,
und dô der zuo im kam,
rât und wîsung er nam,
sît er het verlorn
den sun ûzerkorn
ruodolfen genant,
daz er doch daz lant
behielte in gewer dem rîch.
dô rieten si gemeiniclich,
die an dem râte wârn,
er solde dâ ervarn
mit einem boten fruot
der bêheimischen herren muot,
ob er si an diser stunde
noch wesent funde,
als man si vor hôrt reden.
daz beheite dô in bêden
dem kunig und der kuniginne.
ein bote, der kluoger sinne
was und wîser erkant,
der wart dô hin gesant
hinz bêheim an die vart.
swaz im enpholhen wart,
des vergaz er niht:
er îlte algeriht
dar, dâ stuont sîn sin,
unz er kom dâhin
in die stat ze prâg,
dô ervant er, daz uneben lac
sînes herren sache:
ab der burg ûz irm gemache
diu kuniginne was getriben;
kûme was si beliben
hie niden in der stat
der bischolf ein hûs hât,
dârinne vant si der bot.
ir und sînes herren nôt
die klagt er dô sêre.
dô sagt si im mêre,
waz si het erliten
von der bêheim unsiten,
mêr, denn er sîn weste.
ouch riet si im ze leste,
wie er botschaft werben solt
und welch noch wæren holt
dem kunig albreht
und an den sachen gereht.
gegen den wîslich
warp der bot heimlich,
swaz er ze werben hât,
unde nâch der selben rât
ir brieve er den andern gap,
die in her ab
der kunic het gesant,
daz ir ieglicher vant
und die wârheit gelas,
swaz an sînem brieve was.
dô wart ein tac genomen,
dô si zeinander solden komen
in der kunigin herberge.
mit maniger hant kerge
die bêheim umbe giengen,
wie siz an viengen,
daz man gelimphen spurt
an irer antwurt.
des næhsten tags darnâch,
dô der imbiz geschach,
als ir vor habt vernomen,
die bêheim zeinander kômen.
der rât gie entwer,
under in hin und her
wart der kriec grôz.
offenlich und blôz
jâhen si geriht,
si wolden fürbaz niht
sweren noch hulden,
noch ze herren dulden
die herschaft von ôsterrîch.
daz widerrette flîziclich
von peching her tobes
und sîn geslehte jâhen des,
des si heten gesworn,
daz belibe unverborn.
ab der rede ouch niht kam
von prâge herre wolfram,
der was an dem rât
von der gemein der stat.
dcclxxxiv. nû hôrt die missewende
und wie ez nam ein ende.
von liuhtenburge daz geslehte
phlâgen grôzer mehte
und was ein hôchvertigiu diet.
von dem gewalte si schiet
kunic ruodolf, die wîl er lebte.
irs unrehtes er widerstrebte
spâte unde fruo
und brâhte si darzuo,
daz si muosten lân,
swaz unreht was getân.
diu selbe diet unrein
wart des enein,
swelher der wære,
der den kriec verbære,
er wolt mit dienste kêren
von ôstrîch an die herren,
den woldens ê ermorden.
dô si des wâren worden
in einer kamer ze râte,
dô giengen si drâte
her ûz in den palas,
dâ der herren wênic was;
unde rehte mit der vart,
dô man aber reden wart
unde antwurten solde,
wen man ze herren haben wolde,
dô kunde niemen bringen
hern tobes von pechingen
ab der red aleine,
sit daz lantvolc gemeine
het gegeben hantveste,
als meniclich wol weste,
daz solt man haben stæte;
swer anders iht tæte,
daz wære missetan;
er wolt gern stæte hân,
swaz er gelobt het.
dô sprach sâ zestet
der von liuhtenburge einer:
< sô woldet ir gemeiner
fuor der andern widerstreben?>
ê er des antwurt het gegeben,
dô ruct er ouch dar
mit einem swerte bar
und stach daz durch sînen lîp,
daz ez daz hôchgeboren wîp
diu kuniginn an sach.
dô ditze mort geschach,
dô was her wolfram sô karc,
daz er sich verbarc,
und wær des niht geschehen,
man het in tôten gesehen,
wand si in an den stunden
suochen begunden
und schriren all als ê:
< gedê wolfram, gedê?>
daz spricht ze tiutsch alsô:
< wâ ist wolfram, wâ?>
dô man sîn dâ niht vant,
îlent dô rant
iegelicher drât
von prâge ûz der stat.
wande dô diu mære
gefrieschen die burgære,
dô machten si sich ûf
und kômen ze hûf
vor der herberg der kuniginne,
dâ der rât was geschehen inne.
und dô si wâren des verzigen,
daz man der rehte schuldigen
dâ deheinen vant,
dô îlten si zehant
wîse unde tumbe
und suochten alumbe,
ob man si zuo der stunde
noch in der stat funde.
dô wâren si entrunnen.
dô der bot versunnen,
den kunic albreht sant dar,
rehte wart gewar,
wie daz dinc lac,
bî naht und bî tac
sach man îlen in
zuo dem kunic hin.
und dô er zuo dem kam
und dô der kunic vernam
der bêheim ungetriwen muot,
albreht der kunic fruot
ein her zesamme brâht
und mit aller der maht
îlt er für sich
gegen bêheim den strich,
und ûf dem rehten spor
îlten im boten vor,
die niht ruowe phlâgen,
die solden widersagen
den bêheim frid und suon.
dcclxxxv. nû hôret, waz die tuon.
si wurden des gemein
mit einander enein,
daz si sanden snelliclich
nâch herzog heinrich
von kernden, daz er kæme
und daz kunicrîch in næme:
sô mües er immer mêre
haben die êre
unde ouch den geniez,
daz er kunic wær und hiez.
er sold in des wol getrouwen,
daz si im und irer frouwen
behabten ir erbe,
wær ot er sô bederbe,
daz er kæm an der stunde
und sich sîn underwunde.
die bêheim listic unde karc
manic gelubde starc
an brieven sanden im hin,
dâmit si erwegten in;
doch brâht in niht sô vil darzuo,
sam daz in spât unde fruo
diu kuniginne darzuo treip
und von beiern otte, der im schreip,
ob er sô verzeit wære,
daz er die reise verbære
und niht in næm daz lant,
des wær er immer geschant,
und er wolde in
durch beiern füeren hin
ân alle irrunge.
dô bewac sich der junge
aller der freise,
diu im von der reise
widervaren kunde.
in vil kurzer stunde
wart er bereit,
die boten heten im geseit,
daz er im lieze wesen gâch
unde daz er im nâch
von sînen landen allen enden
bereite liute hieze senden.
dccclxxxvi. dô sûmt er sich niht mêre,
nâch herzog otten lêre
îlt er zehant
durch der beier lant,
daz er dhein ruowe nam,
unz er hinz bêheim kam.
ez gewan nie dhein wîp
zeiner reis sô ringen lîp,
als diu frouwe het,
dô man ir kunt tet,
daz si in kurzen tagen
ze bêheim krône solde tragen.
daz si überlüede
... ir heimüede,
des wart gelougent ir.
si kom vil schier
gestrichen gegen prâg.
îlens ouch phlac
albreht der rômisch vogt,
und dô der her zogt
unde fürwâr het vernomen,
daz wider in was dar komen
sîn swâger herzog heinrich,
dô enpôt er hinze ôsterrîch
sînem sun dem jungen fursten,
den er kand in den getursten,
swenn er die botschaft vernæme,
daz er zehant zuo im kæme
unde daz er mit im bræhte
liute, sô er meiste möhte,
von ôsterrîch aleine;
und von stîre die gemeine,
leien unde phaffen,
sold er hinz kernden schaffen,
daz si gewalticlichen
herzog heinrichen
betwungen ab daz lant.
der kunic ouch besant
von salzpurc bischolf kuonrâten:
er und sîn sun bâten
daz er bediut die friuntschaft,
diu mit voller kraft
zwischen in wære,
und daz er niht verbære,
er füer mit strîtpær hant
hinz kernden in daz lant
ze dienste dem rîch,
und daz er weste sicherlich,
ob er darunder frum
schüefe sînem bistum
offenbâr oder stille,,
daz wære wol ir wille
und wolden im sîn legen zuo
beide spâte unde fruo.
dcclxxxvii. dô der bischolf kuonrât
die botschaft vernomen hât,
der was er harte frô.
wol bereit fuor er dô
hinz kernden âne underlâz.
sant vît die stat er besaz
dem von kernden ze vâr.
nû kam ouch zuo im dar
von hiunburc grâf friderich
und von walsê her uolrich,
mit dem, als ich hân vernomen,
die stîrære alle kômen.
von disen helden vermezzen
wart diu stat besezzen.
swaz darzuo gehôrt,
dâ man mûr mit zestôrt,
des kam dâ vil ze hûf.
und dô daz wart geriht ûf,
dô muot man si dâmit
nâch vîntlichem sit
tac unde naht,
unz man si darzuo brâht,
daz si die stat muosten geben
durch fristunge ires leben.
dô diu stat wart überwunden,
der underwant sich an den stunden
von stîre der houbtman.
mit dem her fuor man sân
für volkenmarkt hin.
durch sîn selbes gewin
mit den sînen fuor drât
von salzpurc bischolf kuonrât
für rabenstein die veste,
die er ze næhste ligent weste
friesach sîner herschaft.
daz hûs besaz er mit kraft
und traht in allen sînen sinnen,
wie erz möhte gewinnen.
des het er flîz und gæme.
her kuonrât von schrancpæme
die veste inne het.
nû hôret, waz der tet.
den bischolf er sich hie
überreden lie
...
unde von dem bischolf nam
silbers zwei hundert marc,
der bischolf wîs und karc
begund des dinges îlen:
er vorht, ob in den wîlen
mit minne oder mit reht
mit dem kunig albreht
der von kernden sich verriht,
sô möht er sô gewerlich niht
sînen fürsaz volfüeren.
dâvon begund er rüeren
daz dinc zuo der stunde,
sô er beste kunde,
swaz darzuo tohte,
dâmit er bringen mohte
daz hûs in sîn gewalt,
daran was er balt.
dô wolt der schrancpæmære
diu offenbâren mære,
daz er guot het genomen,
dâmit überkomen
unde hellen dâmit,
daz er nâch vîntlichem sit
den bischolf hiez gebâren
und des hûses varen
mit rutten und mit blîden,
daz erz niht möht erlîden.
durch sîne bet
der bischolf daz tet;
ez dûht in aber ze seine:
mit einem antwerc kleine
werfens man hin in phlac,
ich enweiz wie manigen tac.
des wær daz hûs wol genesen,
wærn die wurfe niht gewesen,
den mit dem silber hin bolt
von friesach viztum gêrolt:
der kom dar mit sô grôzer kraft,
daz er machte weghaft
die mûre und den turn dicke.
den liuten ze blicke
solt man im tuon nôt.
der bischolf gebôt
allen den sînen,
man solt des morgens pînen
den schrancpæmære
mit einem sturme swære.
und dô daz erhal
hie ûz über al,
dô muost gewinnen frist
sînes lîbes genist
der besezzen man.
er gap daz hûs sân
mit solhen gedingen,
daz er von dan solt bringen,
swaz darzuo tohte,
daz man trîben und tragen mohte
oder ûf wegen gevazzen.
daran ouch niht lazzen
der schrancpæmær began:
der bischolf im gewan
wegen sô vil,
und hiet er zehenstunt sô vil
gehabt ze füern von dan,
die furderung tet man dem man
ez wær hinz mansperc mit île
komen in kurzer wîle
dem hûse ze vâr
liute sô vil dar,
daz in kurzer zît
daz hûs hôch und wît...
swer sich niht lie gezemen
phenninge ze nemen,
dem gap man sô vil antlâz,
daz in geluste dester baz
der müe und der arbeit,
dô man die mûr nider leit.
ze friesach hôrte man predigen,
swer von wîzen erledigen
sînes vater sêle wolde,
hinz rabenstein er komen solde
mit hacken und mit houwen,
und swaz dâ wær gebouwen,
daz solt man âne sûmen
ab dem berge rûmen,
daz erwegt die liute ûf,
daz si daz hûs ze hûf
brâchen ûz dem grunde
in vil kurzer stunde.
dcclxxxviii. dô der bischolf kuonrât
sînem goteshûse hât
von der burc gerûmt,
niht lenger er sich sûmt,
sînem bistum
schuof er grôzen frum
unde nutzpær werc.
zaltenhoven den berc
huop er ze bûwen an.
swaz er moht gehân
ze kernden und ze stîrlande,
zuo dem bûwe er daz sande,
und swaz er het ze lungouwe,
daz schuof er allez zuo dem bouwe,
des man îlent phlac
beide naht und tac.
unde dô der wîse man
daz allez het gereht getân,
dô fuor er hin nider
hinz volkenmarkte wider,
dâ die herren lâgen,
die des besezzes phlâgen.
die heten nû solch arbeit
die besezzen an geleit
beide tac unde naht,
daz sis darzuo heten brâht,
daz si gerten suon.
die sach man si alsô tuon,
daz si die stat gâben,
und swaz si mohten gehaben
vor der stat und dârinne,
daz in dhein unminne
niemen tæt daran.
dô man die stat gewan,
der underwant sich aber als ê
her uolrich von walsê
und besazte die stat
nâch der andern herren rât.
dô man die gewunnen het,
dô fuor man sâ zestet
für klagenfurt hin ab.
guoten trôst den gap
von oufenstein her kuonrât.
der het geschriben drât
von der etsche her
ûf den gedingen, ob er
mit gewalt oder mit listen
daz lant möht gefristen
vor der vînde gewalt.
dô was ez alsô gestalt,
daz er in dem lant
lutzel iemen vant,
die trôst oder friuntschaft
von kernden der herschaft
erzeigen dô wolten.
dâvon kummer dolten
die klagenfurtære.
der oufensteinære,
dô der ersach,
daz er ir ungemach
niht erwenden mohte,
dô tet er als im tohte:
ze teidinc half er in,
unz man si brâht dâhin,
daz diu stat dienstlich
lobt dem von ôsterrîch
wesen undertân,
die wîle man in sæch vor hân
volkenmarkt und sant vît;
swenne aber kæm diu zît,
daz ez kæm ze friuntschaft
zwischen irer herschaft
und dem kunig und sînem kint,
sô solde man si ouch sint
begrîfen in aller der rede,
als siz stæte machten bêde.
dô ditz alsô verteidingt wart,
dô wart diu stat enspart
den vînden und gegeben.
ân aller hande widerstreben
lobten si wesen undertân
von stîre dem houbtman.
dô sich der ir underwant,
an sîner stat er si zehant
einem houbtman dô liez,
unde allen den geniez,
der ze kernden in dem lant
dem fursten was benant,
der von walsê dô nam,
swaz von dem lande kam.
noch wâren zuo dem zil
der kernære vil,
die ir alten herschaft
wolden wesen diensthaft,
die sich ûf ir vesten
ân angst und sicher westen;
sô was ot der genuoc,
die ir wille truoc
ze dienen dem von ôsterrîche
und ze vorderist dem rîche.
alsô gie ez entwer
in dem lande hin und her.
die geste sach man varn,
von dan si komen wârn.
der salzpurgære herren
sach man hinz friesach kêren.
dâ beleip er als lang,
den berc, den er het angevang,
daz der sô wol was erbûwen,
daz er im des moht getrûwen,
daz er sicher wære
vor aller vînde gevære.
allerêrst er sich zelie.
und die wîl er gie
ze kernden in dem lande,
die wîle ouch vil ande
den kernæren teten,
die sîn der kunic het gebeten,
daz wâren die grâven kurc
von gorze und von ortenburc
heinrich unde meinhart.
wand dô in verhantvest wart,
swaz die helde versunnen
dem von kernden an gewunnen
ze kreine dem lande,
daz in daz stüend ze phande
für die kost und für die arbeit,
diu darûf wart geleit,
darumbe ouch die hern
williclich und gern
arbeiten ditze.
wîhselberc mit witze,
daz in krein ist gelegen,
ze sînes selbes phlegen
der von gorz in brâht;
dô twanc mit sîner maht
grâf meinhart von ortenburc
valkenstein und kreinburc,
und allez, daz si mêre
ze schaden und zunêre
mohten getuon mit gevære
heinrichen dem kernære
an der marke und in kreine,
des wart vermiten kleine.
dcclxxxix. die wîle man diz hie begie,
sult ir hôren, wie
ez ze bêheim stê
und wie ez der kunic dâ begê.
in dem selben lande
mit roube und mit brande
grôzen schaden man nam,
swelhen end er kam.
die von den kutten heten in
heizen komen hin
und lobten im ze hulden
und ze herren dulden,
sô daz si heten sînen suon.
nû hôret, waz die bêheim tuon.
dô si gefrieschen diu mære,
daz die kuttenære
wolden wesen gereht
dem kunig albreht,
dô enputen si dar
still und offenbâr,
den si ze kunic haben wolden,
an dem si ouch solden
wesen vest und stæte,
und swer iht anders tæte,
der müeste immer hân
der leien und der phaffen ban.
wand ez wære wizzenlich,
diu frou, die herzog heinrich
het an konen stat,
daz diu reht hât
zires vater erbe;
ouch het in der bederbe
herzog heinrich gelobt,
ob er daz dinc überobt,
er wold immer mêre
leben nâch irer lêre,
die wîl er het daz leben,
und wolt den kuttenæren geben
solich frîunge,
des alte unde junge
immer wæren frô.
dâmit si si dô
brâhten von ir stætikeit.
unde dô daz wart geseit
kunic albrehten offenbâr,
dô kêrte er für sich dar
und besazt si mit sîm her.
ouch sazten si sich ze wer
unde stalten sich êrlichen,
wand si heten niulichen
gemacht ein kostlich, werc
alumbe umb den berc
für der vînde maht.
nû het der kunic mit im brâht
einen meister dar,
der jach offenbâr,
er wolt mit wildem fiwer
holz und gemiwer
brennen ûz dem grunde.
dem wart in kurzer stunde
alliu diu bereitschaft,
der dâ bedorft sîn meisterschaft,
dâ zesamen brâht und ze hûf.
ein antwerc riht man ûf
und swaz man darzuo bedarf,
dâmit man hin in warf
grôz kugeln, dâ was innen,
daz dâ solde brinnen,
swenn ez nider viele
und daz fiwer darûz wiele.
ich enweiz, von wiu ez geschach,
daz si dheinen ungemach
dâvon enphiengen nie.
dô daz niht zuo gie,
des der kunic het gedâht,
dô kêrt er mit sîner maht
für die stat ze prâg;
und die wîl er dâ lac,
dô hiez er daz lant
mit roube und mit brant
verwüesten über al.
dâ het er die twâl
mit menlichen siten,
ob iemen kæm geriten,
der mit im wolde strîten;
wand daz heten zuo den zîten
die bêheim für gegeben,
und solden si geleben,
daz der kunic in ze vâr
immer mêre kæme dar,
si wolden mit im strîten.
darumb sach man dâ bîten
den kunic albrehten,
ob iemen wolde mit im vehten.
nû enpôt im her fuor
diu kuniginne sîn snuor,
daz er etwen sant
ze wyscherat ûf den sant:
dâ wolt si hin komen,
daz si dâ wurd genomen
und gefuort von dan.
mit manigem frechen man
und manigem helt loblich
der herzog friderich,
kunic albrehtes barn,
kôm dâhin gevarn
ûf den sant ze wyscherat,
als si im gelobt hât,
die er dâ vinden solde,
und reht als si dô wolde,
alsô ez ergie:
wand si sich vinden lie
irn swâger unverzeit,
dem all ir arbeit
wê tet und ande.
ûz der bêheim lande
hinz ôsterrîch fuort si
der furste muotes frî.
dô der kunic het erfunden,
daz im zuo den stunden
die bêheim brâchen beide
die triwe und die eide,
die si vor niulich
teten im und dem rîch,
dô wold er von dannen zogen.
die in dâ heten betrogen,
swaz den von im geschach
ze leide unde zungemach,
des freut er sich.
in beider lande strich,
swaz man des iren vant,
mit roube und mit brant
wart in übel getân,
dem kunic riet man -
dâmit zogt er wider heim -
wold er die bêheim
in der aht verwüesten,
daz si dâvon müesten
alle verderben,
sô sold er darnâch werben,
daz er ze kunftigem jâr
bræht zuo einander gar
sînes heres kraft
und dâmit schadhaft
machte alle die,
die dem rîche hie
wâren ungereht.
nû tet kunic albreht
allez, daz er weste,
daz dem rîche wær daz beste.
wand er selp des gehal,
daz er in zuo dem mâl
niht anders moht getuon.
ân frid und âne suon
von bêheim er fuor.
im selp er des swuor,
gelebte er den summer,
er bræhte in den kummer
und ze solhem leide
an lîb und guote beide,
die der schulde wârn besprochen,
daz dem rîche wurden ie zebrochen
die starken und die vesten,
die guoten hantvesten,
die sô gar niulich
warn gegeben dem rîch
von allen den lantherren,
die dâ dheiner êren
in der bêheim lande phlâgen;
an den brieven ouch lâgen
diu insigel aller der stet,
die bêheim und merhæren het.
unde wie daz zuo was komen,
daz habt ir ê wol vernomen.
dccxc. dô der kunic hôchgeborn
sô gar het verlorn
beide lant und den suon,
waz sold er dô tuon?
als im gerâten wart,
kêrt er die heimvart,
mit dem her sîn
wider heim zuo dem rîn
lie er im wesen gâch.
wie er gewunne râch
an den, den er was gehaz,
darüber er dicke saz
mit den sînen ze rât.
fruo unde spât
traht er anders niht,
wan wie er ûz geriht
die, die im nutze wârn
hinz bêheim wider ze varn.
den winder er alsô vertreip,
daz er selten beleip
diser unmuoze frî
und alle die im wâren bî.
des selben sach man ouch phlegen
den fursten bewegen
herzog friderich
von stîr und von ôstrîch,
mit wie getânen dingen
er ûz möhte bringen,
die strîtpær wæren genant.
den gap sîn miltiu hant,
gâbe sô grôz,
daz si der arbeit niht verdrôz
zdem künftigen jâre.
diser hezzigen vâre
versâhen sich vil wol
die bêheim untriu vol.
der brieve und der boten
von dem herzog otten
...
zim si rât nâmen,
wîsung unde êre.
der stiurt ot sêre
von kernden herzog heinrichen,
daz er sich vesticlichen
sazte wider und hielte
und des landes wielte,
die wîl und erz behaben möhte.
an alliu diu und im töhte,
wold er im geholfen sîn.
dem tet er ouch wol schîn,
wand er sêre traht
mit aller sîner maht,
wie der kunic überladen
wurde leides unde schaden.
darzuo er stiwer tât
mit manigem valschen rât,
und der ungetriwe wolf,
von meinze der bischolf,
und von wirtenberc grâf eberhart,
die kêrten ûf die vart
des kunigs bruodersun johan,
daz er an guote und an man
vorderte sîn erbteil.
daz kom in beiden zunheil.
er iesch an kunic albreht
allez daz reht,
daz er haben solt gelîche
an stîre und an ôsterrîche
teil mit sînen kinden.
des lie der kunic sich vinden
an solher antwurt,
an der man nur guot spurt.
er jach, daz er gern wolde
tuon, swaz er solde,
mit dienste und mit suon
gegen sînes bruoder suon
nâch der fursten râte,
als balde und als drâte
als im diu wîle töhte,
daz erz getuon möhte
vor ander unmuoze.
die rede vil unsuoze
herzog johans enphie:
daz ez zehant niht ergie,
für übel er daz het.
dem er sît wol gelîche tet
mit boeser geschiht,
als ich iuch wol beriht
und iu mach offenbâr,
sô wir nû komen dar,
daz sîn zît wirt ze sagen.
wil iuch sîn niht betragen,
sô mach ich iu bekant,
wie in bêheimlant
daz dinc wandelte sich.
von kernden herzog heinrich,
der bêheim inne hât
an eines kunigs stat,
der leit nôt und arbeit
und sô manige smâcheit
und ouch armuot sô grôz,
daz in des lebens dâ verdrôz.
dem er tet gelîche schîn,
wand er wolde sîn
ûz der smæhen dol
gevaren hinz tyrol,
unde dô er wart
bereit zuo der vart,
daz er wolt sîn entwîchen,
nû kômen her gestrichen
von beiern herzog otte
mit sîner rotte
und von wirtenberc grâf eberhart.
die erwanden in der vart.
die selben bêde
mit maniger listiger rede
geschuofen mit im daz,
daz er beleip fürbaz,
wand si im an dem zil
sagten sô vil,
swaz dâvon
im wurde undertân
und wie si spât und fruo
im wolden legen zuo
von ort unz an daz drum
sîner êrn und sînes frum.
si kômen ouch von dannen niht,
unz ez gar wart verriht,
swaz dâ unguotes,
hazzes und unmuotes
zwischen herzog heinrichen
und den herren sumlichen
was still und offenbâr.
dô si daz verrihten gar
und allez gemachten sleht -
ze haz dem kunig albreht
wart daz getân -
die selben zwêne man
zuo den selben stunden,
swâ si mohten oder kunden,
mit gevær ân underlâz
wurben si allez daz,
daz si mohten ervinden,
dâ dem kunig oder sînen kinden
mit geschadet wære.
nû hôrt, wie ein gevære
dise zwêne veigen
begunden erzeigen
dem kunig an êrn volkomen.
dccxci. ir habt wol vernomen,
wie mit gewaltiger hant
mihsen daz lant
kunic adolf ervaht
und dem rîch in brâht,
des sît ze haben phlac
kunic albreht manigen tac:
die zwêne, die ich nande vor,
die sach man ûf des hazzes spor
stæte und heimlichen
dem kunic nâch slîchen.
der marcgrâve friderich
...
ze mihsen het behert
und mit reht entwert,
dem wurden zehant
von in boten gesant,
daz er besæhe,
wie daz geschæhe,
ob er mit dheinen dingen
daz lant möhte bringen
wider in sîn gewer:
mit deheinem her
liezens im nimmer mêr
den kunic selben her
gegen mihsen komen,
daz im daz lant wurd benomen;
daz er daz hiet ûf iren triwen,
si wolden im briwen
solhen widerteil und haz,
daz er fürbaz
und ander etlich wol beliben
von im unvertriben.
sô sêre sterkten si den man,
unz er trahten began
mit sînen sinnen darûf,
wie er ein her bræht ze hûf.
daz ouch darnâch
vil kurzlich geschach.
ze during und ze pôlân
und in sahsen er gewan
ein her manhaft,
dâmit kêrt der ellenhaft,
marcgrâve friderich,
hinze mihsen snelliclich
und greif an daz lant
mit roube und mit brant.
dô daz gefrieschen die,
die dâ het lâzen hie
albreht der kunic fruot
dem lande ze huot,
die dâ houbtliute wârn,
die sach man niht lenger sparn,
si bereiten sich
ûf ein strît menlich
gegen dem marcgrâven;
den sach man her draven,
als der dâ wil strîten.
dô wart in kurzen zîten
ietweders her
ze strît geschict und ze wer.
zeinander sach man si zogen,
an manheit unbetrogen
ietweders her was.
des wart der durre was
under in von bluot sô naz,
daz ich mac wol sprechen daz,
und wær in jâren zwein
tou noch regen dehein -
als ich hân vernomen -
von himel her nider komen
ûf den selben acker,
dâ disiu her wacker
wâren komen ûf
des strîtes ze hûf,
er wære dennoch baz
fiuhter unde naz
gewesen wol zwir
denn diu næhste rivier,
diu dâbî lac:
sô grôzes bluotes wâc
ran über daz selbe velt.
si gâben strîtes widergelt
die von dem rîne und von swâben,
die wîl si mohten gehaben
strît unde wer
gegen des marcgrâven her.
dô was ot ir ze vil:
man ahte an dem zil,
die der marcgrâf dar
brâht in sîner schar,
der was wol aht stunt mêr,
denn die albreht der kunic hêr
ze huote het gesant
ze mihsen in daz lant.
des muost in an den dingen
durch nôt misselingen
von der vînde überlast.
swie menlich und swie vast
si sich heten gewert,
doch wart der sic beschert
dem marcgrâven und den sînen.
die liezen daz schînen,
daz ez niemen wol tuot,
der von êren und von guot
alsô scheiden sol:
der marcgrâf ellens vol,
dô der mit sîner maht
den sic dô ervaht,
dô hiez er nur hie
vâhen alle die,
die dheiner êren phlâgen,
die andern al gelâgen
ertôt ûf dem wal.
grôz was der selben val.
der marcgrâf friderich
wart freudenrîch,
dô er vant hie
in sîner vencnuss alle die,
die des landes phlâgen.
ez wart in kurzen tagen
zwischen in alsô geret,
die er in vencnusse het,
daz er die alle ledic liez
ûf solhen geniez,
swaz si des landes inne heten
an burgen oder an steten,
daz muosten si gar
antwurten dar
dem marcgrâven unde geben,
daz er si lieze bî dem leben.
seht, alsô überwant
mîhsen daz lant
der marcgrâf friderich,
daz sîn daz rîch
sît hât enporn
und die gewer verlorn,
daz ditz ergie,
daz was, dô man hie
zalte unde spurt
der jâr nâch krists geburt
driu zehen hundert jâr
und in dem ahten fürwâr.
dccxcii. nû hôret, waz darnâch
ze bêheim geschach.
in den selben jârn,
dô der kunic was gevarn
mit her ûz bêheim
und mit im het gefuoret heim
gegen ôsterrîch
die frouwen tugentrîch,
die an konen stat
sîn sun gehabt hât,
ruodolf, der nû was erstorben,
diu het mit im alsô geworben,
daz er hete die drî stet,
die si ze bêheim inne het,
wand ir die selben hab
ze rehter morgengâb
gap der kunic wenzlâ:
die antwurt si sâ
dem kunig albreht,
daz er ir all iriu reht
solt schermen daran,
der antwurt si sân
sînem sun fridrich,
dem fursten ûz ôstrîch,
der selbe dar zehant
wol driu hundert man sant,
in ieglich stat besundert
bereiter man hundert.
die lâgen dâ den winder lanc.
unde umb den vaschanc,
dô het man in gesant
von ôsterrîch dem lant,
swaz koste drîzic wagen
mohten getragen.
nû was zuo dem zil
des urliugs sô vil
beide her unde hin
zwischen den bêheim und in,
daz man in daz guot
und die kost unbehuot
dar niht bringen trût.
darumb hinz der hôhenmût
den herren zehant
ein bete wart gesant,
daz si kæmen bereit
den wagen ze geleit,
die man in fuorte dar.
mit einer êrbæren schar
huoben si sich
dâhin den gerihten strich,
daz si die kost bræhten heim.
dô daz die bêheim
gefreischet heten,
nû hôret, waz si teten.
bî tage und bî naht
alle ire maht
brâhten si zeinander:
einer und der ander
brâhten zuo einander her
funf hundert helme oder mêr.
dâmit si heimlich lâgen
und einer lâge phlâgen,
unz kunic albrehtes man
wider von dan
die wegen beleiten.
alrêrst si sich bereiten,
daz si mit in strîten,
sô si her wider riten,
des legten sich die helde fruot
dâbî in eine huot.
nû was vor niulich
ein bêheim mehtic und rîch
von den swâben gevangen.
und dô daz was ergangen,
dô het man in gelâzen
rîten sîne strâzen
und was sîn triwe des genomen,
daz er solt hin wider komen
ûf einen tac wol erkant,
der im darzuo was benant.
der selbe suppan
zden swâben rande sân
und warnte si der mære,
daz in gelegt wære
mit funf hundert helm ein huot.
des freuten sich die helde fruot.
mit wol bedâhtem muot si riten
in die huote unde striten
mit der bêheimischen diet,
unz si diu naht schiet.
gelucke muost sîn phlegen,
wand der strît gewegen
was zwischen in ungelîch:
die bêheim volliclich
heten sehs an diser ein;
doch werten sich die klein,
daz ich nie bî mînen tagen
von solhem vehten hôrt gesagen.
mit herzen und mit munde
der wîle und der stunde
fluochten die bêheim,
daz si ie von heim
durch strîtes willen kêrten,
sô vil ir dâ nider rêrten
die swâb und von elsâz.
als lange triben si daz,
unz ein einigez
ros lebentigez
hinder beleip.
von sige si daz treip
unde hôrt doch, wie.
dô si alle hie
ze füezen nider stuonden,
dannoch si kunden
die bêheim überwinden niht.
si sanden algeriht
in diu næhsten dorfer hin,
daz dar kæme zin
die bûren alte und junge,
daz man die tiutschen betwunge,
die von dem sig nû wærn gescheiden.
dô kômen die leiden
bûren mit stangen
und mit leitern langen,
dâmit si sider
die helde drungen nider.
und wær des niht geschehen,
die tiutschen hiet man gesehen
der bêheim halp gân
ungevangen von dan,
als müede si wârn.
dô daz undervarn
wart, als ir habt vernomen,
sô daz ir deheiner komen
von dannen mohte mit dem leben,
sô gar umbewegen
die bûren heten siu -
niht wan umbe diu
si sich vâhen liezen -
ie doch in gehiezen
die bêheim mit sicherheit,
daz in dehein leit
an dem lîp solt widervarn.
dô si gevangen wârn,
dô fuorten si die bêheim
alle mit in heim
ieglicher an sînen gemach.
sô grôzer schade in geschach,
des si muost bevillen:
die bêheim mit willen
den sic heten verkorn,
daz si der schad ouch hiet verborn,
den si dâ nâmen.
kurzlichen kômen
diu mære her ze ôsterrîch
dem herzogen friderich.
dem was diu geschiht leit,
doch was er sô unverzeit,
daz er dâvon nie erschrac.
ûf einen kurzen tac
mit hundert man bereit
wart her uolrich der unverzeit,
den man von walsê nant,
hinz merhærn gesant.
den bêheim ze vâr
lac er wol ein halp jâr
ze brunne in der stat.
manic guot tât
die begienc er dâ
und in dem lande anderswâ,
dâ lac er den vînden ob,
des man im prîs und lop
für die selben zît
in dem lande gît.
des selben jârs ouch starp,
der ie darnâch warp,
daz loblich wâren sîniu werc,
her perhtolt von emerberc.
ouch fuor der behende
ûz disem ellende
den gemeinen wec heim,
her alber von buocheim.
den klagte flîziclich
der herzog friderich,
als er billichen solt.
daz er im was holt,
daz dient er mit triwen.
des muoz er mich noch riwen.
des selben jâres, seit man mir,
nâch der liehtmesse schier
verfuor ouch andæhticlich
von seckou bischolf uolrich,
den man von baldou nant.
für den sâ zehant
gap an sîn stat
von salzpurc bischolf kuonrât
den tuombrobst ûf sînem kor,
den man nande vor
den mitterkirchære.
wie wol dem goteshûs wære
mit dem selben geschehen,
des wirt iu hernâch verjehen.
darnâch umb die vasnaht
her ze stîre gâht
der herzog friderich
und warp ouch flîziclich
umb helfe, swâ er kunde.
nû kom im an der stunde.
dô er ze gretze was gelegen
ein templær, hiez bruoder egen,
mit sô getânen mæren,
daz der bêheim wæren
gekêret zwelf an in.
daz zalt im ze gewin
fridrich der furste hôchgeborn.
die bêheim heten im gesworn
triu und wârheit,
unde über den eit
bruoder egen der fruot
brâht hantveste guot,
die die selben bêheim
alle heten her heim
dem fursten ze lant
bî im gesant.
die boten frôlich
vertigte kurzlich
mit im der furste unverzeit
gegen marchpurge reit.
dar kom ouch ze im
der herzog von agrim
und sîn bruoder grâf radizlâ,
die wabanic nant man si dâ;
mit dem kom ouch in daz lant
der grâve doym genant.
mit den allen sich dô
der herzog verriht alsô,
daz er den helden fruot
darumbe gap sîn guot,
daz si mit strîtpæren scharn
mit im solden varn
zuo dem kunftigen jâr
hinz bêheim oder anderswar,
swelhen end er wolde kêren.
dô daz mit den herren
alsô wart versliht,
dô kêrt der herzog algeriht
her ze gretze wider drât:
dâ was der bischolf kuonrât
von salzpurge hin komen.
dô des kunft wart vernomen,
des was der herzog frô.
zuo im îlt er dô
und enphienc in als wol,
als man lieben friunt sol.
der bischolf kurzlich
und der herzog friderich
wurden alsô verriht
und zeinander gephliht,
daz si ze benanten jâren
zeinander geholfen wâren
wider aller meniclich
âne wider daz rîch,
daz wart underscheiden
und ûz genomen von in beiden.
mit solher arbeit,
als ich hân geseit,
ze gretze si beliben,
unz si der vasten vertriben
vier ganze wochen.
dô wart ein tac gesprochen
in die stat ze sant vît,
diu in kernden lît.
dccxciii. die fursten bêde kômen sâ
des samztags vor judicâ
hinz judenburc geriten.
dâ wart von in gebiten,
unz der bischolf kuonrât
den, den er vor hât
hinz seckou erwelt
und ze bischolf gezelt,
mit wîch und allen den sachen,
dâmit man bischolf sol machen,
an im daz allez ergie.
dô er die wîch enphie,
daz geschach von drîn bischolfen,
die dem von salzpurc des geholfen
wâren dienstlich:
von gurke bischolf heinrich
was dâ mit kostlicher zer
und von lavent bischolf wernher,
dannoch was dâ mê
bischolf albreht von kiemsê,
die hulfen dem salzpurgære,
daz er wîht den seckouwære.
des næhsten tages darnâch
was den fursten beiden gâch
hinz sant vît ze komen,
wand si heten vernomen,
daz mit gedon
der patriarch ottobon
was ouch nû komen dar
von aglei mit sîner schar.
die geste an den stunden
wurden von den kunden
schôn und wol enphangen.
dô daz was ergangen,
dô greif man darzuo
des næhsten tages fruo
und arbeit daz flîziclich,
daz von gorze grâf heinrich
wart verriht mit dem patriarch
in eine friuntschaft starch,
die si bêd verbârn:
daz wart undervarn,
wande si wurden sâ
mit einander verriht dâ
unde allez daz,
dâvon der grôze haz
zwischen in sô lange werte.
als sîn der herzoge gerte
und von salzpurc der herre mîn,
alsô wart gevolget sîn
mit willen von in beiden.
dô der kriec wart gescheiden,
dô huop man sân
diu teidinc wider an
zwischen dem phaffen karch,
von aglei dem patriarch,
und dem von ôsterrîch.
daz wart kurzlich
zwischen in verriht
und alsô versliht
mit werken und mit rede,
daz die fursten bêde
swuoren ze jâren drîn
an einander geholfen sîn
wider aller meniclich
âne wider daz rîch,
daz wart ûz genomen hie.
unde dô daz ergie,
dô urloubten sich
die herren friuntlich,
als man billich sol.
hin durch den kanol
fuor algedon
der patriarch ottobon;
sô het noch lenger bîte
datze sant vîte
der herzog friderich
und die hern al gelîch,
die mit im, als ir habt vernomen,
wâren dar komen.
mit dem bischolf kuonrât
und mit anderm sînem rât
wart der herzog enein,
daz er dem von liehtenstein,
otte genant,
enphalch kernden daz lant,
daz der furste versunnen
des vordern jâres het gewunnen,
als ir wol habt gelesen,
daz er dâ houbtman solde wesen
in dem lande über al.
den selben herren vor mâl
man houbtman wesen sach
der salzpurgære datz friesach;
darumb der bischolf versunnen
daz hûs ze takenbrunnen
antwurte ouch ze stiwer
von liehtenstein dem helde tiwer,
daz er belibe dester baz
frî vor sîner vînde haz.
der wâren an dem zil
umb in allenthalben vil:
von zehen burgen oder mer
die liute teglichen er
muoste besorgen,
wand si âbent unde morgen
trabten in irem muot,
wie si im êr und guot
möhten gewinnen an.
dô daz wart alsô getân,
dô kêrt der herzog her nider
her ze gretze wider,
sô kêrt der bischolf kuonrât
hinze friesach in sîn stat.
doch beleip er unlange zît.
von wîzeneck hern hertnit
den macht er sân
datz friesach houbtman
an des stat von liehtensteine.
ez wær grôz oder kleine,
daz im ze frum
moht vervâhen der viztum,
dâ hiez er âne bit
altenhoven bûwen mit
und des îlen spât und fruo,
sô grôz lieb het er darzuo.
und dô er daz verriht het,
dô kêrt er sâ zestet
gegen salzpurc wider.
dâ heten nû sider
die herren ab dem kôr,
für den si heten vor,
den mitterkirchære,
erwelt den libnitzære
ze tuombrobst herren friderich
âne kriec alle gelîch,
daz was dem bischolf zorn.
wand er het in vorn
enpoten, daz si mit der wal
als lange heten twâl,
unz er selp kom dâhin.
daz was gewesen gegen in
sîn gebot und sîn bet:
daz in daz niht vervangen het,
diu selbe smâcheit
was im zorn und leit.
ich sag iu, waz geschach
und wie er sich râch,
dâmit er si quelt:
den si dâ heten erwelt,
den lie er alsô ligen,
daz er in niht bestætigen
wolt wol ein halbez jâr.
dem capitel ze vâr
het er in in dem betwange.
daz werte alsô lange,
unz die herren ab dem kôr
den kriec, den ir hôrtet vor,
waz si smæhe daran dolten,
an den bâbest ziehen wolten.
dô vorhten sumlich,
der kriec wurd ze kostlich:
die in beiden guotes gunden,
der teidinc sich underwunden
und des krieges zwischen in.
die brâhtenz dâhin,
daz der bischolf guotlich
bestætigte hern friderich
ze tuombrobst den salzpurgæren,
daz si fürbaz verbæren
gegen im solhe smâcheit
und allez, daz im wære leit.
dccxciv. nû kômen an dem zil
hinz gretze boten vil
dem herzogen friderich,
daz er kæm hinz ôsterrîch,
dâ bedorfte man sîn wol.
nû fuor der furste tugent vol
von stîre zehant
hinz ôstrîch, dâ er vant
ietweder mære genuoc.
der helt manhaft und kluoc,
der grâve yban,
der vil het getân
menlicher ding bî sînen zîten,
dâvon man nâhen unde wîten
noch hât ze sagen,
den hôrt er sêre klagen,
wand er was gestorben dâ
des frîtags nâch judicâ.
dâvon sich an dem zil
zungern huop krieges vil,
wand manic man dâ was,
der im ze freuden las
daz leit und den ungemach,
daz an grâf ybanen geschach.
ouch vant der herzog dâheim
vil boten von bêheim
etlicher hôhen suppan,
die dem fursten lâgen an,
daz er sich furderte mit scharn
gegen bêheim ze varn:
dâ wolden si im und dem rîch
dienen flîziclich
und helfen überwinden sâ,
die im wider wâren dâ.
die boten êrlich
der herzog friderich
vertigt zirer heimvart,
daz im sîn gedankt wart.
ich gedenk niht mêre,
daz ein furst sô sêre
mit grôzer und rîcher gab
sich bereit hab
ze varen eine reise
sînen vînden ze freise,
als sich diser furste tet.
der vater im enpoten het,
swie er im und dem rîch
kæme hiwer helfelich,
des mües er immer geniezen.
nû lie er sich niht verdriezen,
swaz ez kosten mohte,
als verre als im tohte,
gap er unde lêch,
niemen er verzêch,
der ot in dûhte in der ahte,
daz er ez wol mohte
umbe in verdienen,
die sach man von wienen
füeren malhen swære.
dccxcv. hiemit kêr ich mit dem mære
von dem von ôsterrîche
hin wider an daz rîche.
dô der winder ende nam
und der summer kam,
albreht der kunic fruot
allez daz guot,
daz er zeinander mohte bringen
mit deheinen dingen,
daz gap er den herren,
die mit im solden kêren
gegen bêheim zetal.
ouwe der jæmerlichen quâl,
diu an im geschach
kurzlich darnâch.
lucifer der boesewiht,
dem man des giht,
er sulle gewalt haben
über ander helleraben,
durch sînes furstentumes nôt
einen hof er gebôt.
dar kômen durch sîn gebot
sathanas und astharoth,
belzebub und belial,
asmodeus und rukaval,
dar kômen ouch schier
ruffin und nottier,
die habent alle meisterschaft
über ander tiuvel unde kraft:
über si si fursten sint.
die wurden gestrâfet swint,
dô si zuo einander kômen,
dâ der hof hin was genomen,
von irem meister lucifern,
daz si sô træge wærn,
daz si niht mêre schüefen
den kristen jâmer unde wüefen.
lucifer in zorne sprach:
< gesellen, riht iuch darnâch!
welt ir niht baz schaffen,
sô wil ich den phaffen,
der ze meinze bischolf ist,
nemen in kurzer frist
und wil in setzen über iu
und wil daz tuon umbe diu,
wand er got ze haz
unsern frum schaffet baz,
denn ir alle tuot>.
des wurden vil ungemuot
die boesen geist al gelîch.
si schriren eislich
gegen lucifern,
wie nutze si im wærn.
iegelicher des verjach,
waz er ze leid und zungemach
sînem schephær het getân
beid an wîben und an man.
in zorn sprach sathanas:
< ich schuof doch, daz judas
sînen got verriet
gegen der jüdischen diet,
den er in verkouft,
daz er bestrouft
des lebens wart von in>.
< daz kom mir zungewin>,
sprâch lucifer;
< daz er gotes sun wær,
dâ het ich ez niht für,
unz er der helle tür
mit gewalt ûf brach,
dâ uns grôz ungemach
wart von kunt,
wand er uns zuo der stunt
nam even und adâmen,
von den uns al ir sâmen
dâher gefuoret wart
umb die missevart,
die si teten wider got,
daz si zebrâchen sîn gebot,
des hab wir schaden starch.
er nam uns ouch den patriarch
mit sînen sünen jacoben,
den si darumb müezen loben,
daz diu von sînem geslehte
ist her komen mit rehte,
diu des muoter ist,
der heizet jesus krist.
wær uns beliben der,
des hiet wir frum und êr>.
dô sprach sathanas in zorn:
< swaz wir verlorn
haben dâvon,
dâ bin ich unschuldic an:
durch unsern frum ich daz tât.
sît ez dan misserâten hât,
zwâre sô wil ich
dester baz müen mich,
meister, daz ich iuch ergetze
und ein anderz an setze,
dâ uns mêr guotes von geschiht.>
hin fuor der boesewiht
ze herzog johannes.
den überkam er des,
daz er in in sîn herze liez
unde in dârinne hiez
schaffen den frum sîn.
er lie in im dhein æderlîn
noch gelit deheinez,
grôzez noch kleinez,
er ersuocht ez von grunde,
ob er darinn iht funde
bêheimischer tucke,
die in nâch ungelucke
von sîner muoter erbten an
und von dem ungetriwen man,
sînem enen, kunig ottackern,
den man ræzen unde wackern
an allen untriwen zalt:
an sînen werken manicvalt
dicke daz schein.
judas grôzen mein
sathanas zuo der stunde
in sînem herzen enzunde,
wand er kurzlich
des bewac sich
an êren der verzeit,
daz er sich dheiner bôsheit
wolt lâzen für daz zil
dunken ze vil.
ûf mîn wârheit ich nim,
wære hie niden bî im
got als wonhaft gewesen
als bî judam, als wir lesen,
er hiet in ermordet,
als vil het er gehordet
in im valsches unde mein
sathanas der unrein.
hiet der mordær unguoter
gehabt vater unde muoter,
dâ hiet er an erzeigt
vor gote der geveigt
daz grôze mort hie,
daz er sît begie
an dem hôhsten unde werden
der im ûf der erden
zdem næhsten friunt gezalt was.
des überkam in sathanas,
daz er den wolt verderben
und mortlich ersterben.
ach, daz der mordær johan
niht gedâhte daran,
daz der kunic albreht
nâch rehter sippe zal reht
was bruoder sînes vater!
wærlich sô hât er
von got die wirdikeit,
daz er der kristenheit
vogt und hôhstez houbet ist,
dem zuo der selben frist
daz rîch was undertân:
swer daz rætet an
in übel und in gevære,
ein urteil hert und swære
über in gêt,
wand im sâ zestet
wirt widerteilet slehtes
nâch dem orden des rehtes
beide lîp unde guot,
der nur argen rât tuot
oder gegen dem getân hât,
der daz rîch inne hât,
als ez het mit reht
sîn veter, kunic albreht:
sô sold er über ein
hân vermiten den mein,
daz sîn herze und sîn sin
iht arges trahte wider in
oder hiet getraht daran
der herzog johan.
swer den entêrt,
den got alsô êrt,
daz er darzuo gediht,
daz er wirt gewîht
...
swer denne gegen im hât phliht
untriwen dheiner,
grôzer oder kleiner,
der ist gevallen sân
in gotes âht und ban
mit rehter urteil
und in êwiger râche seil.
des hab wir urkund mê
in der alten ê
denne in der niwen,
daz got von sînen triwen
sterclichen râch,
swaz den kunigen geschach.
het gedâht daran
der herzog johan
und het ez besorgt,
sô het er geborgt
sînen fürsaz unrein
und den schedlichen mein,
den er hie begie.
dccxcvi. nû hôrt, wie erz an vie.
drî grâven wol erkant,
der ein von palme was genant,
dem andern man jach,
er hiez von eschenbach,
der dritt hiez von der wart,
die brâht er an die vart,
daz si gehullen des
dem herzogen johannes,
daz si alle viere
den kunic wolden schiere
von dem leben scheiden.
mit triwen und mit eiden
si sich des verbunden
an den selben stunden.
dem tiuvel, der in darzuo
reizte spât unde fruo,
dem wolt der mordær verzeit
lônen sîner arbeit,
an swiu er aller gernist sæhe.
er gedâht:< ob daz geschæhe,
swie ich daz ane hüebe,
daz ich die siule undergrüebe,
diu ieze ûf ir treit
die êr der kristenheit
und der mit sînen handen
allen tiutschen landen,
leien unde phaffen,
fride hât geschaffen,
guot geriht unde suon,
wie möht ich immer getuon
gote groezern widerdriez,
denne daz ich stiez
die selben siule nider?
sô hüebe sich ûf wider
in allen landen werre;
daz gedig sô verre,
daz in den landen über al
groezer wurd der sêle val,
die scharhaft füern ze helle,
daz sathan mîn geselle
lucifern dem herren sîn
tæte dem gelîche schîn,
ob er als wol dienen kunde
als zuo der stunde,
dô er judasen riet,
daz er von triwen schiet>,
sus gedâhte im der man,
der herzoge johan;
< mit swie getânen dingen
ich daz mac zuo bringen
an dem kunig albreht,
sô hât der tiuvel des reht,
daz in der helle frôn
dester groszer sî mîn lôn>.
die mordær alle viere
vereinten sich des schiere,
si woldenz setzen ûf die wâg
an dem næhsten frîtac,
sô aller meniclich
got andæhticlich
sîner marter seit danc
und deheinen wân kranc
gegen dem andern hât
ûf argiu werc und tât
die vier untriwen vol
die westen daz wol,
daz des tags der kunic fruot
sîn selbes het deheine huot.
dar si bereiten sich
ze tuon die tât schedlich.
und dô si kômen sô nâhen,
daz si den kunic an sâhen,
dô schuofen die engel guot,
die den kunic heten in irer huot,
daz si im zuo den stunden
niht geschaden kunden.
ich wæn, daz schuof daz gebet,
daz man des tags begêt
umb des kunigs sælikeit...
nû het gewizzen ouch daran
gar ein biderber man
in ritterlichem orden;
der was bîhtic worden,
daz er gewizzen hât
der schedlichen meintât,
der man ze tuon het muot
an dem reinen kunic guot.
dem gap der bîhtigære
ein buoze niht ze swære
für alle sîne sunde,
daz er in kurzer stunde
den kunic warnen solde,
daz man im tuon wolde.
der selbe ritter niht liez,
er tet, als in der phaffe hiez.
mit sorgen, der er darzuo phlac,
an dem næhsten ôstertac
dô nam der selbe man
den kunic ûf hôher dan
und sprach:< ich wil iu warn,
ir sult daz undervarn:
iwers bruoder suon
wil übel an iu tuon;
understet ir daz niht,
ez ergêt ein geschiht,
dâvon ir fliest daz leben;
und sult ouch mir vergeben,
daz ich was an dem rât,
dô man ez an getragen hât.>
dccxcvii. nû tet der kunic als noch die,
die getriwe sint hie:
die vorschent - wil ich iu bediuten -
sich triwe gegen allen liuten.
der kunic wold ez dâfür hân,
im wolde gewinnen an
sînen erbteil dâmit
sîn veter mit dem sit,
daz er im eise
machte mit der freise.
zdem, der in warnte dô,
sprâch der kunic alsô:
< möht ich nur mit dir geringen -
ich trûwe wol gedingen
mit mînes bruoder suon.
swaz ich ze reht sol tuon
gegen im, daz wil ich schier
enden, daz hab hinze mir.>
dô sprach der ritter ze lesten:
< bewîse iuch got des besten!
diu rede, die ich hân getân,
diu ist nur durch guot getân,
gesæch ich iuch nimmer mêre,
sô behüet iu got lîp und êre.>
hiemit schieden si sich.
darnâch kurzlich
besant der kunic die herren,
die mit im solden kêren
gegen bêheim zetal.
nû kômen âne twâl
von meinze der bischolf,
peter, der ungetriwe wolf,
der von triere ouch dar kam
unde der von koln alsam.
zuo im ouch dar dans
von strâzpurc bischolf johans;
dar kom ouch an dem zil
von leien hôher herren vil.
den kunic si zuo den stunden
ze habspurg in der grâfschaft funden,
daz erbe ist der selben herren,
dâbî gar unverren
bî der arl in den kreizen
lît ein stat, ist bruck geheizen.
dâ het der kunic versliht,
gevertigt und verriht
mit bîgurteln swæren
und mit hellæren,
mit silber und mit golde,
swer die hervart varen solde,
sô grôzer miet er phlac.
und an sant philipps tac,
dô er von kirchen was komen,
dô het herzog johans genomen
den von meinz und den von kostnitze
und het heizen reden ditze
mit dem kunig albreht,
swaz im ze reht
zerbe an gevallen solde,
daz er nû daz haben wolde,
daz in der kunic des verriht
unde lenger sûmte niht.
des getrût er im wol.
der herzog untriwen vol
hiez ouch reden die hern,
er wolt sîn fürbaz niht enpern.
noch hiez er reden genuoc,
des die herren kluoc
verswigen durch guot.
dccxcviii. den kunic hôchgemuot
nâmen si besunder
...
und sagten im die bet,
die sîn veter tet
von worte ze worte
hinz ende von orte.
dô der kunic lobesam
von den herren vernam
dise vorderunge,
die sîn veter der junge
gegen im hât,
dô ruoft er in drât
und hiez in dar gân.
er sprach:< veter johan
unde lieber sun mîn,
dû solt des gewis sîn,
daz ich dich kurzlich
mit lieb und minniclich
verrihte, swaz ich inne hân,
daz dich ze rehte erbet an
von mînem bruoder, dînem vater.>
den von meinze bat er,
daz er im wær geholfen des,
daz der herzog johannes
guoten muot næme,
unz er die reise wider kæme,
sô wold er in als drâte
verrihten nâch der fursten râte.
noch sprach der kunic albreht:
< niht alein, daz dich ze reht
von unserm erbe gehôret an,
halt swaz ich gekoufet hân
umbe mîn eigen guot,
des hân ich willen unde muot,
dâ sol, veter mîn,
dîn teil ouch inne sîn,
daz dû mir der êre
hâst ze danken immer mêre,
ich wil an furstlichen sachen
einen man ûz dir machen,
der sich wol mac genôzen
allen fursten grôzen>.
von sînes herzen bitterkeit
herzog johans stille deit,
daz er nie niht gesprâch,
swie vil der kunic guotes jach.
< von meinze herre mîn,
uns beiden sult ir sîn
und der von basel, ir bêde,
geziuc aller der rede,
diu von mir hie ergie,
und daz lob ich im hie
bî den triwen sicherlich,
der ich im und dem rîch
und ouch in schuldic bin>.
murmlent von dem kunic hin
gie der herzog johan.
der kunic ruoft in aber sân,
er sprach:< veter, gê her;
daz man dir dester mêr
êren müeze jehen,
soltû ahten und spehen,
swâ si dir gevallen,
ûz unsern liuten allen
von aller der herschaft
unser erbschaft
dâ wel dir ûz besundert
verdacter ros hundert
und swaz dâ liute gehôret zuo.
die heiz morgen fruo
dîner ritter einen,
den dû darzuo wilt meinen,
in unser kamer gân,
und swaz si sullen hân,
daz er daz her ûz nem,
als vil als im gezem,
zirer vertigunge>.
der ungetriwe junge
unwirdiclich enphie
die rede, die hie
der kunic im zêren tet.
niht ander antwurt er het:
< nû walte sîn unheil,
sît ich mîn erbteil
mit allen mînen sinnen
von iu niht kan gewinnen>.
nû was zît, daz man sold ezzen,
und was nâhen gesezzen
daz gesinde über al.
der kunic zuo dem mâl
sazte tugentlich
den von meinz ze sich,
und die wîl er wazzer nam,
ein juncherre kam,
der truoc an dem zil
grüener schapel vil
von salvei und von rûten:
< her kunic, enphâht die trûten
meine! lieht unde glanz
nû sezt ûf einen kranz!>
< entriwen, daz sol sîn.>
der kunic nam diu schepelîn,
swaz ir der knabe het,
und gie sâ zestet
nâch dem tische hin zetal.
die herren er über al,
der lie er deheinen,
grôzen noch kleinen,
er muost sich lân gezemen
ein schapel ze nemen,
und dô er kam fürbaz,
dâ sîn veter saz,
ûz den schapeln er las
daz schoenste, daz darunder,
sazt er im ûf tugentlich.
an sînes herzen griulich
grimmiger gebâr
moht man wol nemen war,
daz dem wolf unguot
übels was ze muot.
ei, got von himelrîche,
möht ich dem kunig ellensrîche
erwunschen von dîner gunst,
daz er hiet orakels kunst,
der an der liut urbære gar
ires herzen wart gewar,
wie ir fürsaz und ir muot
stüende zübel oder ze guot!
het der kunic albreht
an des vâlandes kneht,
der dâ an triwen snabt,
die selben kunst gehabt,
sô wer er wol worden inne
des hazzes und der unminne,
die er im truoc in dem herzen,
dâvon er des tôdes smerzen
leider sît enphienc.
der kunic zdem tische gienc
frôlich unde az,
und die wîl er dâ saz,
dô kômen im mære,
daz diu kunigin wære
komen sô nâhen,
swer zuo ir wolde gâhen,
der fund si in zwein mîlen.
des wart an den wîlen
der kunic harte frô,
wand ez het sich gefüeget sô
von den unmuozen sîn,
daz er von der kunigin
lange gewesen was.
lûter als ein spiegelglas
was zwischen in
triu, lieb und stæter sin;
des gehullens under in zwein
sô gar über ein,
daz si was sîn und er was ir.
man sagte alsô mir,
daz von warnung diu kuniginne
was ouch nâ worden inne
des hazzes, den dem kunic kluoc
sîn veter johans truoc,
und darumb îlt si dester baz,
ob si möht undervaren daz,
daz si die ungewârheit
des kunigs unverzeit
mit irem wizzen underfüere,
daz si in alsô niht verlüere.
dccxcix. der kunic ob dem tische
wiltpræt unde vische,
daz schoenste und daz beste,
daz er vor im weste,
mit sîn selbes hant
für sînen vetern sant
ûf den gedingen,
daz er in wolde bringen
dâmit, als man noch tuot,
von boesem und von argem muot.
nâch der wârheit sag,
sô hân ich mîn tag
mich halt nie versehen,
daz mir leit solt geschehen
mit fürsatz und dhein haz
von dem, der mit mir gâz
des selben tages het.
der kunic alsam tet.
dô vervienc ez in leider niht.
der veige boesewiht
gotes widerzæm
tet gelîche dem,
der dâ got verriet
des tages, dô er hiet
in guotes friundes wîse
genomen die spîse,
diu got ze geben zam:
daz was sîn lîchnam
und sîn heiligez bluot,
daz judas der unguot
unwirdiclichen tranc.
darumb er versanc
in des jâmers gusse
ewiger verdamnusse.
alsô sol ez ergân
dem herzogen johan,
der judasen wart genôz,
umbe sîn untriwe grôz;
wand er reht als judas -
dô er mit got het gâz,
er sleich zuo den juden,
den selben helleruden
sînen hern und sînen got
verkouft er in in den tôt
umbe drîzic phenninge -
mit dem selben gedinge
boesen unde swach
herzog johans hin nâch
nû gelîch was
dem verrætær judas,
wand der selbe johannes
vil kûm erbeit des,
daz man gezzen het.
dô gie er sâ zestet
zuo den vier verrætæren
êren unde triwen læren,
die ich iu ê hân genant,
mit den wart er zehant
über ein und ze rât
des mordes und der meintât,
der si ze tuon heten muot.
die boesewiht unguot,
dô den des kunigs vart
vergewisset wart,
daz er an den wîlen
zder kunigin wold îlen
mit kleinem gesinde,
dô bereiten si sich swinde
zuo dem tôde sîn
und îlten vor hin an den rîn.
dâ stuont daz schef bereit,
dâ man des kunigs mit beit.
dô îlten si hin an,
der herzog johan,
der nâchvar judas,
und swer in dem scheffe was,
den begund er ûz trîben,
niemen lie er dâ belîben,
der dem kunic nutze wære.
< wol ûz!> der mordære
zuo in allen sprach,
< der kunic wil hân gemach!>
übellich und ungefuoc
er si her ûz sluoc,
der er dinn niht wolde hân.
nû hete einen man
der kunic albreht,
der was im gar gereht
und er im herwider.
an den selben sider
zorniclichen dans
der herzog johans
und wold in ûz trîben.
er sprach:< ich sol belîben,
daz enphalch der kunic mir.>
grôzer wunden vier
sluoc er im sân.
alsô treip er in dan.
der selbe man versunnen
mit bluote überrunnen
den wec kêrt hin wider.
dô bekom im sider
der kunic und frâgte in der mære,
wie er sô gehandelt wære.
der amtman dô sprach:
< mir tet disen ungemach
herzog johans, iwer veter>.
< nû wârumbe tet er
disen schaden dir?>
< herre, dâ sult ir
iuch vil rehte nâch verstân:
er wolde niemen lân
in dem scheffe belîben.
er begund ûz trîben,
al die iu gehôrten zuo.
wârumb er daz tuo?
dâ verstêt iuch selben nâch.>
der kunic dô zuo im sprach:
< des ungemaches und des schaden,
des dû bist überladen
von mînes vetern hant,
des sî mîn triu dîn phant,
daz ich dich des wil
ergetzen in kurzem zil.
nû zurn al ze sêre niht.
ich weiz wol, diu geschiht
von sînem zorn ist geschehen:
er hiet gerne gesehen,
daz ich sîner hant
eigeniu lant
het gemacht undertan -
der muoze mac ich niht gehân
von andern sachen iezuo;
daz aber ich tuo,
swaz billich ist und reht>,
sprâch der kunic albreht,
< an den selben dingen,
des wil ich in bringen
kurzlichen inne:
sô ich schierist gewinne
von der sach die zît,
diu ieze an lît
mir und dem rîch,
sô tuo ichz williclich>.
der amtman dô sprach:
< daz mir der ungemach
von sîm zorn sî geschehen,
des mac ich wol jehen;
wand als verr ich kan>,
sprâch der amtman,
< an liuten ûz nemen,
sô muoz mich zemen,
sîn fürsaz und sîn muot
stê niht ze guot.
daz zeigte begarbe
sîn gestalt und sîn varbe.
ich enweiz, waz ez bediute -
ich gesach nie liute
sô schiechlich gebâren,
als die mit im wâren
komen zuo des rînes staden.
nû geb got, daz mîn schaden
von im sî der leste>,
sprâch der triwen veste,
< der müest ot vil schier
verklagt werden von mir.>
dâmit reit er für sich.
der kunic kêrt ouch den strich
zdem scheffe an den rîn.
die dâ warten sîn
in boesem fürsatz unde muote,
die heten des huote
und bewarten daz swinde,
daz des kuniges gesinde
lutzel iemen mêre
tete hin an kêre.
daz bewarten si alsô:
wande alzehant, dô
der kunic an daz schef getrat,
dô schuben si von stat
und liezen ouch niemen an
...
diser mortlichen vâr
nam der kunic niht war.
und dô er kam über den rîn
und gesaz ûf daz phert sîn
und dannen wolde rîten,
an sîner zeswen sîten
bî im man rîten sach
den von eschenbach,
winsterhalp sich zuo im scharte,
der dâ hiez von der warte,
sô reit hinder im zehant
der von palme genant.
alsô riten si hin.
nû sûmt sich hinder in
johans der gotes widerzæme,
daz daz schef niht gâhes kæme
hin über des rînes fluot,
mit den sîn er daz behuot.
und dô daz geschach,
dô îlt er hin nâch.
nû hetens an der wîle
wol ein welhische mîle
von dem wazzer geriten
und heten dâ gebiten,
als ich hân vernomen,
dô si wâren komen
in ein buschach dicke.
nû rant her ze blicke
herzog johans und schrei sêre:
< nû beitet niht mêre!
tuot, des uns ist muot!>
dccc. zehant der unguot
von eschenbach niht lenger beit,
der rehtenhalp bî im reit,
er greif dem kunig in den zoum;
und dôâ der kunic des het goum,
er wânte, daz er schimphen wolde -
dâfür erz verstên ouch solde -
unz daz der von eschenbach
freidiclich zuo im sprach:
< her kunic, dâ lât von!
dâ ist niht mêr schimph an>,
und dô der kunic valsches bar
des ernstes wart gewar,
daz si in übel meinten,
als si im bescheinten,
dô wolt der helt zier
sich haben gewert ir:
der im den zoum het gezuct,
an den er dô druct.
dô ructe der von palm daz swert
unde sluoc dem kunic wert
ein wunden durch die stirn
zetal in daz hirn
für diu ougen her ab.
den andern slac im gap
der von der wart,
durch sîn antluz zart
sluoc er an den stunden
dem kunig eine wunden
über die nasen vorn
unz beidenthalben über diu ôrn.
an den selben wîlen
sach der kunic zuo îlen
sînes bruoder suon.
waz solt der dâ tuon?
er rief an in schier:
< lieber veter, hilf mir!>
der mordær vil veige:
< mîn helf ich dir erzeige>,
zuo dem kunic sprach.
ruckehalp er durch in stach,
daz daz swert hie
vor zuo der brust ûz gie.
niht lenger dô beit,
der hinder im dô reit,
hinden durch den nac
sluoc er im einen slac,
den hals wol halben ab.
dâvon er sich ergap,
alsô daz man den werden
sach vallen zuo der erden.
zuo aller der bôsheit,
die ich iu hân von im geseit,
begie der veig an êren toup
dannoch den rêroup:
ûf des kunigs phert er saz.
hin randen si ir strâz,
si vier und ir gesinde
gâhten hin swinde.
si fuorte mit der vart,
der dâ hiez von der wart,
ûf sîner veste ein,
diu hiez altenvalkenstein.
wizz iemen baz denn ich,
der selbe lêre mich
klagen den herren
...
den getriwen und den reinen.
klagen unde weinen
sol man billich
die hôchgeborne lîch
umb maniger hande tugent,
der er von sîner jugent
unz an sîn ende hât gephlegen.
ach, zarter got, waz ist gelegen
an im hôher wirde!
wand alliu sîn begirde
stuont nâch zweier hande lob -
daran swebt er ouch ob
allen fursten mit genuht -
albreht, diu hôchgeboren fruht,
mit grôzem flîze ranc
nâch zweier hande danc,
gotes und der werlde hie.
hôret, wie er daz begie.
ist daz rîche, sô man seit,
ein geistlichiu wirdikeit,
der got êr, kraft und gewalt
darumbe hât bezalt,
swer inne hât daz rîch,
daz er êrlich
witiben und weisen
beschirmen sol vor freisen,
den ellenden und den phaffen
sol... schaffen
guot geriht und reht,
sô hât der kunic albreht
wol verdient den lôn.
swaz von der durnîn krôn,
von den nageln und von dem sper
got hât enphangen herzensêr
durch uns ûf diser erde,
daz er des teilhaft werde,
darumbe heizet daz rîch,
disiu kleinât loblich
unde heilikeit vol
daz si der kunic haben sol
stæt in sîner phleg,
sô daz er alweg
in gedanken sulle hân,
swaz got daran
mit gedultigen siten
marter hab erliten
durch die durftigen und durch die armen,
daz ims der ouch lâz erbarmen,
den got mit den sælden ziert,
daz er darzuo erwelt wirt,
daz er des rîches phlegen sol.
daran hât wol
mit aller sîner maht
der werde kunic gedâht,
der hie lît verderbet
und jæmerlich ersterbet.
got, durch dîn rehtikeit
rich ditze herzenleit.
dccci. nû seht, in welher schuld er stê,
der an im begie diu rê,
dâvon an diser frist
vil ze klagen ist,
daz man niht richet drât
die grôzen meintât,
diu dâ ist ergangen.
jâ wart nie enphangen
ein flust sô schedlich
als an dem kunic loblich,
des man noch wol wirt gewar.
frides und gerihtes bar
wâren tiutschiu lant,
ê sîn ellenhaftiu hant
des rîches zepter nam,
daz ir wol gezam.
ir witiben und ir weisen,
der iuch ie vor freisen
beschirmt und vor unreht
...
der leider nû ist tôt;
klagt ir den, des gêt iu nôt.
und swie den mordæren
als gehaz wæren
umb den kunic albreht
...
...
zwâre sô verburg
ir dheiner sich des nimmer,
ein bitter tôt grimmer
müese volgen in,
die dâ fluhen hin,
dô daz mort geschach.
si liezen in wesen gâch
ze fliehen alle viere.
nû kom ouch vil schiere
des kunigs mortlicher pîn
under daz gesinde sîn.
die herren, die der scheffe warten,
jæmerlichen si gebârten
und grôzer klage si begunnen,
ê si diu schef gewunnen.
der bîte si verdrôz.
daz îlen was grôz,
daz die vergen teten hin,
die diu schef brâhten in.
dô si diu über brâhten,
die hern îlten und gâhten
und komen in kurzen stunden,
dâ si den kunic funden
ûf der erden ligen,
der was leider nû verzigen
kraft unde rede;
doch er die hende bêde
ûf gegen got rahte,
und swie sô er mohte,
erzeigt er mit gebære daz,
daz er gerne tæte baz,
liez in des tôdes bitterkeit.
grôziu lieb und triwe jeit
freud ûz des bischolfs herzen,
jâmers unde smerzen
sach man in phlegen
und von castel hern dietdegen,
als schiere der ersach
des kunigs ungemach,
daz er wolde sterben,
dô begund er werben,
daz man wîste in,
wâ die mordær hin
wæren entwichen.
den wart nâch gestrichen
von dem castellære.
jæmerlicher gebære
der bischolf began.
er kust den tôten man
an wange und an munt,
dâ zuo der selben stunt
vil bluotes über was gerunnen;
doch was er sô versunnen,
swie harte er ez lît,
daz er hete bit
sô lange sîner klag,
unz daz er gephlac,
des er ze tuon het reht:
den kunic albreht
mit maniger rede suoze
ze riwe und ze buoze
und ze grôzer andâht
mit manung er brâht.
allez, daz ein man,
dem der tôt hât gesiget an,
mac erzeigen mit gebâr,
daz in fürwâr
rûwen sîne sunde,
daz moht man zuo der stunde
an dem kunic schouwen.
ich wil des got getrouwen,
des bittern todes pîn
sul sîn meistiu buoze sîn
für alle missetât,
die er ie begangen hât.
ei, dû vil hôher got,
wær ez niht wider dîn gebot,
sô wæren mîn gedanc
tief, breit unde lanc
trahtend und suochunde,
wârumbe dû gunde
unde verhengte des,
daz der mordær johannes
sô gar umbsust hât getân
den tôt disem man,
der mit dheiner schulde
wider dîn hulde
nie verdiente dise nôt
noch sô getânen tôt.
wes wil ich aber irregên,
swenn ich prüeve und verstên,
daz ze maniger frist
hie vor geschehen ist,
als ich iu kunt mache.
der anevanc solher sache
huop sich zuo der zît,
dô über al dis werlt wît
nur funf mensche wârn:
abel, adâmes barn,
kayn sîn bruoder sluoc.
der selben ungefuoc
verhengt got umbe daz,
daz abel besaz
umb den unschuldigen tôt,
den er leit âne nôt,
hernâch, dô uns der wec
und der ab geworfen stec
zuo des himels ûfvart
gemein unde offen wart,
die freud, diu nimmer wirt min:
sô wart der mordær kayn
erteilt dem ewigen fiwer
umb die tât ungehiwer,
die er tet an sînem bruoder.
alsô des tiuvels luoder,
herzog johans,
in lucifer grans
sich gesenket hât
mit der meintât,
diu an diser frist
von im ergangen ist.
sô hân ich des trôst,
diser tôt hab erlôst
den kunic von aller pîn
...
dcccii. nû hôret, wie ez hie
ob dem kunig ergie.
mit maniger zâher gusse
grôze erkantnusse
brâhte den kunic an
von strâzpurc bischolf johan,
und dô des tôdes kraft
an im wart sigehaft
und daz er tôt was,
alrêrst an sich las
der bischolf jâmer unde nôt
umbe des kunigs tôt.
zwâr des het er reht,
wand der kunic albreht
was ie gegen im wol
triun und genâden vol
und erzeigt im daz genzlich.
dô der bischolf jæmerlich
ob dem kunic lange klagt,
nû was daz mær gesagt
ze brucke in die stat.
nû îlten her ûz drât,
den diser tôt gie ze herzen,
jâmer unde smerzen
...
den man ob im enpôrte.
ez werte harte lange,
daz mit gedrange
man unde wîp
kusten den tôten lîp
und die hôchgeboren lîch,
dô daz volc sô gemeiniclich
lief ûz der stat.
dô hiez der bischolf drât
den kunic heben und tragen
ûf ein bereiten wagen,
der ûz der stat was komen,
wand er het vernomen,
und ob man niht in
schiere bræhte hin,
ez liefen her ûz swint
die frouwen und diu kint
mit der kunigin samt.
freuden was verdamt
daz volc allez, daz hie
mit dem wagen gie.
man sach si grôz klage phlegen.
nû hôret, wie der dietdegen
von castel gevar.
sîn herz im sêre swar
umb des kunigs tôt.
des hiet er gern in nôt
die schuldigen brâht.
ûf dem weg er ergâht
irer dienær drî,
die andern beliben frî,
daz mans iht moht ergâhen,
wand diu burc was sô nâhen,
dâ si fluhticlichen
kômen ûf gestrichen
balde und niht sein.
altenvalkenstein
hiez diu selbe veste.
dô der von castel weste,
daz er dâ schüef anders niht,
dô kêrt er algeriht
mit den gevangen wider.
die wurden alle sider
gesleiphet und verderbt
und alsô ersterbt,
als si verdienet heten.
vil wurden si gebeten,
daz si ir mêre nanden,
die si erkanden
an der tât schuldigen.
des was man verzigen,
wand si den tôt ê dolten,
ê si si nennen wolten.
si wurden an den stunden
ze pherden gebunden
und gezogen alumbe,
daz wîse unde tumbe
gesâhen die râch,
diu an in geschach.
dccciii. nû merket, wîp unde man,
swer ie herzenliep gewan,
daz dem herzen sîn
niht lieber moht gesîn,
sô dem daran missegêt,
wie sîn herz bestêt
aller freuden lære,
und aht, wie ir wære,
dô si vernomen het
diu kuniginn elspet,
daz si alsô het verlorn
den fursten hôchgeborn,
der si wærlich
het lieber denne sich
gehabt von kindes jugent.
swer al sîn tugent,
der er gegen ir phlac,
alle sîne tac,
mit worten wold ûz legen,
der müest mêr kunste phlegen,
denne man haben sach
hern wolfram von eschenbach
oder hern hartman von ouwe.
ich wæne, daz dehein frouwe
ieze inder sî,
der daz geluck won bî,
daz si muge gehân
sô gar nâch wunsche einen man,
als an kunig albreht het
diu kuniginne elspet.
dâvon prüeft, welich smerze
besaz ir getriwez herze,
dô si gefriesch daz mære,
daz er verderbet wære.
vor leide ir diu unmaht
benam kraft unde maht,
daz si für tôt lac
und sehens noch redens phlac,
als si wolt verderben.
man wânt, si wolde sterben.
iriu freudenlôsiu kint
diu schriren sô swint
in dem himel ze got
und klagten dem die nôt,
die si sâhen an der muoter:
< ach, starker got guoter,
sul wir verloren hân
den allertiuristen man,
den kint ûf der werlde hie
zuo vater gewunnen ie,
und sol uns des selben pîn
von dir ergetzunge sîn,
daz dû an disem zil
uns, herre, tuon wil
an der muoter alsam,
sô müez wir immer gram
disem tage sîn von schulden,
der uns sô gar von dînen hulden
hiute trîbet unde jeit.
wâ ist dîn barmherzikeit,
die dû, herre got, begienge,
dô dû an dem kriuze hienge,
dâ dû den vater bæte,
daz er niht leides tæte,
die dâ, süezer got zarter,
dich nôten maniger marter?
lieze dû dich die erbarmen,
sô tuo alsam uns armen
und ner uns daz getriwe wîp,
von der werden lîp
wir sîn geborn.
gedenke, daz wir hân verlorn
von den ungenâden dîn
flust, der wir immer mêre sîn
hie zder werlde unergezt.
jâ, hâstû uns entsezt
freuden alsô gar,
daz wir immer mêre bar
müezen wesen senftes muotes.
waz bedorft wir mêre guotes,
denn sô wir den man
gesunden sâhen an,
der uns ze vater was benant
und des ellenhaftiu hant
uns het erworben die êre,
daz über in niemen mêre
was herre denne dû aleine?
hôher got, nû bis niht seine
gen uns mit der ergetzunge>,
schriren die weisen junge
< und ner uns die frouwen.
anders wir leider schouwen
solhen jâmer müezen,
dû welles uns in büezen,
unsriu herz bresten enzwei>.
von dem grôzen geschrei
daz ob ir geschach,
diu kuniginn ûf sach
unde kom ein teil herwider.
niwe klage huop sich sider,
diu werde frouwe hôch
sprâch:< den ich ie flôch
durch sîn bitterkeit,
dem wær ich nû bereit:
daz ist der bitter tôt,
der mich in solhe nôt
gestôzen und gesenket hât,
diu an mir nimmer mer zergât;
mit dem wold ich nû gerne varn.
sît zuo den freudenlôsen scharn
ich hin für gezalt bin,
sô nim mich dâhin
und si dir alles vergeben,
daz dû von dem leben
den hâst genomen,
der genzlich volkomen
in mînen ougen was.
mîner ougen spiegelglas
was er, sô ich in sach -
ach wê und immer ach!
wie sol ich geleben! -
an dem mir got het gegeben
den hort ganzer freuden.
jâ, moht ich wol geuden
vor allen den frouwen,
die man mac schouwen
lebend ûf der erden,
sît ich des werden
von êrst ie kunde het,
daz er nie getet,
daz mir wære leit.
ouch het mich sîn wirdikeit
zuo den êren brâht,
daz mîn houbt bedaht
diu krône, diu an lob
allen krôn swebt ob.
sol ich der êrn
hin für enpern,
ach, herzog johans,
daz dîn swert niht dans
durch mînen freudenlôsen lîp!>
hin seic daz getriwe wîp
âne sin und âne maht.
nû het man ouch den kunic brâht
in den hof, dârinne
was diu kuniginne
mit irem gesinde.
ein geschrei swinde
huop sich unde jæmerlich,
dô diu kint alle gelîch
über den vater liefen,
der grôzen wunden tiefen,
dô si der gar
wurden gewar,
alrêrst huop sich ein klagen,
daz ich fürwâr wil sagen,
daz ich gefriesch nie
solhen jâmer als hie.
ez wart nie tôtes mannes lîp
von manne noch von wîp
zuo deheinem zil
gekusset sô vil
an geliden sîn.
dô diu kunigin
erhôrt in der unmaht,
daz man in het brâht,
umb den ir herze jâmer het,
nû hôret, waz si tet.
nieman si ir daz weren lie,
si stuont ûf unde gie,
dâ der kunic lac.
des jâmers, des si phlac
mit kleglicher gebære,
swer der man wære,
het er niht geweint,
des herze wær ersteint,
diu kuniginne kluoc,
dô si geklagt genuoc,
swaz herren wâren dâ,
die begunden si sâ
füeren her dan.
von strâzpurc bischolf johan
trôst si zuo der stunde,
sô er beste kunde,
und riet ir, waz si tuon solte
zuo dem leide, daz si dolte,
daz nû ze tuon wær daz beste,
unde dô si aller leste
gie her dan von im,
si sprach:< her got, nû nim
disen ougenblic mîn,
daz ich in bluotvarbem schîn
den hiute sehen muoz,
der mir trûrens buoz
und alles leides hât getân,
sît ich in ie gewan;
got herre, unde hân ich
ie iht getân wider dich
mit solher angesiht,
dâ geselleschaft und phliht
hât mit diu hôchvart,
sît ich gekrônet wart
mit im ze nurnberc,
der gedanke und der werc
hâstû mîn herz unsuoze
hiut gesazt ze buoze:
reit disen jæmerlichen blic,
der mich in jâmers ric
hiute gestôzen hât,
der an mir nimmer mêr zergât>.
dccciv. nû lât iuch gezemen
merken und vernemen,
wie von ôsterrîch
herzog friderich
gebârte darzuo
unde wie er tuo,
dô er des vater tôt vernam,
daz leide mære im kam
an dem niunten tag.
zwîvalt was sîn klag:
er klagte sînes vordern tôt -
zwâre des gie im nôt -
dô klagt er zdem andern mâle
die jæmerlichen quâle,
daz der kunic hôchgeborn
sînen lîp het verlorn
sô gar mortlich,
daz dem fursten rîch,
dô man daz mort an im tet,
niemen mit gevolget het,
der ze der geschiht
het getân iht.
mit im kleglich
in stîr und zôsterrîch
in ietwedern landen
alle, die erkanden
albrehten den kunic balt
und sîne tugent manicvalt,
den was von herzen umb in leit.
fridrich der furste unverzeit
menlichen muot,
als der unverzagte tuot,
liez an im sehen.
darnâch und im was geschehen,
wîslichen er gebârt:
er sande mit der vart
hinz bêheim und hinz merhæren,
swaz dâ veste wæren
unde stete, die man
im sach wesen undertân
von sînes vater wegen,
der hiez er wol phlegen
und mit koste nemen war.
von ôsterrîch er dar
hiez füeren allen rât,
und swes man durft hât,
daz hiez er füern dâhin,
weder mêr noch mîn,
denne dô der vater lebte.
den bêheim er widerstrebte
in irem lant dâheim.
die hôhen bêheim -
an den sorg und vorhte
solhe zagheit worhte,
die si heten ûf den kunic:
den kanden si sô frumic,
daz er des lie niht,
er kæme al geriht
in ze schaden dâhin;
sêr vorhten si ouch in,
den man herzog nande
zôstrîch und in stîrlande -
wie si der beider hulde
gewunnen irer schulde,
daz wurben si starc
mit maniger botschaft karc,
die si heimlich
tâten gen ôsterrîch.
und dô der gevære
heinrich der kernære
wart wizzenhaft,
der sîm wîb eigenschaft
jach ûf diu lant -
er het ouch in sîner hant
daz kurzlichen zuo der stunt -
dô im diu sach wart kunt,
sîne boten er sant
ze beiern in daz lant
und hiez herzog otten klagen
der bêheim verzagen,
daz si an im wolden tuon,
wand si aber umbe suon
wurben an daz rîche
und an den von ôsterrîche.
dô herzog otte dô vernam
die botschaft, diu im kam,
daz im sîn ôheim kleit
der bêheim zagheit
und ir ungetriwe werc,
den von wirtenberc
besande herzog otte sâ.
der kom ouch zuo im dâ,
wand er ouch ungereht
dem kunig albreht
was zuo der wîle.
die huoben sich mit île
hinze bêheim an die vart,
herzog otte und grâf eberhart
von wirtenberge geheizen.
dô ir in bêheimischen kreizen
die bêheim wurden gewar,
die kômen alle dar.
sînen ôheim hie
der von kernden enphie
und sîn wîp diu kuniginne.
dô si si brâhten inne
irer meinunge,
alte unde junge
ze bêheim in dem lant
wurden besant,
die ot heten herren nam.
dô meniclich kam,
der ot dar wolde
komen oder solde,
die zwên listigen man
huoben dô an
ze reden mit in,
swâ si wolden hin
von irem herren kêren,
< von triwen und von êren
werdet ir gezalt>.
etlich wârn sô balt,
daz si sprâchen für den munt:
< uns ist daz wol kunt,
daz er hât niht,
als man an im siht,
der maht noch der kraft
von sîner erbschaft,
dâ er uns mit beschermen mug.
seht, waz er uns danne tug
ze kunic hie ze lant:
mit strîtpærer hant
mac er dem kunig und dem rîche
noch dem von ôsterrîche
deheiner wer gephlegen>.
dô begund für legen
von beiern herzog otte,
wie manic strîtpære rotte
von manigen landen kæme,
swen der kunic næme
her nider sîn vart.
von wirtenberc grâf eberhart
swuor in manigen eit,
wie er in helfe wær bereit,
alsam herzog otte tet.
wes sich der kunic vermezzen het,
kæm bêheim daz lant
noch eines in sîn hant,
waz er dâ wunders wolde tuon -
weder frid noch suon
dehein bêheim fürbaz
gewunn vor sînem haz,
die wîl er hiet daz leben,
des het sich für geben
der kunic albreht -
manic red unsleht
und diu niht wâr was,
den bêheimen vor las
herzog ott ûz beierlande.
vil boten man sande
hinz sahsen und hinz pôlân.
dâ suocht man an
die fursten vermezzen,
die dâ wârn gesezzen,
daz si dâ kæmen hin
und sich verphlihten mit in.
der kom dar genuoc.
dise zwên man kluoc
durch nît und durch haz
den pôlân sagten daz,
si heten disiu wort
von kunig albrehten gehôrt,
ze swie getâner stunde
er bêheim überwunde,
sô wold er mit her sân
varen gegen pôlân
und wolt si betwingen.
mit solhen teidingen
brâhten siz daran,
daz ein sicherheit wart getân
zwischen den landen beiden
mit brieven und mit eiden
an einander niht ze lâzen.
hie mit ir strâzen
die von pôlân riten.
nû begunde biten
von kernden herzog heinrich
den von beiern flîziclich
...
und mit im hinz den kutten kæme
und der grâve eberhart,
daz geschach mit der vart.
unde dô si kômen dar,
mit maniger freidigen schar
enphiengen si die kuttenære,
âne perhtolt der pirchnære,
der von êrste hinze leste
an kunic albrehten was veste,
daz er ir dô niht beit.
hinz ôsterrîch er reit,
der selbe man fruot
het ein veste guot
von dem berge kûm ein mîle,
diu wart an der wîle
von dem kernær vermezzen
und von den sînen besezzen.
daz im doch lutzel tohte,
wand er im nihtes mohte
getuon mit dheiner gevære,
daz der veste schadbær wære.
und die wîle si dâ lâgen
unde des besezzes phlâgen,
dô kômen boten gestrichen,
die sagten gewislichen
diu wârhaften mære,
daz der kunic tôt wære,
und wie er verdorben was,
an den brieven man daz las.
und dô ez in wart geseit,
ir deheiner lenger beit,
der von kernden niht trage
îlte gegen prâge,
sô kêrt mit sîner rotte
hinz beiern herzog otte,
sô kêrt hinz swâben an der vart
von wirtenberc grâf eberhart.
alsô zestuben si dâ.
ob ietweder hernâ
des kunigs tôt klagte?
niemen mir daz sagte;
doch ist mir daz kunt:
swer sich zaller stunt
des andern leides freut,
daz dem sich entsleut
leit unde ungemach,
als dem von wirtenberc geschach
von keiser heinrichen.
nû lât in hin strîchen.
ez kumt noch die zît,
daz im sîn got buoz gît,
dem und manigem sundær swære.
dcccv. hiemit kêr ich mit dem mære
gegen ôsterrîch.
der herzog friderich
vor nie sô sêr getraht,
wie er mit grôzer maht
gegen bêheim kæme
und dâ râche næme
an der bêheimischen diet.
vil schier er sich beriet
mit sînem wîsen rât
der hervart, der gedâht hât
sîn vater mit scharn
ûf die bêheim ze varn
und rechen die smâcheit,
die er und sîn vater leit,
daz die bêheim brâchen
ir triu an allen sachen,
der si heten gesworn
dem kunic hôchgeborn
und ir hantvest gegeben,
des man si nû sach widerstreben,
die smâcheit wold er
hin für nimmer mêr
in sînem herzen tragen.
und in den phingstagen
der herzog unverzeit
gegen prespurc reit.
dort sach man zuo im draven
von trentsche den grâven,
der dâ heizet mathias.
und dô der zuo im komen was,
dô vergewiste ern,
mit funf hundert spern
und mit tûsent schutzen,
die sich wol nutzen
bî den vînden liezen,
an einander si gehiezen
ze helfen flîziclich.
hiemit herzog fridrich
reit wider gegen wienen.
die im dâ solden dienen,
die wurden besant
in ietwederm lant,
und die in kernden wârn,
die hervart ze varn.
swaz dâ getraht wart,
des wart mit der vart
gewarnt von beierlant
der herzog ott genant.
der listige man
hinze kernden sân
sîm ôheim herzog otten
sande sîne boten
und treip den darzuo
spâte unde fruo,
er solt hinz ungern senden,
mit boten behenden
werben flîziclichen
an grâven heinrichen -
den selben helt balt
grâf yban man ze bruoder zalt:
mit dem sold er drât
eine hîrât
machen unde tuon,
alsô daz des unger suon
sîne tohter solde nemen;
des wold er sich lân gezemen.
und swaz im vor het
burge unde stet
in kreine und in kerndenlant,
die mit gewaltiger hant
im het genomen niulich
der herzog von ôsterrîch,
die gewunn er im alle wider.
über die sache sider
herzog otte datz meran
frâgte râtes sîne man,
die sînes râtes phlâgen
bî den selben tagen.
die gehullen des ze leste,
mit swiu und er weste,
dâmit er möht zuo komen
des, daz im wær genomen
ze kernden und ze kreine.
her kuonrât von oufensteine
mit der botschaft wart
gesant hinz ungern die vart
umb die sache rîten.
nû was an den zîten
von walsê her uolrich
bereit gen ôsterrîch
und hinz bêheim von dannen
mit zwein hundert mannen,
die wol bereit wârn,
und dô hinz ungern was gevarn
der oufensteinære,
der wânt, daz dâhin wære
her uolrich von walsê,
als ich iu sagt ê.
dô het er enthalten sich,
mit den ungern wîslich
von oufenstein warp her kuonrât
swaz man im enpholhen hât
gegen den recken ze werben,
des lie er niht verderben,
er wurb ez flîziclich.
den ungern sagt er wærlich,
der von walsê mit schalle
und die lantherren alle
wæren gegen bêheim,
man fund nieman daheim.
des wâren die unger frô.
die bereiten sich dô
und wolden mit grôzen scharn
her ze stîre sîn gevarn
ze schaden dem lande.
mit spehe daz erkande
von walsê der houbtman,
waz dâ het gelegt an
mit den ungern der bot,
den herzog ott
het gesant dar.
dcccvi. hôret, wie nû var
von walsê der helt.
driu hundert man ûzerwelt
er gâhes zuo einander brâhte,
mit den er gâhte
gegen marchpurc ze tal
und gebôt noch über al,
swaz werlicher liut dâ wæren,
daz die dâhin komen wæren,
er wolt den ungern enkegen.
unlange was er dâ gelegen,
daz alle sîn gelegenheit
den ungern ir spehe seit,
und dô siz ervaren heten,
hôret, waz si teten.
die ungerischen spân
woldenz dâfür hân,
daz der oufensteinære
durch andriu niht dar komen wære,
wan daz er si verrâten wolte.
dâvon er grôze smæhe dolte,
und allez, daz er dâ warp,
in sînem munde daz erstarp.
er het genomen dâ den tôt,
hiete im ûz der nôt
niht geholfen mit geleit
an sîn gewârheit
von gurke der bischolf:
der ungetriwe wolf,
der dâ herke was geheizen,
ûz ungerischen kreizen
hete in gevertigt sô,
daz er wær worden unfrô.
daz understuont getriulich
von gurke bischolf heinrich,
der beleite in
wider zder etsche hin.
dô beleip der von walsê
datz marchpurg als ê,
unz ein frid
nâch gewonlichem sit
wart gemacht umbe daz
und umb allen den haz,
der zwischen dem von ôsterrîch
was und dem grâven heinrich.
dô der bestætigt wart,
dô kêrte mit der vart
der von walsê von dannen
mit drithalp hundert mannen,
die fuort er von heim
ze dienste gegen bêheim
von ôsterrîche dem herzogen.
von gretze sach man in zogen
mit sînen helden vesten
an sant vîtstag und sant modesten.
dcccvii. der herzoge friderich
von gurk dem bischolf heinrich
sînen boten sande;
er bat in unde mande,
daz er aller friuntschaft gedæhte
und daz er, sô er beste möhte,
windischgrez besæze
und daz er niht vergæze
an im sîner triwe
durch die wandlung niwe,
der er leides wære vol.
getriwe mac er heizen wol:
wand als sant niclâ
vor andern heiligen dâ
hât behabt die êre,
daz man in immer mêre,
swâ man sînen nam erkent,
der getriu sant niclâ nent,
alsô hât ez wærlich
von gurke bischolf heinrich
bî tage und bî naht
mit sîn triun darzuo brâht,
daz er in aller lande kreizen
der getriwe bischolf geheizen
und der nam ist im gegeben
für al die bischolf, die man leben
bî sînen zîten siht:
die phlegent solher triwen niht,
als er aleine phligt,
als manic wîser man wigt.
ez ist wâr, swaz ich sag.
nâch sunwenden über aht tac
von gurk den bischolf heinrichen
und von hiunburc grâf friderichen
unde die wabenigen
sach man vor windischgretze ligen,
daz wart alsô besezzen,
daz die helt vermezzen,
die dârinne wâren,
daz hezzige beswâren
mit rutten und mit blîden
niht mohten erlîden;
sô heten si ouch dheinen trôst,
daz si iemen lôst
von der vînde gewalt.
darumb die helde balt
an den selben stunden
suochen begunden,
mit wie getânen dingen
...
daz si beliben unverdorben.
an die herren wart geworben
und verriht ot ze leste,
daz in diu stat und diu veste
in ir gewalt wart gegeben,
daz man si dinne lie leben
mit solhem gemach,
als man si vor leben sach.
daz ditze zuo kam,
daz man si alsô nam,
als si teidingt heten,
an dem tac sant margreten
gie ez zuo und geschach.
und vil schier darnâch,
daz si die burc besazten
mit liuten, die wol getrazten
von oufensteine hern kuonrât,
dô sach man als drât
die herren hin varn,
von dann si komen wârn.
dcccviii. des selben jâres geschach
ze kernden grôz ungemach
an liuten und an guot,
daz ez beswârt den muot
aller liut getriu,
und wie, daz sag ich iu.
ze volkenmarkte in der stat
von geschihte sich hât
enzundet ein fiwer;
daz was sô ungehiwer,
daz die liute wolden fliehen
unde ûz der stat ziehen,
nû het sich gefuoget daz,
daz durch den haz,
der des vordern jârs was gewesen,
als ir wol habt gelesen,
alliu diu tor,
diu offen wâren vor,
ê daz urliuc wart,
diu wurden nû verspart
und vermûrt ein teil,
daz in kom zunheil:
daz volc algemeine
grôz unde kleine,
als si ir angest lêrte,
gegen dem tor kêrte,
als die fluhtigen tuont,
daz dâ offen stuont.
alsô kom, hôrt ich sagen,
ein geladener wagen
zwischen daz tor.
nû was daz fiur enpor
sô sêre ûf gegangen,
daz schoztor, daz gehangen
was über daz tor
in seilen enpor,
daz daz nam einen val
her nider zetal
und schôz alsô sêr,
daz die îsnînen gêr,
die niden dran wârn geslagen,
sich heften in den wagen,
der in dem tor stuont enmitten.
dâvon si den kummer liten,
wand swer under in
her wold oder hin,
der muoste an den stunden
sliefen durch den wagen unden.
diu sûmung dô wert,
unz daz daz fiwer rêrt
ein grôzez gezimmer nider.
daz viel für daz tor nider
und tet in gedon
den liuten, daz dâvon
dem fiur nieman entran,
beide wîp noch man.
die man wol erkant
und namhaft wârn genant,
der wurden ûz besundert
mit der zal siben hundert
âne alle die,
der man niht aht het hie
als arm liut, kint und geste,
der zal niemen weste.
ez wart diu stat sô gar
von dem fiwer hiuser bar,
daz man in al der stat
niht drî herberge hât....
dcccix. hiemit lâz wir daz varn.
wie die hern gebârn?
irhalps niht beleip,
den fride man verschreip
und bestætigt in
vil wol zwischen in,
und kômen her wider sâ.
nû beleip ouch niht lenger dâ
der herzog friderich.
von souneck hern uolrich,
swaz er gewunnen het,
beide burg und stet
antwurt er im
...
und zogte dâmit wider
gegen gretze sider.
dô der furst lobsam
gegen wienen kam,
hôrt ich, daz komen wære
der oufensteinære:
von dem kernær herzog otten
wart der fride widerboten,
den nâch sîner bet
grâf herke gemacht het.
daz aber ez ie geschach,
daz gerou in hernâch,
dô er bevant,
daz im der furst ûz beierlant
deheine helfe bar
als klein als umb ein hâr.
doch sach man den beier veigen
sînen unwillen erzeigen
von ôstrîch der herschaft.
alle sîne kraft
er zuo einander brâhte,
dâmit er hin gâhte
zuo der ense phat,
und von welse drât
nâch der leng und nâch der breite
ein roup er zeinander jeite
und jeite den vil balt
über velt und walt,
unz daz si in
brâhten gen beiern hin.
dcccx. der bâbest aber sande
sîn boten her ze lande
und hiez den kurhern sagen,
ob si in kurzen tagen
niht welten einen kunic
biderben unde frumic,
sô wold er wærlich
gegen in allen gelîch
nutzen den gewalt,
der im von got wær bezalt
und von der werld alsam.
dô in diu botschaft kam,
dô vorhten si sêre,
des dinges wurde mêre
...
umb einen tac ze râte,
ûf den si zuo einander kæmen
unde einen kunic næmen.
und dô diu zît hin geswant,
ûf die der tac was benant,
dô sûmten si sich niht,
si kômen algeriht
hinz frankenfurte alle.
mit geudlichem schalle
heten si dâ bît
unz ûf die zît
an sant kathrin tac.
ze welen man dô phlac.
ân allen kriec si gemein
kômen schiere über ein,
daz niemen nutzer wær dem rîch
denne grâve heinrich
von lutzelburc genant,
den welten si zehant.
an des selben tages frist,
als gewonheit ist,
beruoft man in bediut.
besungen und beliut
des tages wart er drât
ze frankenfurt in der stat.
der darzuo reht het
und dem ez ze tuon stêt,
zehant der enphalch
von pappenheim dem marschalch,
er solde an den wîlen
gegen lutzelburge îlen
und solde im dâ reichen
des rîches wârzeichen:
daz ist ein vane smal,
der gêt lanc her zetal;
daran lît wirde grôz.
ich sag iu, wes er genôz.
im wart sêre geholfen
von den drîn bischolfen,
daz ez geschach sô schiere:
der bischolf von triere
sîn rehter bruoder was;
den von kolne man im las
ze ôheim an der sippe -
von francrîch kunic philippe
was ouch sîn nâhen mâc;
umb den von meinz ez alsô lac,
daz der selbe phaffe listic
von lutzelburc was burtic,
und allez sîn geslehte
gehôret in ze rehte
an mit eigenschaft.
seht, der friuntschaft
er aller dô genôz.
doch was sô grôz,
als man von im seit,
sîn liunt an aller rehtikeit,
wære er von riuzen komen,
man sold in hân genomen
ze verwesær dem rîche,
sît im diu werlt algelîche
sô grôzer frumkeit jach
und als ir hernâch
von im gehôret wol,
sô man ez sagen sol.
dô im kam hin heim
der marschalc von pappenheim
und im sagt diu mære,
daz er kunic wære,
darzuo er wîslich gebârt:
er freut sich sîn niht ze hart,
ez was ouch im niht leit.
den marschalc er freit,
ob an sîner wal
zuo dem selben mâl
dhein kriec wær gewesen,
dô wart im gelesen
an einem brieve langen,
dâ wâren an gehangen
diu insigel aller der herren,
die dâ gehôrten zuo den êren,
daz si in tiutscher lande kreizen
kurherren sint geheizen -
swaz im der bot tet kunt,
daz macht im zuo der stunt
der brief kundic baz:
er solt wizzen daz,
ez wære gotes wille,
daz offenbâr und stille
under in gemeine
weder grôz noch kleine
wær kriec daran worden;
nâch des rehtes orden
wær er erkorn von got.
nû wær daz ir gebot,
daz er sich an der stunde
des rîches underwunde,
und swelch zît im darzuo töhte,
sô er schierist möhte,
daz er denn hinz âche kæme
unde dâ die wîhe næme.
dcccxi. frô und niht blûwiclich
enphie er daz rîch
von der boten hant,
die im dar wârn gesant.
dô die ein wîle heten gerast,
dô gerten si vast,
daz er si lieze rîten
und niht lenger bîten.
des beriet er sich dô
unde vertigt si alsô,
daz si der arbeit niht verdrôz.
kleinât rîch unde grôz,
darzuo silber unde golt,
des wart von dannen geholt,
daz der von pappenheim
von lutzelburc hin heim
dester frôlicher fuor.
der niwe kunic swuor,
und wær an sîner wal
zuo dem selben mâl
worden kriec dehein,
daz si in niht gemein
heten erkorn,
er het des rîchs enporn.
ouch enpôt er in
bî dem boten hin,
er wold ez alsô ahten,
daz er nâch wîchnahten
sîner wîhe nâch
wolt rîten hinze âch.
hiemit die boten riten,
mit kostlichen siten
bereite sich darzuo
spâte unde fruo
der kunic heinrich,
daz er êrlich
nâch sîner wîhe kæme
und daz er die næme
mit solher andâht,
daz er got niht versmâht
zuo den êren lobesam.
dô der obrist tac kam,
den wir den perhtac nennen hie,
dô kômen hinz âch alle die,
swer dâbî wesen wolde,
daz man den kunic wîhen solde.
darzuo kômen ouch dar
herren manic schar
und vil hôher frouwen,
die sîn wîch wolden schouwen.
die bischolf heten geschaffen
mit allen den phaffen,
die dâ phlâgen dheiner êre,
daz si dar tæten kêre
zêren dem kunic niwe.
dhein kunic sô vil triwe
von den phaffen nie gewan.
der von kolne huop an,
der sîn ze reht ze tuon phlac,
ze wîhen er phlac
den kunic und sîn wîp:
ûzen an dem lîp
und in dem herzen inwende
von des bischolfes hende
und von den worten sînes munt
zuo der selben stunt
enphiengen si schône
wîhe unde krône,
und swaz darzuo gehôrt,
des belîbens unbetôrt,
daz wart in geleistet gar.
dcccxii. dô der kunic valsches bar
datz âch genam sîn wîhe schône,
darzuo zepter unde krône,
und im daz allez wart sleht,
dô leisten im sîniu reht
die fursten alle gelîche,
darzuo arm und rîche,
die in tiutscher lande kreizen
des rîches man sint geheizen.
swes man si hôrt jehen
von dem rîch ze lêhen,
von sîner hant sunder lâz
enphiengen si daz.
hulde si im swuoren.
ê si von dannen fuoren,
dô kômen zuo im dar
boten ein michel schar,
die dar gesant heten
burgær von allen den steten,
die in swâben sîn
und über al bî dem rîn.
die klagten an der stunde
mit gemeinem munde
dem kunic heinrich
sêr und kleglich,
daz si des rîches strâzen
müesten ungebûwen lâzen,
sô gar in kurzem zil
unrehter zolle vil
ûf gesezt man erkande
ûf wazzer und ûf lande,
und die man si sach inne haben
geschriben si im die gâben.
nû lie der kunic schînen dâ,
daz er vor und hernâ
an aller der stat,
dâ er gewalt hât,
frides het gephlegen
ûf wazzer und ûf wegen.
mit den boten er sich beriet,
ê er von âche schiet,
daz er ruofen hiez,
daz ieglich her frî liez,
swie dick in fürbaz geriete,
swaz er unrehtes inne hiete
und doch der zolle gerlich,
die dâ wâren niulich
ûf gesezt und genomen.
und swer des wurde überkomen,
daz er den selben geniez
fürbaz niht frî liez,
der verlur umb die schulde
sîn und des rîches hulde,
sô daz er niht über wurde
grôzer buoze burde
an dem lîb und an der hab.
ditz gebot er gap
fursten, grâven und frîen;
ouch hiez er fride schrîen
al der diet gemeine,
si wærn grôz oder kleine:
swelher fürbaz
vîntschaft oder haz
an dem andern ræche
und den lantfride bræche,
den er geboten het,
gen dem er sâ zestet
urteil frâgen wolde,
wie man hinz im rihten solde.
ditz gebot unwende
hiez er ruofen allen ende,
swâ er hin kam.
dô tet er ouch râm
zuo dem selben mâl
datz den kurhern über al,
mit wie getânen dingen
er daz zuo solde bringen,
daz die fursten fride hæten
und gen einander niht tæten
wan mit reht und mit gerihte.
dô riet man im die slihte,
er sold inz gebieten,
daz si fride hieten.
und vil schier darnâch
sîne boten man sach
komen her zôsterrîch.
dem herzogen fridrich
wart von im alsô enpoten,
daz er mit herzog otten
von beiern genant
und zwischen ir beider lant
heten frid und suon,
und swaz si heten ze tuon
gegen einander an allen sachen,
daz wold er zwischen in machen
friuntlich unde sleht
mit minne und mit reht.
daz selb er ouch zuo der stunt
herzog otten tete kunt.
daz man den kunic zâch
wîhen und kroenen sach,
daz geschach, als ich iu sag,
an dem perhtag
in dem niunten jâr,
dô man für war
nâch kristes geburt
driuzehen hundert jâr spurt.
dcccxiii. nû merket besunder
ein seltsæmez wunder,
daz in der friste hie
ze stîre ergie.
sich huop von dem hôhen mer
von haberschrecken ein her,
daz solhes kunter sô vil
nie ze dheinem zil
wart gefreischt noch gesehen.
des müezen mit mir jehen
alle, die ez ie vernômen.
nû hôret, wie si kômen.
swâ si des tages wolden hin,
dâ huop sich ouch vor hin
ein schar, diu was sô dic,
daz der sunne blic
dadurch mit schînbærn dingen
ninder moht gedringen.
die dâ vor her zugen,
swâ die hin flugen,
daz geschach niht mit île.
einer guoten mîle
an der lenge het diu schar.
si was ouch fürwâr,
als man uns seit,
wol einer halben mîle breit.
her ruodolf von scherfenberc,
der an worten und an werc
hete sinn und witze,
durch ervaren ditze
reit er dar besunder
und beschout daz wunder.
er jach, er het daz ûz genomen,
die man dâ sach vor her komen,
die wârn in der gebære
als rîtære,
die mit dem marschalc für rîtent
und der andern hin nâch bîtent
an der herberge.
si phlâgen der kerge,
swâ si funden die gelegenheit,
dâ in ze wesen beheit,
ûf tûsent man denne sach,
den hin wider was gâch
zuo der grôzen schar hin,
als ob si wolden sagen in,
daz si hin nâch solden komen,
in wær nû herberg genomen.
sô denne kom ze hûf
diu grôze schar und sich huop ûf,
diu breite sich sô vaste,
daz drithalber raste
si hete an der lenge
...
ich sag iu âne triegen,
sô dicke was ir fliegen,
daz iemen darzuo tohte,
der iht hin durch sehen mohte,
noch daz diu sunne her ab
dadurch deheinen schîn gap.
sus sach man die haberschrecken
daz ertrîche bedecken
und geben solhen schaten.
nû hôret, waz si tâten.
si flugen, sô si beste kunden,
dâ si ir spîse funden,
dâ legten si sich zuo,
ez wær spât oder fruo.
an swelher stat si lâgen,
dâ sach man si nagen
ûz der erden loup und gras,
und allez daz gesæt was,
swie daz was genant,
daz frâzens allez zehant.
si benuogenz allez gelîch,
boum unde ertrîch,
als ob dâ nie
ihts wær gewahsen hie.
an der groeze si wârn
wol als die starn
und heten umb den hals vorn,
als ez wære horn,
einez als ein gollier.
die druzzel, seit man mir,
wærn ouch in dem schîn,
als si wærn hurnîn;
ân der füeze zal
und diu ander gestalt über al
als ander haberschrecken was,
diu varbe grüen als ein gras.
ich sag iu, wie ez kam.
die liut sêr wunder nam,
wes si dâ phlâgen,
swâ si des nahtes lâgen.
maniger was sô râz,
daz er sich vermâz,
er wold ez versuochen ie:
swer denne reit oder gie
zuo in alsô nâhen,
daz si in ersâhen,
sô was dem kunter sô ger,
daz si schuzzen her,
als ob si wolden hecken.
sô getânez schrecken
die liut sêr widersâzen
und fluhen ire strâzen.
nû fuogte sich ditze,
daz si kômen her zfiustritze
niderhalp wol ein mîle.
dô kom mit balder île
in die stat diu melde,
si lægen dâ ze velde,
nû gebôt flîziclich
von sounecke her uolrich,
daz man si liez ennôt.
swie sêr er ez verbôt,
doch kam ein sîner dienære,
dem jach man, daz er wære
des wînes überladen,
dâvon nam er schaden,
er wolde ie besehen,
swaz im dâvon möht geschehen,
ob er zuo in kæme
und ir fuor war næme.
er saz ûf und rant
under si zehant.
dâvon er verdarp.
wie er mit in gewarp,
daz ist mir unkunt,
wan daz er für die stunt,
dô er getet die selben vart,
nimmer mêre wart
gesehen lebentiger.
und dô daz geliger
die haberschrecken rûmten,
niht lenger sich dô sûmten
wîp unde man,
die der gehôrte an,
dem ez alsô ergie.
swie vil si gesuochten hie,
dô fundens grôz noch kleine
wan daz gebeine
des pherdes unde sîn.
daz gap ouch sô durren schîn,
als ob ez nie hiet fleisch getragen,
sô gar was ez ab genagen;
unde hiet man niht erkant
bî dem beine daz gewant,
daz der selbe man truoc,
sô het diu ungefuoc
nieman geloubet hie.
nû hôrt, wie ez ergie
umb ditze kunters reise.
swâ man gefriesch die freise,
die si begiengen under wegen,
dâ begund man got vlêgen
mit andâht maniger hande,
daz er den liuten wande
die kreftigen vorhte,
die an den liuten worhte
diu fremde creatiwer.
des bat daz volc sô tiwer,
unz ez got vernam
und in ze helfe kam,
als er uns dicke tuot.
dise kever fruot
bî fiustriz darnider
kêrten hin wider
balde unde niht sein
gegen agrim durch krein
hin wider zuo dem mer.
ich hôrte, daz si mit dem her
sît komen wæren
zuo den tâteræren.
solhiu wunder begât
got mit sîner hantgetât.
waz aber ez bediute,
des wundert wîse liute,
daz sîn in den selben zîten
nâhen unde wîten
alsô vil ergie:
wand des vordern jâres hie
ein semlichez man vernam.
dcccxiv. von dem mer kam
eins gefügels sô vil,
daz sîn zuo dem zil
stîre daz lant was vol.
sô ich iu rehte sagen sol,
sô was über daz lant
dehein man erkant,
der des moht gejehen,
daz er si ie het gesehen
in disem lande dheinen
der vogel grôz oder kleinen
oder in ungerlande.
unvogel man si nande.
si wâren groezer denn der swan,
darzuo sach man si hân
snabel drîer vinger breit,
die wâren ouch, als man seit,
wol einer halben ellen lanc;
oben grâ, unden blanc
kôs man begarbe
wesend ir varbe,
sô hetens unden an der kel
wîz als ein irchvel
einen goder wît und langen,
den sach man hin ab hangen.
einz muoz ich von in jehen,
daz hân ich gesehen:
swen si suochen wolden,
daz si ezzen solden
durch ir lîpnar,
sô samt sich ein schar
und flugen nâch gelinc
etswâ ûf einen klinc,
dâ diu muor grôz
in der breite flôz,
daz si mohten gegrunden
vor der tiefe unden,
sô übertrâten si si sô:
zuo einander dô
einer an dem andern stuont,
als die scherre tuont,
und sô si kômen ze hûf,
sô teten si die goder ûf
und liezen die offen stên,
daz in nihtes kund enkên.
der ander teil denn wuot
oberhalp in die fluot;
der was denn ouch sô vil,
daz si an dem zil
zwischen der stade rûm
übertrâten den phlûm.
ieglicher, sô er beste kunde,
mit dem snabel an dem grunde
suochte denn zehant,
und swaz er vische vant,
den er selbe niht verslant,
den jeit er doch zehant
zetal in der fluot,
dâ sîn geselle huot,
unde swaz den obern enphiel,
daz kom den nidern in die giel,
sô daz in von vischen
nihtes moht entwischen.
sô si daz alsô getâten,
swes si denn got het berâten,
dâmit flugen si dan
etswâ ûf einen plân,
dâ teten si die giele ûf
unde suochten ze hûf,
swaz in got het beschert.
daz wart denn alsô verzert,
daz siz mit einander âzen
mit gelîchen mâzen:
swelher an dem zil
het gevangen vil,
der az doch niht mêr,
nur als der,
der dâ het gevangen niht.
mit sô gelîcher phliht
solden noch wesen die
alle, die hie
daz ellent mit einander bûwent:
leider nû getrûwent
si an einander kleine
und sint niht sô gemeine
als dise vogel ellende.
si nâmen alsô ende:
dô si begreif der winder,
dô kunden si sich ninder
verrihten von dem lant;
swâ man si denne vant,
dâ was ir fluht verlorn,
wand si wârn erfrorn,
daz si niht gefüegen kunden.
des viengen ir zuo den stunden
die gebûren sô vil,
daz sis âzen zuo dem zil
für ander fleisch daz ganze jâr.
ich weiz daz fürwâr,
daz si hie verdurben
unde sô gar sturben,
daz ir von hinnen kom deheiner
weder grôz noch kleiner
für daz selbe zil.
dcccxv. hiemit ich wil
mit den mæren kêren
zden bêheimischen herren.
die brâchen offenlichen
ir triu an kunic heinrichen,
den si in selbe heten erkorn
und vil dicke gesworn;
des wart alles vergezzen.
si wurden sô vermezzen,
daz si in gar verniht heten
unde anders niht teten,
wan daz si selp dûht guot.
vil übel daz muot
die stete alle gelîche
in dem kunicrîche
und doch allermeist die kuttenære.
den was daz ze swære,
daz si bî naht und bî tagen
sô sêre ob lâgen
in mit maniger beschetzunge,
des dem fursten junge
selten iht wart,
sêre daz beswârt
die bercliut alle gelîch.
si wurden heimlich
gewarnet von prâge:
ir friunt und ir mâge
enputen in daz,
in wæren gehaz
die herren und unwæge,
an den der rât læge.
ouch enputen si in,
si wurden gefuort hin,
ê si darumb iht westen,
in der herren vesten;
dâ solden si sich rihten nâch,
daz gestuont darnâch
unz des samztags nâch vasnaht.
dô wâren mit ir maht
hinz zedliz komen die herren,
die dâ phlâgen der êren,
daz man si amtliut hiez,
und durch irn geniez
wolden si die burgære,
die man dâ hiez kutnære,
haben beschazt.
des wart in getrazt.
die herren phlâgen dheiner sorgen,
unde an dem selben morgen
des tags, den ich ê nande,
über si dô rande
von den kutten junc und alt;
swen man sach in der gestalt,
daz er moht gelangen
stap oder stangen,
die kômen her snelle.
manic tûsent grelle
gesliffen vil scharf
und swes man darzuo bedarf,
dâ man übel tuon wil,
des brahtens her an disem zil.
die herren si funden
an den selben stunden
ungewarnt noch ligen,
wand in was gar verswigen
der haz, den in truogen
die kuttenære kluogen
hetenz alsô gelegt an,
daz wol vierzic man
wâren heimlichen
in daz klôster geslichen
des âbends, dô die herren kômen.
die solden des râmen,
swen si kæmen her gerant
...
entsluzzen und entsparten
al die klôsters porten.
reht als siz an gelegten hie,
alsô ez ouch ergie.
des morgens, dô si kômen her,
gegen den in was ger,
ungewarnet si die funden:
si enmohten noch enkunden
gerihten sich ze dheiner wer,
ein solich her
was komen über siu;
umb waz oder durch wiu,
daz was in unkunt.
dô riefen si sâ zestunt
gegen in her für
durch die beslozzen tür,
daz si in guotlich bescheinten,
waz si mit disem dinge meinten.
dô sagten in bediute
die selben bercliute,
dâ wær anders niht an,
si müesten si gevangen hân,
und woldens in des widerstreben,
sô gieng ez in an daz leben.
die hern ez ungern hôrten.
mit vil kluogen worten
heten si den haz
gern gestilt fürbaz
mit fride oder mit suon.
des wolden niht tuon
die freidigen kuttenære.
si jâhen, welhez in lieber wære,
vancnusse oder der tôt:
mit dem geteilten man si nôt
eintwederz ze tuon;
ûf fride oder ûf suon
nieman si gunden
ze reden an der stunden
umb ein wort fürbaz.
dô die herren sâhen daz,
daz des dhein rât was,
daz man in dâ vor las,
der müest einez ergân,
si dûhte baz getân
an dem lîp genesen
und doch gevangen wesen
oder gar gestorben.
von in wart geworben,
daz doch die besten dar kæmen
unde si gevangen næmen,
daz der bovel ûf si iht bræche
...
des si daran gerten,
die kutnær si des gewerten:
die man die besten dâ erkande
und die hôhisten nande,
die nâmen si in
und fuortens gevangen hin,
von der lippen hern heinrich,
der zuo der zît gewalticlich
daz kameramt inne het,
daz selbe man ouch tet
von liuhtenberge hern reimunt,
man vienc ouch dâ zestunt
einen helt fruot erkant,
den man ze sune nant
von der tyben hern heinman,
und von klingenberge hern johan.
dise herren alle viere
fuorte man gevangen schiere
ûf den berc zden kutten genant.
in vil swæriu bant
wurden si geslagen;
diu muosten si tragen
vil lanc darnâch.
die wîl daz hie geschach,
an dem selben tac
dô viengen ouch ze prâg
die hôhisten burgære
den obristen kanzlære,
meister peter der hiez -
ûf gewin und geniez
kund er wort noch werc -
und hern jeschken von brantenberc.
in strenger huot und bant grôz
man si bêde slôz,
als man gevangen tuon sol,
den man niht getrûwet wol.
dcccxvi. in diser vancnus pîn
muosten die herren sîn
unz gegen phingsten hin.
man rette dick mit in,
wes si die herren zigen,
daz beleip unverswigen.
ein schulde niht kleine
und der hôhsten eine
die burgær gegen in für gâben:
den man si sach haben
ze hern an kuniges stat,
daz si dem dheinen rât
nâch sînem hove tæten
von alliu diu und si hæten
ab dem lande genomen:
dô des guotes sûmen für kômen,
dô was sîn ein solich guot,
daz ez alle die muot,
die dheiner triwen phlâgen.
ouch hôrte man si klagen,
daz si den kunic verniht hæten
und vil smæhe im tæten.
si klagten an dem zil
von armuot gebresten vil,
die der kunic von in leit
zaller sîner smâcheit.
swaz die gevangen friunde heten,
von den wurden gebeten
die burgære alle gemein,
daz si des kæmen über ein,
daz si den kunic darüber hôrten,
unde swaz an sînen worten
ir schulde dâ wurd vernomen,
daz man si des lieze komen
zuo des kunigs huld und ir.
des besprâchen si sich schier
und dûhte si daz beste,
wande man wol weste,
sô der kunic solde jehen
der wârheit, wie im geschehen
von den herren wære,
sô wurd ir buoze swære.
einen tac si des nâmen.
die burgær zuo dem kunic kômen
und sprâchen:< herre, nû seht an,
daz wir hie haben getân,
daz ist ze dienste iu geschehen.
wir hôrten iuch dicke jehen
und ouch die kuniginne,
ir kündet niht gewinnen
von allem dem lant,
daz ir mit kost und gewant
moht berâten iur gesinde:
daz muote uns vil swinde
und haben im alsô getân.
nû lât uns dâmit umbe gân,
sô well wir iuch machen
an allen den sachen,
daz ir gewaltic müezet heizen
kunic in bêheimischen kreizen>.
swaz si sach erwegten
unde im für legten
sîns gebresten zuo dem mâl,
vil wol er in des gehal
und jach, er wolt dâmit gebârn,
swie si in hiezen varn.
des genuogt si zuo der zît.
nû heten ouch niht lenger bît,
die den hern gehôrten zuo.
des andern morgens fruo
kômen si hin,
dâ si funden in,
und besluzzen die tür.
dô legten si im für
des guoten und des besten,
sô vil si des westen,
daz den gevangen nutze wære.
si sprâchen:< herre, die burgære,
waz mugen iu die
an iht gehelfen hie!
die dâ gevangen sint,
die habent noch solhiu kint,
ob si verdurben
und in der vencnus sturben,
dâmit dennoch die jungen
wæren unbetwungen
und hiezen noch lantherren
und möhten lîhte kêren
an solhe hêrschaft,
daz iwer kraft
wurde kranc und iwer maht.
habent sich inder überdâht
die gevangen gegen iu,
des lât uns unde siu
aller irer schulden
komen ziwern hulden,
daz iuch sîn genüegen müeze>.
kluoge rede süeze
si im für legten
sô vil, daz si erwegten
sîn herz und sînen muot
ze diu und in was guot;
und dô si den man
vergewisten daran,
dô fuoren si ir strâz
und hulen sêre daz,
wie si von hove wærn gescheiden.
der tac, der zwischen in beiden
für den kunic was genomen,
dô daz was nû komen,
dô kômen ouch hie
für den kunic alle die,
die bî den jâren
in den steten gesezzen wâren;
ouch kom dar nâch heil
für den kunic ir widerteil,
ein herre, der wol reden kunde,
er sprach zuo der stunde
vor in allen dô:
< herr, ez ist komen alsô,
daz ir des hie sult verjehen,
ob iu ihtes sî geschehen
von in, daz umbe solhe schulde
si haben verloren iwer hulde
und darumbe lîdent sîn
diser vancnusse pîn.
herre, nû sprecht,
wes ir daran verjeht>.
dô sprach der kunic linde muotes:
< ich zîch si niht wan alles guotes;
heten si aber mir iht getân,
des wold ich si doch lân
ze mînen hulden anders komen>.
dô dise rede vernomen
heten die burgære,
dô wart in unmære
der kunic heinrich.
si fuoren alle gelîch
zirn herbergen dan.
nû kom ein bote sân,
dâ enpôt in der kunic bî,
daz si liezen frî
die herren und in gæben suon;
daz si des wolden niht tuon,
daz enputens im hinwider
...
zuo dem kunic daz,
daz er an ernst sô laz
was gewesen dâ.
si enputen im hin nâ,
sît im daz füegte niht,
daz si im bieten verriht
allez, daz im wider wære,
ûz diser vancnusse swære
nimmer die herren kæmen,
unz daz si genæmen
von in guot sicherheit
umb al die ungewârheit,
diu von in bêheimischer erden
möhte kunftic werden,
und umb einen künftigen fursten,
den man fund in den getursten,
daz er lieze werden schîn,
ob er torste herre sîn;
umb in und umb al sîn swære
wære in fürbaz unmære.
dcccxvii. dô die suppan
den kunic brâhten daran,
alsô daz er der stet,
unwillen het,
dô verrihten si sich
mit den steten friuntlich
und machten ûz der banden ric
die gevangen ledic,
als ich iu wil sagen,
die kuttenære phlâgen
grôzer vorht und sorg:
si erkanden sô karc
die bêheimischen herren,
daz si immer kêren
darzuo begunden iren sin,
daz ez in kæme zungewin,
daz si gevangen si heten.
nû hôret, wie si teten
mit irer ebenung:
ein bercman rîch und junc,
frech an dem muote
von dem übrigen guote,
daz im dâ teglichen wart,
niclâ roothart
was er genant,
mit dem dô zehant
ein hîrât an truoc
der wîse und der kluoc
von der lippen her heinrich,
alsô daz er êlich
ân allez widerstreben
sîn tohter solde geben
des selben bercmans suon.
swaz man in hiez tuon,
daz dûht in allez genæme,
daz ot er ûz den banden kæme
und dise, die dâ lâgen noch
an der vencnusse joch.
die wurden ledic an dem zil,
als ich iu sagen wil.
die lantherren gemein
muosten des komen über ein,
die hôhsten, die daz lant moht gehaben,
daz si funf und zweinzic gîsel gâben,
sô sis heten aller beste,
darzuo funfzehen veste
der besten, der mans haben spurt;
die wurden geantwurt
von prâge den burgæren
und den kuttenæren
durch gewisheit
solher sicherheit,
daz die herren alt und junge
deheine wandelunge
in dem lande tæten
noch dhein wal hæten
an herren dem lande,
ân den man alsô erkande,
daz er gemeine gunst het
der burgær und al der stet.
ez wart ouch alsô verriht,
daz si dhein sachhaft sache niht
tæten âne iren rât,
umbe die ez alsô stât,
daz si daz lant gemein gieng an.
dô disiu sicherheit wart getân
mit gîseln und mit vesten,
die si heten die besten,
alrêrst die gevangen wurden
von der vancnusse burden
frî und ledic lâzen.
etlich ir strâzen
hin wider heim vuoren;
in selben si des swuoren,
die wîl si lebende wæren,
si kæmen den kutnæren
nimmer mêr sô nâhen
...
dcccxviii. nû sult ir hôren, wie
ez hernâch ergie
dem kunic heinrich genant
geborn von kerndenlant.
der furste hôchgeborn
vil gar het verlorn
gunst und willen der stet.
die hern, durch die er daz tet,
an den het er ouch des niht,
wand si heten sich versliht
mit den steten gemein,
daz si gehullen über ein,
und durch die frastmunt
die burgær an der stunt
in allen den steten
den kunic verniht heten.
die burgær ze prâg
unz über mitten tac
in liezen vasten etwenne:
dâmit si gâben zerkennen,
daz si im wærn gehaz.
der bovel umbe daz
den rîchen haz truogen:
an die hôhsten mit ungefuogen
si sluogen eines tages
und jagten si slac slages
in iriu hiuser ze hûf
und brâchen dâ nâch in ûf
und nâmen in an dem zil
ires guotes sô vil.
doch wart ez understanden dâ.
und vil kurzlich darnâ
die lantherren alle
kômen mit schalle
für den kunic und bâten in,
daz er mit in kæme hin
zeiner kirchwîhe grôz:
dâ wurde meniclich blôz
aller sîner sunden.
biten si ouch begunden
die kuniginn ir frouwen,
daz si sich dâ liez schouwen:
si wolden ir zêren dar
eine grôze schar
edler frouwen bringen.
mit sô getânen dingen
an die reise si si brâhten,
als si sîn vor gedâhten.
dô er die reis her ûz nam
und an die kirchwîhe kam,
ze prâg der burc porten
si nâch im zuo sparten
und besluzzen im diu tor,
alsô daz er hie vor
muost belîben fürbaz.
ze genâden tetens im daz,
daz man im in der stat
ein herberg erbat,
dâ er sich inn enthielt
und daz gesinde, des er wielt,
unz daz sîne boten
brâhten herzog otten
der beier herzogen.
mit dem sach man zogen
gen prâge an der vart
den grâven eberhart
von wirtenberge genant.
die underwunden sich zehant
der sache genzlich
zwischen dem kunic heinrich
und von bêheim den suppanen.
biten, flêgen unde manen
begundens an dem zil
dise zwên herren vil,
unz sis brâhten daran,
daz si den guoten man,
den si dâ kunic hiezen,
wider ûf daz hûs liezen
und ez aber gestilten,
alsô mit spilten
der goltpurgen dâ.
nû huoben sich sâ
dise zwêne herren,
die sach man hin kêren
hin heim ze irem lande,
dâ man si von nande.
dcccxix. nû hôrt, waz hiezuo tet
diu kuniginn elspet,
diu wîse und diu kluoc,
diu des rîches krône truoc,
die wîle kunic albreht lebte,
sêre si darnâch strebte,
daz diu unminne grôz,
diu sich dô entslôz
mit manigen sachen swinden
zwischen iren kinden
und zwischen irem bruoder -
herzenleides fuoder
sach man si drumbe tragen -
bî naht und bî tagen
muote si sich hie
und bat alle die,
den si getrûte guotes
und die si kande triwes muotes,
daz si etwes erdæhten,
dâmit si die fursten bræhten,
daz si zuo einander kæmen
und einen minnetac næmen.
allermeiste si des bat
den bischolf kuonrât,
der salzpurgære herren.
der begunde darzuo kêren
sînen flîz und sînen sin,
unz erz zwischen in
zeinem tage brâht.
der wart in der aht
zwischen in genomen,
daz si solden komen
in die stat ze villach
in der andern wochen darnâch,
sô man halbez het gevast.
an der zal gelîche rast
wâren dâhin,
dâ zwischen in
der tac wesen sol,
von wienn und von tyrol.
dô diu zît was komen,
ûf die der tac wart genomen,
dô kom her von ôsterrîch
der herzoge friderich
mit einer êrlichen schar.
ich sag iu, wen er brâhte dar.
der den tac gemacht het
und der zuo den sachen tet,
swaz nutze unde guot wære,
der bischolf der salzpurgære
kom dar durch herzog fridrichs willen.
sich lie ouch niht bevillen
bischolf heinrich von gurk
und grâf fridrich von hiunburc
und ein herr an witzen karch,
von aglei der patriarch,
der hiez ottobon.
ouch kômen dar gedon
die von ortenburc mit der vart,
grâf otte und grâf meinhart,
ouch brâht er mit im hie
von beiden landen die,
die herren wâren genant,
den dhein witze was erkant.
sît ich si nennen sol,
sô brâhte von tyrol
herzog otte dâhin
im ze dienste und ze gewin
den bischolf wîs erkant,
den man von brihsen nant,
der hiez von slakenwert johans,
unde den abt von stans;
im was ouch dienstes dâ gereht
von gorz der grâve albreht;
ouch kômen dâhin
von der etsch und von dem in
al die, dâ sîn rât an lac,
und swer noch sînes dinges phlac
in kernden ze jehen,
die wurden al dâ gesehen,
des suntags ze judicâ
sach man si alle wegen dâ.
dô began man ouch ze reden
zwischen den fursten bêden,
daz man die arbeit
selten vermeit
ganzer tage wol drîzehen;
dicke hôrte man jehen,
ez wær nâhen der ebnunge:
sô kom aber ein irrunge
darunder dâvon man
ein ander muoste heben an.
herzog otte der kernære
trôste sich guoter mære,
diu im her teglich
enpôt sîn bruoder heinrich,
den man dô nande
kunic in bêheimlande;
sô trôste ouch sich
der herzog friderich
kraft und maht, der er phlac,
und daz im daz reht lac
ze bezzerem teil,
swâ geluck und heil,
dem rehte volgen wil,
daz erz dâ hiet bezzer vil.
von hertikeit ir beider muotes
und von trôste êrn und guotes,
den si bêde heten dâ,
beleip ez unverrihtet sâ,
alsô daz dô ein scheiden
geschach von in beiden
von einander ân ende.
ouch was daz unwende,
des hazzes wær dâ worden mê,
denn sîn was gewesen ê.
herzog otte kêrte hin
zuo der etsch und zuo dem in;
sô kêrte snelliclich
herzog friderich
her ze stîrlant.
allez, daz er wânt,
daz den vînden sîn
mêrte leit und pîn,
darûf er zuo der stunde
was trahtunde.
dcccxx. nû lât iuch gezemen
hôren und vernemen
eine grôze sache,
die ich iu kunt mache.
ich hôrt alsô sagen,
daz in den selben tagen
und des selben jâres dâ
von ferrariâ
der marcgrâve starp,
der des von gote niht erwarp,
daz er im bî sînem leben
einen erben wolde geben.
doch er hinder im hie
einen bruoder lie,
an dem er grôz mein tet:
swaz er rehtes het
an der stat und an dem lant,
daz im zerbe was benant,
dâvon er in verstiez,
alsô daz er in niht liez
deheines gewalts dâ phlegen.
dô er sich des muost bewegen,
dô fuor er als drât
ze venedi in die stat
und gewarp dâ
mit den burgærn sâ,
daz in die venediære
machten dâ burgære
und gâben im dâ sleht
alliu burgære reht.
darumb er ouch sider
den venediærn gap hinwider,
swaz im rehtes was benant
an ferrære dem lant
und gap in ûf sîn erbschaft
an der marcgrâfschaft,
diu ferrære genant ist.
unde an der frist,
dô der marcgrâf was gestorben,
nû heten ouch geworben
die venediære
umb ein her ahtpære,
daz man ûf wazzer mac gefüeren.
dâmit sach man si rüeren
gegen ferrære hin.
dâ nâmen si in
und betwungen drât
daz lant und die stat.
dcccxxi. dô disiu mære kômen
in des bâbstes hof und si vernomen
der bâbest clemens het,
in den ban er si tet
und jach, diu selbe herschaft
gehôrte mit eigenschaft
den bâbst und sînen stuol an:
swer die wider in wolde hân,
der müeste immer mê
enpern der gotes ê.
mit grôzem her zuo dem mâl
der bâbest einen cardinal
hinz ferrær gesant.
der selbe stat und lant
mit sîner maht
her wider ervaht
den venediæren an.
daz daz was getân
und diu stat was verlorn,
daz wart leit und zorn
den venediæren.
der herzog mit den burgæren
wart des ze rât,
daz ûz der stat
halpteil solde varn,
swaz der besten wârn,
die muosten dâhin.
ouch muost der herzog mit in
sînen sun senden,
daz moht nieman erwenden.
nieman gedâht,
daz sô grôziu maht
von venedi wær gevarn.
ir schef an der zal wârn
tûsent und siben hundert.
daz lantvolc wundert,
wellent si heten gedâht
mit sô getâner maht.
der scheffe was deheinez,
grôzez oder kleinez,
ez trüege zdem minnisten dan
vier hundert werlicher man
ân vergen und ân kneht,
die darzuo wâren gereht,
daz si diu ruoder solden ziehen,
solt man jagen oder fliehen,
als man ûf dem wazzer tuot -
die darzuo wâren guot,
die wâren an der zal niht.
dô die venediær verriht
zuo der reise wâren gar,
daz was in dem jâr
umb sant gilgen tac.
der küene und der zag
mit einander fuoren hin.
gar unkunt was in
diu grôze gevære,
die die ferrærære
heten erziuget.
diz mær iu niht enliuget,
wand ez ist diu wârheit,
si heten bereit
keten grôz unde starc,
die kosten mêr denn tûsent marc;
sô lanc muosten si sîn,
daz si mit den keten drîn
überzugen daz phat.
an ietwederm gestat
was iegliche ket
sô wol geworht in daz gestet
und vermacht sô vast,
daz si niht ûz brast
durch dheiner slahte nôt.
der cardinal gebôt,
daz man die keten liez
senken unz an den griez,
daz si dâ niemen sach.
durch list daz geschach:
wand wæren diser sinne
die vînde worden inne,
die heten lîht gephlegen
etlicher liste hin enkegen.
sus beleip ez verholn
und den vînden verstoln.
des nam schaden swære
daz her der venediære.
dô si zogten her,
ze sturmen was ir ger
ze ferrær an die stat.
der phlûm heizt der phat,
ûf dem si kômen her gevarn.
dô der scheffe hin in komen wârn
ûf des wazzers strâzen
als vil, als si lâzen
wolden dâhin
in die habe zin,
dô si gar kômen ze hûf,
dô zugen si die keten ûf
mit starken werken ungeswacht,
diu darzuo wâren gemacht.
meniclich dô wundert,
daz der sibenzehen hundert
scheffe dheinez nie entran,
wan daz eine kom von dan,
dâ des herzogen sun ûf saz.
daz machte nur daz,
daz si daran wurden betrogen,
daz die keten wurden ûf gezogen
über daz wazzer enpor,
dô daz eine schef noch was hie vor.
waz solde dô tuon
des herzogen suon?
dô ot er ersach
der sînen ungemach,
von dan begund er ziehen
und hinz venedi fliehen.
nû hôret rehte, wie
ez den venediærn gie.
die enmohten für noch hinder sich,
des nâmen an in gerich
der ferrærære diet.
grôz helfe man den hiet
ûz den steten gesant,
die hernâch sint genant:
von parne und von mutinâ,
von vicenz und von rimilâ;
padouwe und pergamitin,
boloni unde vorlifin
grôzez volc von iren steten
hinz ferræri gesant heten,
si heten ouch selbs an dem zil
soldeniere sô vil.
diz volc algemeine,
si wærn grôz oder kleine,
zuo in in diu schef liefen,
vil schergen stuonden unde riefen:
< ir sult si al ze tôde slahen
unde ir deheinen vâhen.>
des bâbstes cardinal
het gekundet zuo dem mâl,
swer ein venediære slüege,
swie vil der sunde trüege,
der sold er aller ledic wesen:
des liezen si ir niht genesen.
ach, daz von phaffen
solch mort ie wart geschaffen,
daz müeze got erbarm!
sant peter wart nie sô arm,
daz er darumb genomen het
zehen als grôzer stet,
als ferrær was zuo dem zil,
daz er kristen sô vil
het lâzen verderben
und sô jæmerlich ersterben,
als dô tet zuo dem mâl
...
umb ein stat, diu doch eigenlich
mit reht gehôret zuo dem rîch.
sol man gotes hulde
gewinnen mit solher schulde,
daz man kristenbluot alsô vergiez,
als diu phafheit dô tuon hiez,
sô enweiz ich niht wol,
wie man die schrift verstên sol
und diu zehen gebot
...
dâ gebiut er algeriht:
< dû solt menschenbluot vergiezen niht>.
got herre, durch dîn güete
die kristenheit baz behüete
und wîs uns ûf bezzer spor,
denn uns die phaffen gent vor,
die dâ gewalt hie tragent;
als uns diu buoch sagent,
sô solden si uns êre geben
mit worten und mit guotem leben:
des si leider tuont niht.
swer iriu werc an siht,
diu sint vil wærlich
irn worten ungelîch.
ob ichz mit urloup reden sol,
sô weiz daz meniclich wol,
daz der bâbst clemens genant
in al der heidenschaft lant
nie sô manic mensch bekêret hât,
als an der einen stat
kristen verdurben,
die von sîn schulden sturben.
daz der venediære diet
sô gâhes von dem leben schiet,
daz machte nur daz,
die dâ wârn gehaz,
der kom an dem zil
mit einander sô vil
in ir schef, als si wolten.
dâvon si kummer dolten,
wand si gegen solher kraft
beliben gar unsighaft.
sô die ferrærære hie
gar überwunden die,
sô îlten si aber hin
in diu næhsten schef bî in
und teten den, als den êrsten.
die dûhten sich die hêrsten,
die der liute tôten allermeist.
seht, wie der boese geist
besezzen het den cardinal,
daz im der kristen grôzer val
erbarmte dô niht.
disiu mortlich geschiht
wert nâch der wârheit sag
wol drî ganze tag
unde als manic naht,
ê man si gar übervaht
der venediære schar
und man si het ertôtet gar
von venedien die geste.
nû lac ein burc schoen und veste
in einem winkel in der stat,
die dar gemacht hât
von venedi der comun.
diu was sô wol erbun,
daz si mit dheinen sinnen
nieman vor moht gewinnen;
sô wît und tief wâren die graben,
daz man nihtes moht gehaben,
daz darzuo töhte,
daz mans dâmit gefallen möhte.
von ferræri die veigen
begunden erzeigen
ires herzen ungüete
und ir veigez gemüete.
si hiezen, als ich hôrte sagen,
die tôten ûz den scheffen tragen
unde fulten âne bit
den graben dâmit,
der umb die burc gie.
dô der von tôten hie
eben unde sleht wart,
alsô daz si die übervart
zdem hûse über den graben
...
dô giengen si dan
und sturmten hin an.
die der burc phlâgen,
die begunden verzagen,
dô si heten dheinen trôst,
daz mans von venedi lôst.
und dô si sâhen den grôzen val,
der dâ geschach zuo dem mâl
an der venediære diet,
von manheit si daz schiet,
daz si daz hûs muosten geben.
doch dingten si mit dem leben
von dannen ze varn.
die dâ verderbet wârn
der venediære,
namhafter burgære,
die man billich sêre klagte,
der wâren, sô man sagte,
wol zehen tûsent über al;
sô was des volkes âne zal,
die von dem bovel dar kâmen
und die dâ den solt nâmen.
ich wil fürwâr sprechen,
swer dâ wolde rechen
den schaden grôz und swære,
den dâ nâmen die venediære,
sîn wurd mit zal ein solhe hab
...
dem kunic von francrîch,
sold erz gelten sunderlich.
doch swaz si schaden dâ kurn
und allez daz si flurn,
daz klagten si sô sêre niht
als die schedlichen geschiht,
die man an den vergen kôs,
die man dâ verlôs:
der flôs man dô zdem mâl
wol tûsent an der zal.
der andern fluste schedlich
heten si schier erholt sich,
wærn in die vergen beliben.
die venediære triben
die phaffen alle ûz der stat,
den der bâbst geboten hât,
daz si niht singen solden;
die aber dâ wolden
nâch irem willen leben,
den wart urloup gegeben
bî in dâ ze belîben.
der bâbst begunde trîben
unde al sîn phafheit,
swaz den venediærn was leit.
daz was in allez unmære,
unz ein gebot swære
der bâbest sazte gegen in:
in alliu lant sand er hin
und hiez daz machen kunt,
swer für die stunt
hinz venedien kæme
und irn koufschaz dâ næme
umb gelt oder ze borgen,
die solt man alle morgen,
swâ man si wesse,
under der messe
verbannen und vermeinsamen.
des gebotes erkâmen
allerêrst die venediære,
wand ez lac in daran swære.
daz diu geschiht hie
ze ferrær ergie,
daz was, dô man spurt
nâch kristes geburt
driuzehen hundert jâr
und in dem niunten fürwâr.
dcccxxii. hie kêr ich mit den mæren
von den venediæren
her wider gen ôsterrîch.
der herzog friderich
trahte darûf sêre,
daz er sîn guot und sîn êre
von dem rîch enphâhen wolde,
als er billich solde.
die beier wolden in
durch ir lant niht lâzen hin
gegen swâben rîten.
wes het er ze bîten?
er verriht sich drât
mit dem bischolf kuonrât,
der salzpurgære herren,
daz er mit grôzen êren
unde mit triwen in
fuorte durch sîn lant hin.
daz lant ze ôsterrîch
von pilchtorf hern dietrich,
der an triun was ûzerlesen,
enphalch er ze verwesen;
hern uolrichen von walsê
enphalch er stîre, der ez ê
in sîner phlege het.
mit triwen er tet
allez, daz im was guot.
fridrich, der furste hôchgemuot,
sîn muoter sach er haben
ein her...
dâmit man sach werben
der mordær verderben,
von der rât und schulden
der kunic den tôt muost dulden.
der herzoge liupolt
sîner muoter willen ervolt:
sîner vînde veste,
swâ er die weste,
die ersturmt er und ervaht;
er gewan mit sîner maht
warte, palm und eschenbach,
die vest er alle drî brach
nider ûz dem grunde,
und swaz er an der stunde
liute darûf vie,
die tôt er alle hie.
sînen vater râch er.
nû kom ouch zuo im her
gevarn von ôsterrîch
der herzog friderich.
des was diu kuniginne frô.
mit einander si dô
snabelburc und altburn besâzen
in der aht und in der mâzen,
daz si des heten trôst,
si wæren unerlôst
ûf den selben vesten.
allez, daz si westen,
daz darzuo töhte,
daz man daz hûs gewinnen möhte,
des selben die hern versannen
allen rât gewunnen,
dâmit si spâte unde fruo
disen burgen gâben zuo
leit und ungemaches vil,
und triben daz unz an daz zil,
daz sich die veste beide
vor teglichem leide
des niht erweren kunden,
si wurden in kurzen stunden
über houbt an gewunnen,
sô gar was in zerunnen
maht unde kraft.
dô die fursten sigehaft
an iren vînden wurden dâ,
dô wurden ir sâ
gevangen vil schiere
vierzic unde viere;
darunder etlich,
dâ die herren alle gelîch
die fursten bêde bâten,
die si in vancnus hâten,
daz si si liezen leben
oder doch geruochten geben
fristung unde bît
zetlicher zît.
des wær vil lîhte überkomen,
als ich hân vernomen,
der herzog friderich;
dô zurnde ernstlich
sîn muoter diu kuniginne.
si sprach in unminne
ze friderichen irem suon:
< sag an, waz wildû tuon?
ez schînt wol, wizze krist,
daz dû hie niht gewesen bist:
wær uns daz heil geschehen,
daz dû hetest gesehen
den anblic jæmerlich
an dînes vater tôter lîch,
dô ich sînen werden lîp
...
dô man mir in tôten brâht,
sach in solher aht,
daz ich daz immer klagen wil,
daz ich für daz selbe zil
nâch im beleip lebende.
ei, tôt, nû wîs gebende
daz gelucke mir,
daz mîn lîp schier
kom, dâ der sîne lît.
waz solt halt für die zît
mîn leben hie ûf erden,
dô ich den kunic werden
sô jæmerlichen verlôs,
an dem ich sô vil kôs
wirde unde tugent?
wirdikeit, sæld und jugent,
rîchtum, witze, hôch geburt
unde allez, daz man spurt,
daz an allen dingen
der wunsch mac volbringen,
des het mîn herze genuoc,
die wîl ich daz heil truoc,
daz ich in lebenden weste.
in mînes herzen neste
sol hûsen klag und jâmer,
und immer wernden âmer
sol ich armez wîp
tragen nâch sînem lîp.
zwâr, ich klage niht den frum
êren unde rîchtum
nâch des rîches krône,
die ich mit im truoc schône,
die wîl ich in het und er mich:
für dise zît wold ich
mit næn und mit spinnen
mîn lîpnar gewinnen,
daz ich in weste lebentigen,
ob ich halt des wær verzigen,
daz ich gesehen nimmer mêr
solde sînen lîp hêr,
daz ich west niwan
daz er daz leben solt hân.
swer mir in niht hilft klagen,
der müeze unheil tragen!>
dô herzog friderich erhôrt
von der muoter disiu wort
und der herzog liupolt,
daz si des niht enwolt,
daz dheiner genæse der gevangen,
dô was ez umb si ergangen
und wurden ouch sô beroubt
des lebens und der houbt.
nû was einer under in,
dô man den fuorte hin
und man in toeten wolde,
dô bat man in, er solde
melden alle die,
die schuldic wâren hie
mit werken oder mit wort
an dem unbillichen mort,
daz an kunic albrehten geschach.
der selbe dô verjach,
daz an der meintât
mit werken und mit rât
mit mortgîtigem gevære
niemen schuldiger wære
denn der ungetriwe wolf
von meinze der bischolf:
der het tac und naht
mit aller sîner maht
getriben daran
den herzogen johan,
daz er die meintât begie.
er het im alle die,
die im hulfen darzuo,
getriben spâte unde fruo
ze der verhengnusse
der verrâtnusse.
der red verjach der armman,
dô man in sach gân
ze dem gewissen tôt,
bî aller der nôt,
diu im solt werden kunt.
dcccxxiii. nû wart in kurzer stunt
dem von meinz gesagt,
daz diser man het geklagt,
daz des tôdes pîn
er und die gesellen sîn
muosten lîden unde dulden
nur von sînen schulden,
und allez, daz er het geret,
ditz allez man im kunt tet
mit brieven. dô er die las
ze nurnberc, dâ er was
bî dem kunic heinrichen,
den bat er dô flîziclichen,
daz er in bræht an sîn gewârheit.
von orte er im seit,
waz dort wære geschehen
und wes ener hiet verjehen.
dem kunic verjach er ouch der mære,
wie gewaltic in swâben wære
der von ôstrîch über al.
nû het der kunic vor mâl
den von ôsterrîch
umb allez, daz si von dem rîch
ze rehtem lêhen jâhen,
daz si daz wolden enphâhen,
gegeben einen tac
hinz nurnberc, dâ er lac
und des tages dâ beit.
durch des von meinze gewârheit,
den diu vorhte ruorte,
der kunic in hinz spîre fuorte
und widerbôt snelliclich
dem herzogen fridrich
und dem herzog liupolden,
den tac, den si suochen solden
ûf unser froun tac zder schidunge,
den solden die fursten junge
suochunde sîn
datz spîre an dem rîn.
diz tet der kunic umbe daz,
daz er dester baz
den ungetriwen wolf,
von meinze den bischolf,
beschirmen möhte und bewarn.
dcccxxiv. nû hôret, wie si varn
von ôsterrîch die fursten.
in manheit und getursten
si sich vinden liezen,
als si sîn wolden geniezen,
hiezen si sagen
friunden, mannen und mâgen,
umb die si daz heten versolt,
daz si in billich wâren holt,
daz si füeren mit in
gegen spîre hin,
dâ man hôren solde,
wes der kunic wolde
mit in dâ beginnen.
die an witzen und an sinnen
wâren kunstic unde rîche,
der brâhtens dô von ôsterrîche
zuo einander manigen man.
mit den fuoren si dan,
dâ in der tac was benant.
werlicher wîgant
sach man si ouch dar
bringen ein grôze schar.
die fursten bewegen
sach man dâ solher koste phlegen,
swie tiwer si was veil,
daz ir der kunic daz vierteil
niht moht erziugen.
ân zadel und âne smiugen,
swes man durft hât,
gap man dar allen rât.
von ôsterrîche diu kint
heten dâ ein solch gesint
und ein ritterschaft sô grôz,
daz sîn den kunic verdrôz.
der legte daz an
mit einem varenden man,
daz er rehte sold ervarn,
wie vil ritter dâ wârn,
dâ der von ôstrîch ze tische saz.
der selbe erfuor im daz,
beinzigen und besundert
daz mêr denn siben hundert
ritter bî den tischen sâzen,
die von ôstrîch sich vermâzen,
ân junchern und ân kneht,
die man siht ze reht
sô grôzen hoven nâch volgen.
alle die in wârn erbolgen,
den was ir grôziu êre leide.
von ôsterrîch die fursten beide
wârn dô frîes muotes:
wie vil ez koste guotes,
daz huop si harte ringe.
umb si sach man dringen
maniger ritter ellensrîch
denn umb den kunic heinrich.
dem was dô vil zorn.
die sînen rât gesworn
heten und die im wâren
geheime bî den jâren,
den tet er zuo der stunt
sînen muot kunt,
daz die von ôsterrîch
alsô hôchverticlich
bî im wâren dâ.
dô tet im kunt sâ
von meinze der bischolf,
daz gegen dem kunig adolf
ir vater kunic albreht,
dô er ouch vordert sîniu reht,
het gebâret reht alsam:
< der kunic des erkam
und wart dester zorniger,
wand man ouch in hôchvertiger
für in leben sach
beidiu vor und hernâch>.
dcccxxv. nû hôrt, wie siz begunnen.
den fursten versunnen
fridrichen und liupolden
riet man, si solden
die fursten des biten,
daz si mit guoten siten
erfüeren heimlichen
...
ob er in iriu lant,
swie diu wærn genant,
der man si hôrte jehen
von dem rîch ze lêhen,
alles dâ wolde lîhen,
oder ob er si sîn wolt verzîhen
durch deheinen haz.
kurzlich erfuor man daz,
daz der kunic des het sin,
er wolt kriegen mit in
umb sache maniger hande
und daz im daz tæt ande,
daz si dar zim heten brâht
an ritterschaft solhe maht.
der herzog friderich
tet reht und wîslich:
die herren hiez er sider
dem kunic sagen hinwider
an disen dingen die sliht,
er getrûte im des niht,
swie vil er liute dar bræhte,
daz ern daran iht verdæhte
oder arcwânes phlæge:
er west wol, wie sîn dinc læge,
er hiet selp wol gehôrt,
wie im sîn vater wær ermort;
nû wær dâ manic man,
der dâ schuld hiet an,
die ouch mehtic wæren,
vor der geværen
er sich müest bewarn.
er wær ouch dar gevarn,
daz er im und dem rîch
wolt klagen kleglich
sîn und des rîches smæhe:
swâ diu klag geschæhe,
ez wære spâte oder fruo,
dâ bedorfte man wol zuo
êrbærer liute vil.
er wold ouch an dem zil
sînes vater lîch
bivilden dâ êrlich:
darzuo wæren hie
komen alle die,
den er liep und guot tet,
die wîl er daz leben het,
die wolden in dâ klagen
und zuo dem grabe tragen.
sô daz geschæch aldâ,
darnâch wold er sâ
vordern sîniu lant,
diu im des rîches hant
lihe billich.
dô man dem kunic heinrich
hinz ende von ort
sagte disiu wort,
darüber er sich besprâch
und antwurte darnâch:
swaz er ze klagen hæte,
darumbe er im tæte
vil gerne guot geriht
nâch des rîches sliht,
alsô ob er hie
wolde sichern die,
der er fruo und spât
bedorft an sînem rât
als von meinze des bischolf;
sô het ouch der phalzgrâf ruodolf
friuntschaft dô niht
umb die selben geschiht.
ich sag iu, wie ez ergie.
daz wart alsô hie
verteidingt zwischen in,
sô si kæmen dâhin,
sô sold in minne und in suon
der kunic im daz reht tuon;
und sô nâch kuniclichem reht
ir vater, kunic albreht,
wær begraben und bestat,
swaz danne hât
der von ôsterrîche
ze vordern an daz rîche,
des wold im danne sâ
der kunic antwurten dâ
nâch der fursten rât,
die er dâ bî im hât.
dcccxxvi. diu red alsô gelac.
rehte an dem tac,
der von ôsterrîch
dar brâht sîns vater lîch,
in der selben naht
wart ouch dar brâht
der tôte kunic adolf.
den phalzgrâven ruodolf,
der sîn tohter het,
gewert der kunic der bet,
daz er in ze spîre lie bestaten,
dâ ander kunic bivilde hâten.
nû pruoften alle, die dâ wâren,
ein wunder, dem in hundert jâren
nie deheinez wart gelîch:
zwâr ez was ouch wunderlich
under ander wunder zal,
daz ze einem mâl
rômischer kunige drî,
die des niht wâren frî,
si heten bî iren tagen
des rîches krône tragen,
mit einander sach man die
ze spîre in dem munster hie:
den einen sach man gên,
die zwêne ûf gebârt stên.
ouch sach man hie ensamt,
die wîle man begie daz amt,
ir aller drî frouwen,
der ieglich sich hât lâzen schouwen
vor den fursten schône
gekrônet mit des rîches krône,
ditze was ê
geschehen nie mê.
dô die zwên kunic werde
enpholhen wârn der erde,
ir beider witiben gehiwer
klagten vil tiwer
ir lieben herren tôt.
dô bat diu dritte got,
als noch ein getriwe tuot,
daz er den im behuot
und durch freuden geniez
des witibentums si erliez.
und dô daz allez was getân,
dô huop man aber an
zwischen dem kunic ze reden
und den herzogen bêden,
fridrichen und liupolden.
den riet man, si solden
zêren dem rîch
und dem kunic heinrich
die herren lâzen heim varn,
die dâ bî in wârn.
und dô si daz teten,
dô wart der kunic gebeten,
daz er in iriu lêhen lich.
des habt er wider sich
und jach, ez wær dem rîche
an stîr und an ôstrîche
unde swaz man si sach haben
bî dem rîne und in swâben
unde in elsâz,
des wære allez daz,
daz dâ het geerbet an
den herzogen johan,
nâch des rehtes orden
frî und ledic worden.
darzuo jach er
gegen in rehtes mêr:
swaz der kunic albreht
mit gewalt oder mit reht
gewunnen oder gekoufet het,
darüber hôrt er dheine bet,
wand ez het niemen sô billich
sam er und daz rîch.
noch het er vorderunge genuoc,
dâ er wan ungefuoc
begunde an erzeigen,
und dâ heten in die veigen
etlich zuo brâht:
die heten tac und naht
getriben und geworben,
daz kunic albreht was erstorben,
und wurben nâ der kinde schaden.
jâ, daz si leides überladen
werden und unêren!
dcccxxvii. otten der beier herren
und von meinz den hôrt ich sîn zîhen:
des müezen si gedîhen
in schaden und in arbeit.
der selben veicheit
ouch gezigen wart
von wirtenberc grâf eberhart.
und daz daz wâr sî,
daz pruofte man hie bî.
herzog otte bî den tagen
hete an getragen
und geworben tac und naht
mit aller sîner maht,
daz der hern sumlich
hie ze ôsterrîch
sich heten überreden lân
einen ungetriwen man
listigen und schalchaft,
der warp sîn botschaft
heimlichen in dem lande.
den selben man nande
den schutzenmeister perhtolt.
dem was gewesen sô holt
der kunic albreht,
daz erm tet über reht,
wand man jach, daz er vor wære
ein armer snîdære;
dâvon nam er in
und sazt in sô verre hin,
daz sîns gestelltes niemen mêre
gewan solich êre.
bî dem schutzenmeisteramt
gewan er unde samt
guotes sô vil,
daz er darnâch in kurzem zil
wart ze wienen rihtære.
seht, wie der boese, got unmære
sîner triwen vergaz:
an die herren warp er daz,
daz si solden kêren
an otten, der beier herren,
dem hete sicherlich
der kunic heinrich
gelihen diu lant
stîr und ôstrîch genant.
ouch het der boesewiht verlogen
ze wienen betrogen
der burgære sumlich,
daz si ouch ungetriulich
wolden hân getân,
wær ez niht understân.
er hete nû sô verren
geteidingt mit den herren
und zwienen mit der geselleschaft,
die daran wâren wizzenhaft,
daz si solden senden
einen boten behenden
ze spîre, dâ der kunic lac
und der teidinge phlac
mit dem von ôsterrîch;
der solde goumen flîziclich,
wie daz dinc gedig:
wær daz der kunic verzig
den herzogen fridrich
stîr und ôsterrîch
und sîner minn und suon,
sô solden si tuon
den dienst herzog otten
und komen mit rotten
ze wienen in die stat;
die solden si im drât
machen undertân.
ditze wart getân.
ein bote zehant
wart dâhin gesant
hinze spîr, dâ man
den tac solde hân.
die herren unguot,
den dâ übel was ze muot,
hôret, waz die teten.
vil spehe si dâ heten,
die des niht verlâgen
und grôzer île phlâgen
mit den mærn her ab.
die red, die dâ für gap
der kunic heinrich
dem herzogen fridrich,
daran was er herte,
iedoch sich menlich werte
der furst mit solher antwurt,
daran man sinn und witze spurt
und manhaften muot,
als der lîp und guot
getar wol gezern,
swâ er sîn êr sol wem.
etliche hern,
die daz sâhen gern,
daz von ôsterrîch den fursten jungen
an den sachen wære misselungen,
durch herzog otten mieten
dem kunic daz rieten,
er solde algeriht
an andriu komen niht,
wan als er für het gegeben.
des begund sô sêre widerstreben
von ôsterrîch der furste hêr,
daz ez nû niemen mêr
dâfür haben wolde,
daz man iht mêr reden solde.
dô îlten her zôstrîch
der boten sumlich.
des andern tages fruo
griffen aber zuo
die herren und versuochten baz,
ob si gefüegen möhten daz,
daz ez kæm ze guot.
der herzoge fruot
von dann îlen begunde,
er hiez an der stunde
den wirt verrihten und bezaln.
nû kom aber zuo den mâln
der herren ein guot teil
und versuochten ir heil,
ob diu vordrung swære
iht ringer worden wære.
darnâch kômen si sider
zdem herzogen hin wider,
an wiu ez belîben möhte,
ob im daz ze tuon töhte,
daz man im für het gegeben.
des begund er widerstreben
und wolt sîn tuon niht.
er îlt hin algeriht.
sîn amtliut, swaz der wârn,
die sach man hin varn;
soumær und kamerwagen,
swaz man die sach tragen,
die zogten dâmit hin.
dem herzogen zôch man hin
sîn phert, dâ ez stên solde,
sô er ûf sitzen wolde.
ez het der furste hôchgeborn
umb sich swert unde sporn
und sîn reisekleider an.
dar truoc man im sân
sant johannes minne.
nû was bî im dinne
der herren bot von ôsterrîch
unde sach daz sicherlich,
daz der furste fruot
ze belîben het dhein muot;
alrêrst dûht in, er hiet zît.
âne aller hande bît
begund er îlen âne twâl
gegen ôsterrîch zetal.
unde dô daz geschach,
alzehant darnâch,
dô wold ouch snelliclich
der herzog friderich,
von ôstrîch der vermezzen,
ûf sîn phert sîn gesezzen
und danne geriten hân.
nû sach er her gân
von strâzpurge den bischolf
und den phalzgrâven ruodolf
und ander herren viere.
die vielen im schiere
in den zoum und habten in
unde zugen in hin
mit gewalt und mit kerge
wider in die herberge
und bâten in sêre
ie mêre unde mêre
unz an die stunde,
daz er in noch gunde
zwischen in bêden
etwaz ze reden.
und dô er in gehiez daz,
dô îlten si dester baz,
dâ si den kunic westen.
mit maniger rede vesten
begunden si den man
sêre haben an.
zdem kunic sprâchen si:
< herre, wir sîn hie,
die iu des sint gebunden,
daz wir iu zallen stunden
sullen sagen die wârheit.
ist ez iu ein wîle leit,
sô liebt ez iu lîht hernâch
...
ze allen zîten ist
und gerlich an diser frist
des rîches frum ze werben.
des muoz vil verderben,
werdent mit iu niht
die von ôstrîch verriht.
wer welt ir wænen, der si sîn?
ez ist dicke worden schîn
gewalt unde kraft
von ôstrîch der herschaft,
und dannoch bî den jâren,
dô si ninder wâren
bî sô grôzem gewalt,
als in nû ist bezalt.
der alte herzog liupolt
an manigen sachen hât geholt
den prîs an manigen dingen;
den sach man zuo bringen
und volenden daz,
daz dhein furst umb in saz,
er hiete in gern vervol,
als man einen fursten sol,
der ze aller frist
an kraft und an êren mehtic ist
und an menlichem muot.
darzuo gewan er solich guot
und wart alsô rîch,
daz er zuo ôsterrîch
koufte daz lant,
daz dâ stîr ist genant.
einen sun der liez,
der ouch liupolt hiez:
wer der selbe wære,
swer diu selben mære,
wie er lebt sîn tag,
wel wizzen, der frâg,
wer dâ fuor die vart,
dô tamiat gewunnen wart
von den kristen enhalp mers,
alles des hers,
daz dar fuort gewalticlich
der bâbest und von francrîch
kunic ludwic. nie kam,
als ich vernam,
mit her sô grôziu maht,
als der selbe kunic dar brâht.
alsam teten ouch si
von kastel und von yspani.
etlich sach man ouch dâ
von britani und von yberniâ
die kunic mehtic erkant,
und kunic ritschart von englant
mit einem her starc.
ouch was dâ der von tenmark,
von friesen und von norwægen.
wes die alle dô phlægen,
daz ir wol habt vernomen.
dâ was ouch hin komen
von ungern kunic andrêas,
in êrn er ouch dâ was.
ir was an dem zil
dannoch dâ vil,
die mir sint unbekant.
die selben und die ich hân genant,
under den allen
moht niemen überschallen
den herzogen liupolt.
silber unde golt
sô vil im über wart,
dô die kunic die widervart
muosten tuon durch der kost gebresten,
dô kouft er ze lesten
starkenberc die burc mære
dem orden der kriuzære.
swaz man dâ wunders und êren
in dâ sach für kêren,
dâ wær ein buoch von ze schrîben.
des muoz vil belîben
alhie ungeseit.
sîn sun der unverzeit,
herzog friderich,
der wart ouch sô rîch
bî allen den urliugen,
diu man in sach erziugen
gegen den ungern spât und fruo.
dannoch gewan er hin zuo
ein herschaft rîch und starc,
krein, die windisch marc.
ûf den fuor gewalticlich
der keiser friderich
unde wolde in verderben.
dô sach man in sô bederben,
daz er sich des erwerte,
und swes er in bekêrte,
die wîl der keiser ûf im lac
und urliuges mit im phlac,
daz gewan er im sider
allez zehant hinwider,
dô er daz lant gerûmte vol.
sô wizze wir daz wol,
daz der selben fursten dhein
weder grôz noch klein
het bî dem rîne und in swâben,
daz man nû siht haben
kunic albrehtes erben.
welt ir die verderben,
darzuo gehôrt arbeit.
swaz man halt seit,
ir seht wol, wie ez gedîht,
wand ez ist niht lîht
den herzogen fridrich
vertrîben von ôstrîch.
treit im iemen sunder haz,
die wellent sich umbe daz
dâmit rechen an in,
daz si iuch hetzent dâhin,
dâ ir versûmet mêre
des rîches frum und êre,
denn ir dâ gewinnet.
herre, versinnet
iuch gegen in baz
und lat uns den haz
verrihten zwischen iu,
alsô daz ir siu
meinet genædiclich
und daz si iu und dem rîch
tragen diensthaften muot
mit lîbe und mit guot.>
des triben si sô vil,
unz siz brâhten an daz zil,
daz der kunic jach:
< daz ich ê versprach,
des wil ich iuch gewern,
sît ir niht welt enpern,
ich sull ez durch iuch tuon.
sô legt alsô die suon
gegen dem von ôsterrîche,
daz si mir und dem rîche
sî êrbær ze nemen>.
< ez sol iu gezemen,
wie wir die sache legen,
wand wir darzuo phlegen
iwer selbes rât
und der besten, die der hof hât>.
dcccxxviii. mit der rede si von dan
giengen, dâ si den man,
herzog fridrichen, funden.
swaz si guotes kunden,
daz wart allez her für gezogen,
unz daz si den herzogen
ûf den wec brâhten,
dâ si sîn hin gedâhten.
ich sag iu, wie ez nam ein ende.
die fursten behende
teidingten zwischen in,
unz siz brâhten dâhin,
daz der kunic heinrich
versazte dem von ôsterrîch
ze merhærn in dem lant
vier stet ze phant
und swaz darzuo gehôrt
hinz ende von ort -
des wart ein urbar starc -
umb funfzic tûsent marc,
unde wart alsô geleit:
zweinzic tûsent marc bereit
des guotes âne widerstreben
solt man dem kunic bereit geben,
unde für daz ander guot
solden die herzogen fruot
dem kunig und dem rîch
wider aller meniclich
mit dienste geholfen sîn
ze bêheim unde bî dem rîn
und an aller der stat,
dâ sîn daz rîch durft hât.
unde an der mitwochen,
sô diu kotember ist gesprochen,
vor sant michêles tac
der kunic in ze lîhen phlac
alliu diu leben,
der man si hôrte jehen
von des rîches hende.
dô daz het ein ende,
des næhsten tages darnâch
den kunic heinrich man sach
mit ernste und mit witzen
ze gerihte sitzen.
dô klagten die von ôsterrîche
daz mort, daz an dem rîche
und an irm vater het getân
der mordær herzog johan
und die andern ensamt,
die wurden alsô verdamt,
daz in mit der vart
mit urteil widerteilet wart
lîp, leben und êre,
und swer hin für immer mêre
geheime deheine
grôze oder kleine
mit ir deheinem het,
der solde sâ zestet
als die schuldigen alle
in des rîches æht gevallen.
die urteil dô baz ervolt
von henneberc grâf perhtolt:
der gap die urteil sît,
daz halt für die zît,
der herzog johan
diz mort het getân,
swer den geheimet het,
der wær sâ zestet
gevallen in des rîches æhte.
hinz swem man die schulde bræhte,
dâ solde der kunic hin niht
vermîden strengez geriht.
und dô daz ein ende het,
dô jach der kunic sâ zestet
mit ûz genomen worten,
daz ez die fursten hôrten,
alliu diu lêhen,
der man möht gejehen,
daz dehein reht daran
het gehabt herzog johan,
diu nâch des rîches orden
dem rîch wærn ledic worden,...
und dô daz geschach,
alzehant darnâch
die herzogen beide
swuoren die eide
triun und dienest mêren
dem kunig als irem herren.
dô daz ein ende nam,
der herzog niht von dannen kam,
unz man im an allen sachen
sîn dinc sleht muoste machen
mit brieven und hantvesten
...
als er ir ze haben gert.
dô er der aller wart gewert,
als er si haben wolde
und als ez sîn solde,
alrêrst fuor der man
mit urloup von dan.
dcccxxix. nû sult ir hôren, wie
der bote fuor hie,
den die ôstrîchære
dâ liezen durch diu mære.
der kam vil balde her gestrichen
unde sagte wîslichen,
er het ez allez gesehen,
waz dort wære geschehen.
den herren er seit
für ein ganze wârheit,
er het gesehen zogen
von dannen den herzogen
aller dinge unverriht,
alsô daz im der kunic niht
het gelihen diu lant,
diu er im zerbe nant.
zehant die hern vermezzen,
swaz ir was gesezzen
dishalp der tuonouwe staden,
des fursten und des landes schaden
wurben stætlich,
ân von stubenberc her heinrich
unde noch ein herre kluoc
getriu und menlich genuoc
zuo den sachen sich niht stiez,
der burcgrâf von gors er hiez.
die zwêne huoten sich sêre
vor alliu diu, dâ ir êre
moht von sîn gekrenket:
wand swer alsô wenket
ab sînem rehtem herren,
der hât dester minner êren.
her hadmâr von valkenberge
und her ortel von kranchperge
die wâren sô unversunnen,
daz si glockeniz gewunnen.
die munich si ûz stiezen.
swes si mohten geniezen,
er wær kunt oder gast,
der was in als ein bast.
niemen mich noeten sol,
des getrûwe ich iu wol,
daz ich nenn ir dheines nam,
si wurden mir darumbe gram:
swer die wiennær frâgt,
dem wurde wol gesagt,
wer die wærn gewesen,
die in irn wîngarten lesen
wolden ungebeten.
vereinet si sich heten,
daz si in dem lande
mit roube und mit brande
begiengen an dem zil
nôt und angest vil.
alsô wurden si betrogen
von der beier herzogen,
den man otte nande.
swâ si riten in dem lande,
dâ fuorten die helde ziere
sîniu venel und baniere,
dâmit wolden si im dienen;
ouch sanden si hinz wienen
der selben venel wol funf hundert
den, die sich gesundert
heten von den getriwen -
die ez hernâch wart geriwen,
daz si sô verre volgen wolden
dem schutzenmeister perhtolden.
ez was alsô an getragen,
daz ze den benanten tagen
die selben herren al
still und âne schal
in die stat solden komen,
unde sô daz heten vernomen
ze wienen ir geselleschaft,
sô solden si mit aller kraft
an die burc îlen
und die an pîlen,
unz man si möhte gewinnen.
dâ wâren zuo der zît innen
der jungen herzogen zwên.
und dô man daz solt begên
eines morgens fruo,
nû enweiz ich, wie ez kam darzuo,
daz der sache und der vart
der huobmeister inne wart.
der sande zuo dem mâl
in die stat überal
nâch sînen friunden gemein
und wart mit in des enein,
swaz si der besten
in den triwen westen,
daz si mit werk oder mit ræten
ungerne iht tæten,
daz untriwe wær genant,
die besanden si zehant
und teten in zuo der stunt
die an gelegten sache kunt
und brâhten si an daz phat,
daz si swuoren an der stat,
si wolden ê ersterben
und williclich verderben,
ê si des liezen iht ergân,
daz wider den fursten wær getân.
und dô si bestætigten die,
in die burc der huobmeister gie
wol mit tûsent mannen
und fuort diu kint von dannen
hin heim in sîn hûs.
der burgær turn und klûs
mit liuten er besazte
sô wol, daz er getrazte
den ungetriwen vol,
als ein getriwer man sol.
die turn, die dâ stênt enpor
ob ieglichem burctor,
die besazt er mit schal
und ouch die turn über al,
die an die rincmûr gênt,
und die turn, die dâ stênt
in der kirchen ze sant stephan.
daz wart darumb getân,
daz si der glocken manicvalt
heten selbe den gewalt.
und die wîl daz ergie,
der schutzenmeister hie
mit den sînen drât
wart ouch ze rât,
wie siz solden vâhen an.
nû kom einer dar gegân
und seit im diu mære,
wie der huobmeister wære
gewarnt und wie er het gevarn.
dô enwestens, wie gebârn.
die hern ouch niht vermiten,
beinzigen si zuo riten
ieglicher ûz im kreizen,
als si heten geheizen.
dô wâren in diu tor
beslozzen, daz si hie vor
muosten belîben.
den man die untriu sach trîben,
perhtolt, den ich ê nant,
dô der bevant,
daz daz dinc undervaren was,
als ich ê las,
dô sand er algeriht
zdem huobmeister, ob er iht
solhes hete vernomen,
dâ er zuo solt ze dienste komen.
dô enpôt im hinwider
der huobmeister sider,
er bedorfte sîner helfe niht:
ein wie getâniu phliht
ze wienen wære an getragen,
daz gehôrte man wol sagen,
swenne got gesande
den fursten heim ze lande
oder von pilichtorf hern dietrich.
ab der botschaft hezlich
erschrac meister perhtolt.
niht lenger er wolt
in der stat ze wienen wesen,
er noch, dâ er trût genesen,
von wienen ân urloup.
dannoch brant und roup
die herren pruoften in dem lant.
swaz man guotes vant,
daz den wiennæren gehôrte zuo,
daz wuost man spâte unde fruo,
daz si sîn niht ensparten;
si lâsen in irn wîngarten,
und swaz si in mohten getuon,
des was dô weder frid noch suon,
und den niunstetæren sam.
si wâren allen den gram,
die daz bescheinten,
daz si den herzogen meinten
mit triwen und mit liebe.
der vârtens als die diebe.
dô wolt der povel von wienen
dem fursten dâmit dienen,
daz si vertriben drât
von wienen ûz der stat
otten, hern heimen suon;
daz selp sach mans ouch tuon
den alten herren grîfen -
der lie daz dinc hin slîfen,
daz er darzuo niht entet,
als er billich getân het;
mit dem ouch an der vart
von wienen vertriben wart
der sweher meister perhtoldes
und heten als grôzes goldes
für den schutzenmeister niht genomen:
wæren si in an komen,
si hieten in verderbt
und jæmerlich ersterbt.
nû begunden mit kluogen dingen
darunder
geistlich liut und werltlich,
still und offenlich,
beidiu spât und fruo,
unz siz brâhten darzuo,
daz sich daz volc lie gezemen
ir beredunge nemen,
daz si an der geschihte vâr
wæren unschuldic gar,
âne meister perhtolden,
von dem si niht nemen wolden
ze wienen diu gemeine
beredunge deheine.
alsô kômen die
wider in die stat hie,
ir und des fursten reht unverzigen.
nû beleip unverswigen
disiu geschiht
her ze stîre niht,
ez wart allez geseit
dem helde unverzeit,
hern uolrich von walsê,
der dâ und ouch ê
des fursten schaden gerne wande.
der was hie ze stîrlande
houbtman zuo der zît.
er het niht lenger bît,
er begund hinz pettou îlen.
dâ was zuo den wîlen
bischolf kuonrât der salzpurgære,
dem sagt er diu mære,
waz man zôsterrîche tet,
unde nâch sîner bet
der bischolf kuonrât
kom her ze gretze drât.
dar kom zuo im snelliclich
von hiunburge grâf fridrich
und der frîe von sounecke,
von hôhenlôch der kecke,
dar kômen die stubenbergære
und die bêd liehtensteinære,
und swaz man in dem lande
herren erkande,
die dheiner maht phlâgen,
die reise niht verlagen,
dar kom der von seckouwe
und die herren von pettouwe.
die herren algemein
wurden des enein,
daz si buten beide
ir triwe und ir eide
von salzpurc bischolf kuonrât
an des herzogen stat,
daz si zallen wegen
gegen im wolden phlegen
dienstes und grôzer triwen,
und an den sachen niwen
wolden si geholfen sîn
von ôsterrîch dem herren mîn.
und dô daz geschach,
sâ zehant darnâch
wurden si ze râte,
daz der von walsê drâte
mit aller sîner maht
gegen ôstrîch gâht
und dâ schüef des fursten frum,
als in lêrte sîn wîstum.
der bereite sich darzuo
beide spâte unde fruo,
wie er ein maht bræht ze hûf.
nû kêrte bî der muore ûf
der salzpurgær, als ich vernam,
und dô er hinze vanstorf kam,
ein bot sêr zuo im gâhte,
der im brieve brâhte,
an den er las,
swaz im geschriben was,
von worte ze worte
hinz ende von orte
alle die geschiht,
wie ez ze spîre was verriht
zwischen dem kunic heinrich
und dem fursten von ôsterrîch.
die brieve er dô sant
über al in daz lant
kunden unde gesten,
die ot gerne westen
guotiu mær von dem herzogen
...
gegen friesach,
dâ het er gemach
funf tage und niht mêre,
darnâch tet er kêre
gegen salzpurc hin wider,
wie nû gefuor sider
von walsê her uolrich,
daz sag ich iu kuntlich.
hie ze stîre er gewan
wol... hundert man.
mit den huop er sich
gegen ôsterrîch den strich,
der über den hartperc gêt.
die er dâ bî im het,
die wâren unverzeit.
under wegen man in seit,
si solden sich darzuo wârn
und ûf einen strît varn,
wand von ôstrîch die herren
wolden gegen in kêren
nur ûf den wân,
daz si strîtes erlân
wurden ûf der reise.
< durch deheine freise
darf uns daz niemen sagen:
die veigen und die zagen
al dâheim beliben sint.
nû dar, liebiu mîniu kint>,
der von walsê sprach,
< lât iu nû wesen gâch,
daz wir hiute den stîræren
ir altez reht bewæren,
die des sint für komen,
als ich hân vernomen,
daz si von menlicher tât
an deheiner stat
nie wurden verdrungen>.
den frechen helden jungen
er sô vil vor seit,
waz wird und wirdikeit
si gewunnen phliht,
ob si von manheit schieden niht,
mit maniger rede guot
menlichen muot
erwecte er an in,
unz er si brâhte an den sin,
daz ir herz alsô ernande
und daz ir ieglicher wânde,
er hiete eines lewen kraft.
hin fuor diu geselleschaft
frî aller zagheit,
daz in niemen wider reit.
ez was nû wol spât,
dô si kômen hinz der niwenstat.
si herbergten gemeiniclich
hie vor bî sant uolrich.
dcccxxx. die naht heten si gemach.
des næhsten tages man sach
von walsê den frechen
die wîl des fursten schaden rechen,
den im heten getân
die selben dienstman,
die sich dâ wider heten gesazt,
unde sint noch unergazt
von der beier herren herzog otten
des schaden, den mit sînen rotten
in tete der von walsê.
schaden unde smæhe mê
der potendorfær spurte:
vor kirchslag und ebenfurte
wart im des tags verbrant,
swaz man des sînen vant.
sam tet man den andern ouch.
dô sô manigen grôzen rouch
man sach in dem land ûf gên,
dô begunden sich verstên
ze wienen die burgære,
daz der von walsê komen wære.
des wâren si frô.
ûf sînen trôst si dô
fuorn ûz mit irer kraft,
und die si schadhaft
heten vor gemachet,
die wurden von in geswachet,
wand si...
guoter burge...
unde brâchen...
dem von walsê...
dem herzogen...
het erworben sigenunft,
wold er sich rechen baz
an den, die iren haz
dem fursten heten erzeiget
und in wolden hân geveiget,
darzuo wolden si im dienen,
sô daz si im von wienen
wolden bringen ûf den plân
zweinzic tûsent man
bereit in liehter sarwât,
unde daz doch ir stat
wære wol behuot
mit warnunge guot
vor den ungetriwen,
die den werren niwen
dâ gemacht heten
in dem land und in den steten
diz wart niht verswigen
den herren schuldigen,
die sich dâ heten vergezzen.
ahten unde mezzen
si daz dinc begunden,
ob si iht erfunden,
dâmit si beliben
ûz dem lande unvertriben.
nû kunden si niht erfinden,
dâmit si möhten überwinden
des lantvolkes zorn:
si heten verlorn
vest und urbar,
kæmen in ze vâr
von wienen die burgære
und die niunstetære,
die si vor beswârten
an irn wîngarten,
dâ si in ot heten gelesen.
welich rât ir solde wesen,
daran si verzagten.
vil boten si jagten
in dem lande her und hin,
daz si kæmen zin
und in mit teilten drât
ir helfe und ir rât,
ob siz mit dheinen dingen
möhten zuo bringen,
daz si irer schulden
kæmen ze hulden...