liutolt von savene
in dem walde und ûf der grüenen heide
meiet ez sô rehte wol,
daz man sich der lieben ougenweide
wol von schulden troesten sol:
sô hân ich für senden muot
trôst dekeinen wan den einen
daz mîn frouwe ist guot.
wol im den der kleinen vogele singen
troestet und der bluomen schîn:
wie mac dem an fröiden misselingen,
wil er frô von beiden sîn?
sô hât er der beider wal:
bluomen springent, vogele singent
wünneclîchen schal.
ich fröi mich ir güete wol von schulden
baz dan al der bluomen rôt.
ich sing anders niht wan dazs in hulden
scheide mich von sender nôt:
wol mac mir ir werder gruoz
fröide senden, swære wenden,
sorgen machen buoz.
ich enkan mit mînem sange
mîner lieben frouwen hulde nâher komen,
der ich hân gedienet lange.
dirre zwîvel hât mir fröiden vil benomen.
hâte ich iender trôst nâch wâne, derst verlorn.
ich sol lîhte fröiden âne sîn geborn.
sol mîn sprechen, sol mîn singen,
sol mîn langer dienest, sol mîn stætekeit
niht ein liebez ende bringen?
ist daz allez ein verlorniu arebeit?
war sint danne bin verswunden mîne tage,
hân ich die genâde funden mîner klage?
rîche, alsô der tac sô rîche
werdekeit und êren ist diu frouwe mîn.
ir lop ist sô lobelîche,
daz ez wol von schulden muoz getiuret sîn.
danc hab ez der werden mære, diu sint guot,
daz si stille und offenbære rehte tuot.
sumelîcher wîbe unstæte
wil ich daz den guoten wîben êre sî:
ob ir keiniu missetaete,
wâ bekande man die besten danne bî?
vinden wir an einer lîbe missetât,
für die eine tûsent wîbe êre hât.
für der werlte wandelbære
hâte ich einen trôst ze fröiden mir genomen,
der mir doch der beste wære.
wolte ein wîp ze helfe mînen fröiden komen,
sô künd ich gefüegen dingen mâze geben,
wol gesprechen, wol gesingen, wol geleben.
sol mir iemer wol gelingen,
sol mir iemer herzeswære werden buoz?
nein, ich bin von lieben dingen
sô verderbet daz ich lange trûren muoz.
dar zuo trûrent ouch diu kleinen vogellîn:
wer möht uns nu fröide bringen,
mir ein wîp und in des liehten meien schîn?
wünschet daz mîn niuwez werben
baz verende dan daz alte habe getân,
ald ich muoz an fröiden sterben,
sît ich herzeliep alrêste funden hân.
ich was frî: nu hât mîn herze sich ergeben
in der dienste ich muoz verderben,
einem wîbe, der ich muoz für eigen leben.
wê, wer wil nu sorgen walten?
diu was mîn gesinde nû vil mangen tac.
in wil ir niht mê gehalten:
ich bin frô daz ich ir âne wesen mac.
fröide hât si mir gedrungen an daz ort.
helfet mir si gar verschalten:
sprechet, frouwe, jâ, niuwan daz eine wort.
die nû bî liebe slâfen
und inder sorgen gein dem tage,
die ensûmen sich nu nieht.
jâ fürhte ich daz man wâfen
schrîe ob in: daz ist mîn klage.
ich sihe wol des tages lieht.
alsô sprach ein wahtære;
ez ist mir iemer swære,
sol in dâ von gewerren ieht.
ez ist wol daz wir die lieben heide
sehen sô wünneclîchen stân,
wol gezieret walt und anger beide,
daz der meie hât getân.
seht ir in des meien touwe bluomen stân?
daz möht ougen frô gemachen,
lachen sî ein ander an.
wie solt ich ze tanze wol gesingen,
sît ein wîp mir tuot sô wê?
diu mir hôhgemüete solte bringen,
diu tuot sam sis niht bestê.
doch wær wol, gefröite mich ein sælic wîp,
daz si mit ir liebem lône
schône trôste mînen lîp.
der die schoenen zît mit fröiden hiure was,
der sol nû der vogele swære klagen.
den gelîche ich bluomen klê loup unde gras
gein den sûren winterkalten tagen:
si gebent alle glîchen trôst dem herzen mîn.
ich muoz iemer ungetroestet sîn,
wil der lieben trôst an mir verzagen.
sold ich den jungen râten,
die unbetwungen lîbes unde guotes
sint und hôhe solden varn,
den seite ich wol daz werdekeit mit grôzem sparn
nie ûf daz rat gesaz.
wie die biderben tâten,
den man nâch tôde danket werdes muotes!
die nâmen êre für daz guot.
hæten sî behalten alse manger tuot,
waz wære in deste baz?
nu sint si dort, daz guot ist hie
und frumt den jungen wirs dann ê den alten.
den hort gefristen mohte, den veriesch ich nie:
swie er was gewunnen oder behalten,
son kunde er niht gewegen.
dar an gedenken alle, die arges willen pflegen.
ich hoere mangen frâgen
wâ von die senger alsô selten singen:
daz wil ich wol bescheiden den.
man vant ê under zwelven wîlent eteswen,
der einen drûf behielt,
torst erz mit schelten wâgen.
desn ist nu niht: swazs alle mügen twingen,
des büezet man in niht ein brôt.
swer ouch vergebene lopte, daz wær âne nôt,
sît mans sô kleine wielt.
ouch irret, singet ieman iht,
daz lernet niemen: von den valschen sachen
si habent ze fröiden harte kleine zuoversiht:
wer sol durch sô verlornez tihten wachen?
diz ist des sanges slac.
ouch schadet der rîchen erge, diech niht genutzen mac.
mich wundert wie den liuten sî, die sich der êren schament
und schame hin ze rügge legent dâ man nâch ganzen êren solde ringen.
wê daz ir bein ir arme ir hant ir zungen niht erlament!
ir herze müeze unsælic sîn, die sich sô gar verschamen an guoten dingen.
schame ist bezzer danne silber unde golt:
zwiu sol dem guot dem niemen ist ze rehte holt?
swer schame hât, der mac wol friunt gewinnen.
sist aller tugende ein spiegel gar:
bî schame nimpt man aller guoter dinge war.
jâ solten sî die rîchen gerne minnen.
swelch man diu jâr hât âne muot, diu doch manzîtic sint,
dem machent lîhte butzen griul. bî vier und zweinzic jâren kûme jærec,
so ist im der lîp wol mannes grôz, der muot klein alse ein kint.
nu wer dich, man, vertrîp daz kint: swie kleine ez sî, ez ist dir doch geværec.
ez enlât dir nimmer wâfen wol gezemen,
ez wil dir minne milte manheit gar benemen.
bartloser muot, nu birc daz kinne!
ez spottet dîn, sam tuos du sîn:
dîn bloeze ist sîner riuhe ein vil unwerder schîn.
hie bart: hêr künec von kriechen, wâ nu sinne?