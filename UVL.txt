uolrich von liehtenstein
wîbes güete niemen mac
volloben an ein ende gar.
mîn herzeblüete mangen tac
si machet mich gar sorgen bar,
swenn ich si sihe gekleidet stân
und alsô schoene vor mir gân
alsam ein engel wol getân.
ein wîp mich des betwungen hât
daz ich ir iemer dienen muoz,
der lîp vil wol ze wunsche stât;
ir rôter munt gît reinen gruoz,
ich hân den wunsch an ir gesehen,
daz man ir muoz des besten jehen,
odr ich enkan niht frouwen spehen.
dîner reine troeste ich mich noch
baz denn ich gedienet hân.
dû bist eine der wil ich
mit triuwen wesen undertân,
des tages swenn ich dich sehen sol,
sô wart nie manne mêr sô wol,
und ist mîn herze fröiden vol.
hôhen muot ich von dir hân;
des weiz ich niemen mêre danc,
dû bist guot ân argen wân;
ich dien dir immer âne wanc,
nu sprich daz ez dîn wille sî;
son wirde ich nimmer mêre frî,
und wone dir mit dienste bî.
in weiz wiech singe
von der naht: diu gît mir fröide niht.
mîn hôhgedinge
der lît an dem tage: wan er ist liht.
ouch ist sîn schîn
der frouwen mîn
vil gelîch: des müeze er sælic sîn.
er mac von schulden
loben die naht, der sæliclîchen lît.
sô muoz ich dulden
sendiu leit: dâ von trag ich ir nît
und lobe den tac,
swenn ich si mac
sehen, diu mir wol heilet sorgen slac.
den tac ich êre,
dô ich die vil guoten êrste sach.
sît immer mêre
gab diu naht mir leit und ungemach.
si ist mir gram,
und ich ir sam.
wol dir tac, vil sælic sî dîn nam.
sô mich besezzen
nahtes habent die sorge alsam diu mar,
des wirt vergezzen
sâ, sô mir der tac erschînet klâr.
sô kümt ein wân,
daz ich sül gân
die vil schoenen tougen sehen an.
vil gerne ich wolde
loben die naht, ergienge ez immer sô
daz ich ir solde
nâhen ligen diu mich nu tuot unfrô.
wer wære ich dan,
ich sælic man!
wê daz mirs diu guote niht engan.
frouwe, liebiu frouwe mîn,
an dînem dienste ich niht verzage,
swie du wilt, sô wil ich sîn:
dâ bî sô merke waz ich sage.
frouwe, ich weiz wol, ob mir dînen friundes gruoz
niht verdienent mîne junge besten tage,
daz ich in sorgen alten muoz.
mîn herze gît mir wîsen rât,
swie tump ez von den jâren sî,
daz ich ir, diu tugende hât,
sî mit stætem dienste bî.
sît ez mir sô stæten rât mit triuwen gît,
des doch mir der lîp, der muot, noch nie wart frî,
des volge ich im gar âne strît.
dô ich êrste sin gewan,
dô riet mir daz herze mîn,
obe ich immer wurde ein man,
sô solte ich ir ze dienste sîn.
nu ist mir komen diu zît daz ich ir dienen sol.
nu helf mir got daz ich ir tuo den dienest schîn,
dâ von ich leides mich erhol.
sî ist über mînen lîp
frouwe und al des herzen mîn,
sî vil wundern werdez wîp:
nû wes solde ich gerner sîn?
wolde sî den dienest mîn und mînen sanc,
wâ wurd immer mir sô grôz genâde schîn?
wâ fünde ich sô reht hôhen danc?
wâ möhte mir sô hôhe komen
mîn dienst und al mîn arebeit?
wan die ich mir hân genomen,
diu hât schoene und werdekeit.
hôher muot, du twingest mir den lîp ze hôch,
unde ist dir daz herze mîn dar zuo bereit,
wanz ie die nidern minne flôch.
nideriu minne, an fröiden tôt
ist er, dem si an gesigt.
gît diu hôhe sende nôt,
doch wol im der der selben pfligt!
sî gît sorge, und ist diu sorge fröiden rîch.
frou, daz dich diu sorge mîn sô ringe wigt,
dâ von sô sorge ich stæteclîch.
ez sprichet manic man
des in sîn herze niht gelêren kan,
wan als er von fremdem dinge
gert ze gewinnen sinne.
swer muotet des er niht ensol,
der hât im selb versaget wol.
swer muotet des er niht ensol,
der hât im selb versaget wol.
swer muotet des er niht ensol,
der hât im selb versaget wol.
in dem walde süeze doene
singent kleiniu vogelîn.
an der heide bluomen schoene
blüejent gen des meien schîn.
alsô blüet mîn hôher muot
mit gedanken gen ir güete,
diu mir rîchet mîn gemüete
sam der troum den armen tuot.
ez ist ein vil hôch gedinge
den ich gen ir tugenden trage,
daz mir noch an ir gelinge,
daz ich sælde an ir bejage.
des gedingen bin ich frô.
got geb daz ichz wol verende,
daz si mir den wân iht wende
der mich fröit sô rehte hô.
sie vil süeze, valsches âne,
frî vor allem wandel gar,
lâze mich in liebem wâne
die wîl ez niht baz envar;
daz diu fröide lange wer,
daz ich wænens iht erwache,
daz ich gen dem trôste lache
des ich von ir hulden ger.
wünschen unde wol gedenken
dest diu meiste fröide mîn.
des sol mir ir trôst niht wenken,
sie enlâze mich ir sîn
mit den beiden nâhen bî,
sô daz si mit willen gunne
mir von ir sô werder wunne
daz si sælic immer sî.
sælic meie, dû aleine
troestest al die werelt gar.
dû und al diu werlt gemeine
fröit mich min dann umbe ein hâr.
wie möht ir mir fröide geben
âne die vil lieben guoten?
von der sol ich trôstes muoten;
wan ir trôstes muoz ich leben.
sumer ist nu gar zergân,
gesweiget sint diu vogelîn,
des muoz ich vil trûric stân
und in dem herzen jamric sîn.
winder unde ein ander leit
diu gebent mir dicke senden muot:
diu habent mir beidiu leider widerseit.
sumers sol man sîn gemeit:
sô mac ein man der frouwen sîn
wol mit dienste sîn bereit,
vil sælic sî sîn liehter schîn,
winder ich bin dir gehaz,
dâ bî der sumerwunne holt:
sô mac man werden frouwen dienen baz.
zwiu sol mir des winders zît
und ouch dar zuo sîn langiu naht?
an der al mîn fröide lît,
diu hât des leider niht gedâht,
daz sich ende sô mîn strît
als einem dem sô wol geschiht,
der nâhen bî bî liebe lieblîch lît.
sît man leit nâch liebe hât,
sô sol ouch liep nâch leide ergân.
mîn lîp noch in leide stât:
des ist mir endelôs mîn wân.
frouwe, wende sô mîn leit,
daz mir nâch leide liep geschehe.
mîn herze bî den fröiden jâmer treit.
frouwe, liebiu frouwe mîn,
war umbe bistu mir gehaz?
ich was ie der dienest dîn.
daz weiz got wol, und niemen baz,
daz ich von dir mînen muot
noch nie gewande sît der zît
daz ich verstuont beid übel unde guot.
wê daz mir diu guote
sô verret ir minne!
des bin ich in dem muote
vil ofte unfrô.
sol mir niht gelingen
an ir des ich sinne,
sô muoz mîn herze ringen
mit trûren sô
daz ich nimmer mêre
ze fröiden gesinne.
si hât des lützel êre,
stêt mîn herze unhô.
schoene bî der güete
stât vil wol den wîben:
sô stât ouch hôchgemüete
den mannen wol.
hôchgemüete wolde
vil gerne belîben
bî mir, het ich si holde,
von der ich dol
herzenlîche swære.
dâ von muoz ich mîden
vil fröiden, der mir wære
sus mîn herze vol.
jâ man ich vil sêre
dich, frou, dîner güete,
daz dû mich durch dîn êre
bedenkest baz.
lâ mich gnâde vinden,
daz dich got behüete,
an dir sô müez mir swinden
der minne haz.
diu ist mir gevære;
dâ von mîn gemüete
ist nû vil fröiden lære,
guot wîp, wende daz.
wê war umbe sul wir sorgen?
fröide ist guot.
von den wîben sol man borgen
hôhen muot.
wol im der in kan gewinnen
von in! derst ein sælic man.
fröide sol man durch sie minnen,
wan dâ lît vil êren an.
wir suln tanzen singen lachen
durch diu wîp.
dâ mit mac ein man gemachen
daz sîn lîp
wirdet wert, ob er mit triuwen
dienet guoter wîbe gruoz,
swen sîn dienest wil geriuwen,
dem wirt selten kumbers buoz.
mit dem wazzer man daz fiuwer
leschet gar:
vinster ist der sunnen tiuwer,
beidiu wâr
sint diu mære: ir hoeret mêre,
habt für wâr ûf mînen lîp:
rehten man von herzen sêre
scheidet nieman wan diu wîp.
owê, owê, frouwe minne,
mir ist wê.
nû grîf her wie sêre ich brinne,
kalder snê
müeste von der hitze brinnen
diu mir an dem herzen lît.
kanstu, minne, triuwe minnen,
sô hilfestu mir enzît.
wol mich, ez ist ergangen
alse ich lange hân gegert:
jâ hân ich sie gevangen,
von der ich sol werden wert.
sît daz ichs in banden hân,
sost mîn bester wân,
sie sül guot an mir begân.
si sol mir fröide und êre,
dâ bî wernde sælde geben:
ode ich muoz immer mêre
sunder trôst in sorgen leben.
aller mîner fröiden pfant
unde sorgen bant,
daz stêt allez in ir hant.
swie kleine siez empfinde,
sie muoz mir gebunden sîn.
bant, dâ mit ich si binde,
daz sint al die sinne mîn,
herze und aller mîn gedanc,
triuwe ân allen kranc,
rehtiu stæte ân allen wanc.
in mîn vil sendez herze
mitten hân ich sie geleit:
dâ lît ouch al mîn smerze,
dâ lît al mîn klagende leit,
den zwein, swie leit ez mir sî,
muoz si ligen bî,
sien getuo mich beider frî.
jâ lâze ich sie wol dingen
schône als ein gevangen sol.
mac sie mir helfe bringen
unde trôst für sende dol,
habe ir silber unde golt,
sî mir anders holt:
ich wil wan ir minnen solt.
diu minneclîche guote
und diu werde hôchgemuot,
waz hilfet al ir huote?
siest vor mir vil unbehuot.
wie kan sie behüeten daz,
der ich nie vergaz,
ich gedenke ir baz und baz.
ir wîplîch güete machet
in gedanken mich vil frô.
mîn munt von fröiden lachet,
swenne ich mir gedenke sô,
daz nie wîp wart mêr sô guot
noch sô wolgemuot.
der gedanc mir sanfte tuot.
nu schouwet wie des meien zît
gezieret hât den grüenen walt,
und schouwet wie diu heide breit
mit wünneclîchen bluomen stât.
die vogel singent wider strît:
ir fröide ist worden manicvalt.
vil gar verswunden ist ir leit:
der meie sie getroestet hât.
der meie troestet al daz lebt,
wan mich vil minnesiechen man.
daz herze mîn ist minne wunt:
des muoz ich sunder fröide sîn.
ist daz mîn lîp iht fröiden hebt,
daz herze siht mich weinend an
und giht ez sî vil ungesunt:
sô muoz ich lân die fröide mîn.
ein hôhe minne gernder man
mit stætem muote, daz bin ich.
mîn hôhe minne gernde gir
daz herze mîn unsanfte treit.
gar reine frouwe, valsches ân,
ein wîbes krône, bedenke dich
genædiclîche noch an mir
durch dîn vil hôhe werdikeit.
si jehent ich solde ûf gotes wege
dîn lop niht singen, frouwe mîn.
sît ez in an mir missehaget,
sô wil ich sprechen mîn gebet.
dîn êr hab got in sîner pflege:
sô müez dîn lîp enpfolhen sîn
marîen der vil hêren maget,
diu nie an iemen missetet.
wie kanstu, minne, mit sorgen die sinne,
den muot betouben mit seneder klage!
in fröiden wâne bin ich fröiden âne
von dir gar al mîne lebenden tage.
an eine stat riet mir dîn rât
dienen vil schône mit stæter arbeit,
dâ mir ze lône geschiht niuwan leit.
< waz klagstu tumber sô sæligen kumber
den ich durch guot dir gerâten doch hân?
daz dû der guoten, der reine gemuoten
wærest mit triuwen vil gar undertân?
tuot dir den tôt sô süeziu nôt,
sô senftiu swære, sô lieplîch getwanc,
wê zwîvelære, sô bistu vil kranc.>
wil siez bedenken, sô muoz mich wol krenken
sorge âne trôst, die ich lîde von ir.
jâ sold ir hulde mîn leit mit gedulde
unde ouch ir güete bedenken an mir.
sît sie mîn lîp für elliu wîp
meinet besunder von herzen vil gar,
wê durch welch wunder nimt sie des niht war.
< dûn darft niht sorgen daz ir vor verborgen
dîn stætiu triuwe di lenge noch sî.
al dîniu tougen den sint âne lougen
ir ougen, ôren al spehende bî.
wirt sie für wâr an dir gewar
daz dich niht krenket ein valschlîcher kranc,
vil wol bedenket dich ir habedanc.>
mac sie vil reine besunder daz eine
mir ûz bescheiden, waz ir wille sî?
welle ich daz brechen od immer versprechen
mit ungedulde, sô lâze mich frî.
nû troeste mich, minne, unde sprich
wie ich nâch swære trôst an ir bejage
unde ir bewære mîn triuwe: daz sage.
< mit stætem muote, mit lîbe, mit guote
mit reiner fuoge, ân alle arge site,
soltu verschulden die gunst von ir hulden,
daz si dir herze unde lîp teile mite.>
sie reine guot, swie si mir tuot,
sost al mîn êre mîn lîp und mîn leben
ir immer mêre für eigen gegeben.
vil sælic minne, hab ich nu getân
den dienest den dîn gewalt mir gebôt,
des sol dîn helfe geniezen mich lân:
hilf, ob du künnest iht für sende nôt
daz diu vil süeze noch getroeste mînen muot,
diu mich trûren tuot.
nû fröit mich beide: ir sît doch beide guot.
ir edeln frouwen, ir vil reinen wîp,
ich hân geworben mîn unde iuwer dinc.
daz niemen meine mit valschen iuwern lîp,
des wünsch ich iu. dâ bî sost mîn gerinc
daz der vil guoten, der vil werden, werde schîn
al diu stæte mîn.
daz wil ich immer besorgende sîn.
ich wünsch iu frouwen daz ir schône lebt
bî sender liebe und ân swæren muot,
und mir ze lône den wunsch wider gebt,
daz mîn gedinge noch werde sô guot,
daz sie vil liebe die ich in dem herzen trage,
nâch leitlîcher klage
mir füegen müeze vil froelîche tage.
der werlde werde ich unwert als ein man
der nie nâch êren noch fröiden geranc,
obe ich ir immer gewenke dar an,
ichn sî ir stæte unde sleht âne wanc.
mîn trôst, mîn wünne, mîner sælden keiserîn
sol sie eine sîn.
des gert mîn stæte und al daz herze mîn.
mich lât niht scheiden ir wert süezer lîp
von mîner stæte noch daz herze mîn.
mich kan unstæte dehein ander wîp
ir niht gemachen, des muoz si mir sîn
vor allen wîben; wan ir güete ist sô guot
daz ich hôhen muot
hân von ir güete, swie sô si mir tuot.
wol mich der sinne die mir ie gerieten die lêre
daz ich si minne von herzen ie langer ie mêre,
daz ich ir êre,
rehte als ein wunder sô sunder, sô sêre,
minne unde meine, si reine, si sælic, si hêre.
sælden ich wære vil rîche und an fröiden der fruote,
wolde mîn swære bedenken wol diu hôchgemuote,
diu wol behuote
vor valschen dingen. mit singen ich muote
daz si mîn hüete mit güete, si liebe, si guote.
mîn hend ich valde mit triuwen algernde ûf ir füeze,
dazs als ysalde tristramen getroesten mich müeze
unde alsô grüeze
daz ir gebære mîn swære mir büeze,
daz si mich scheide von leide, si liebe, si süeze.
mîn sendez denken, dâ bî mîne sinne algemeine
gar âne wenken besorgent besunder daz eine,
wiech ir bescheine
daz ich nu lange mit sange si meine
in stætem muote si guote, si liebe, si reine.
ich wünsch, ich dinge des einen daz vor grâwem hâre
mir dâ gelinge baz danne ir genâde gebâre.
trôst mîner jâre
daz ist ir schouwe, si frouwe, zewâre:
mich sol ir lachen frô machen, si schoene, si klâre.
hiest des meien hôchgezît,
rîch an fröiden, rîch an aller sælikeit,
diu den fröidelôsen gît
trôst für trûren, trôst und rât für sendiu leit,
herzenliebiu frouwe, sprich.
dû al eine bist mîn meie: sage, wie wil du troesten mich?
schouwe, sælic frouwe mîn,
wie der meie sîn gesinde troesten kan.
sol ich dâ bî trûric sîn?
neinâ, frouwe, fröi mich fröide siechen man.
tuo mir sô der meie tuot.
der gît trôstes vil den sînen, dâ bî fröide rîchen muot.
sælic frouwe, sælic wîp,
fröide und wünnen trôst und sælde mîner tage,
dînes trôstes hât mîn lîp
lange her gebiten mit manger senden klage,
wenne kumt mir fröiden schîn?
wenne wil du, sælic frouwe, gefröin daz sende herze mîn?
obe ich niht geniezen kan
dîner güete und der langen stæte mîn,
sô lâ mich vil senden man
der geniezen den ich durch den willen dîn
sol und muoz gedienen vil.
daz sint elliu guotiu wîp, der lîp ich immer êren wil.
guoter wîbe sælikeit
unde ir güete, diu genâden wunder tuot,
sî ze bilde für geleit
dînem muote, daz er mir noch werde guot,
wîbes güete erzeige an mir,
daz ir aller güete, ir aller wünschen, müeze danken dir.
owê daz ich bî den wolgemuoten alsô lange muoz belîben ungemuot
unde ich doch der grôzen swære bin ze kranc,
sol ab ich si minnen diu mich hazzet? sol mir lieben diu mir alsô leide tuot?
jâ, sô wil daz herze und aller mîn gedanc,
sî nimt mir fröide, diu mich sorgen solde machen frî.
nû lâts alsô rouben: sî mac fröiden mich vil wol behern:
ab einez kan si niht erwern,
mir ensî noch fröiden hoffenunge bî.
sî vil ungenædic wîp, diu mich sô roubet sinne sælde und al der fröiden mîn,
waz mac ir gewalt mir liebes mêr benemen?
ich wil einer fröiden immer, al die wîle ich lebe, von ir unberoubet sîn,
diu mir âne ir danc muoz rehte wol gezemen,
sô rîcher fröiden wünsche ich, daz mich tuot daz wünschen frô.
hei waz lieber dinge bringent mir von ir die wünsche mîn!
sol iemen frô von wunsche sîn,
sô stât ouch von wunsche mîn gemüete hô.
owê soldich ir vil lieben, ir vil guoten hôchgemuoten, alsô nâhen sîn,
daz ich ir von mînem wunsche müeste sagen,
wes ich mir von ir ze guote, wes ich ir von mir ze dienste in dem herzen mîn
hân gewünschet her in mînen senden tagen!
waz obe si daz wünschen lieze lîhte sunder haz?
zürnde ab sî, diu guote, daz versuonde ein küssen an ir munt,
erwünschet dar wol tûsent stunt,
nâher unde nâher baz und aber baz.
von ir liehten ougen spilnde blicke, von ir munde ein minneclîcher friundes gruoz,
süeze in triuwen wol geliutert alse ein golt,
obe ich des iht innerclîchen wünsche? jâ, sô mir der sorgen nimmer werde buoz:
ich hân nâch in beiden jâmers vil gedolt,
vil dicke ich eines dâ bî wünsche, des ich niemen hil,
daz si liebe guote mitten in mîn herze möhte sehen,
dar inne mîn gemüete spehen,
wes ich mit gedanken gen ir hulden spil.
guotiu wîp, ir helfet wünschen daz ich werde der vil lieben werden alsô wert
daz si mîn ze herzen friunde müeze jehen,
würde ich immer von ir mînes wunsches sô ze wunsche und alsô wünneclîch gewert,
seht, sô möhte man mich hôchgemuoten sehen.
wan man sô fröiderîchen al diu werelt nie gewan,
alse ich denne wære, swanne ich ir vil minneclîchez jâ
vernæme von ir munde sâ:
sô begunde ich fröide, der ich nie began.
sî vil minneclîchiu guote, guot von rehter güete, guot für elliu guoten wîp,
wâ hât mir ir güete vor verborgen sich?
ich hân bî ir güete sende swære, ein sende herze, und âne trôst vil senden lîp:
dâ vor solde ir güete wol behüeten mich,
jâ herre, fünde ich iender trôst für trûren anderswâ,
ê daz ich verdürbe mîner fröiden, mîner besten zît!
der trôst ot an ir einer lît.
jâ dâ sol er sîn und ist ân ende dâ.
der werlde trôst und al ir werdikeit,
ir guoten reiniu wîp,
ich suoche ot aber an iuch helfe und friundes rât.
ich hân geklaget sô sêre mîniu leit,
daz manic tumber lîp
die langen klage mir ze guot niht gar vervât.
dâ von zwivaldet sich mîn sendiu nôt.
mîn frouwe tuot an fröiden mir den tôt:
vil ungemuot, dâ bî vil schamerôt
tuont mich die jehent ich sî nu niht als ê sô fruot.
ob mich mîn klage niht anders kan vervân
unz an mîn endes zil,
wan daz ich immer mich ir trôstes vinde blôz,
die ich ze trôste ûz al der werlde hân
und immer haben wil,
sô muoz ich suochen mir durch nôt ein ander lôz.
mîn lîp sî frô: den lât in fröiden varn.
der fröiden schîn sol spottes mich bewarn:
daz herze mîn kan senen niht gesparn.
ûf ir genâde sol daz nû mîn leben sîn.
ir guoten wîp, ob iu der rât behage,
den ich mir selben hân
für klagendiu leit und ouch für sende nôt gegeben,
sît iu mîn lop ist alle mîne tage
mit triuwen undertân,
sô missebrîset an mir niht daz selbe leben,
ich meine dort aldâ ich trôstes ger
und hân gegert mit triuwen lange her.
wurd ich gewert, ich wurde ez lîhte der
der al der werlte diuhte sich vor fröiden wert.
wil iemen nâch êren die zît wol vertrîben,
ze sælden sich kêren, bî fröiden belîben,
der diene ze flîze mit triuwen vil schône
nâch der minne lône: der ist süeze, reine,
vil guot und aleine den guoten gemeine.
swer volget dem schilde, der sol ez enblanden
dem lîbe, dem guote, dem herzen, den handen,
des lônet vil hôhe mit hôhem gewinne
diu vil werde minne: diu gît fröid und êre.
wol ir süezen lêre! si kan troesten sêre.
der schilt wil mit zühten vil baltlichez ellen:
er hazzet, er schiuhet schand unde ir gesellen.
got niht enwelle daz man bî im vinde
sô swachlîch gesinde: er wil daz die sînen
ûf êre sich pînen, in tugnden erschînen.
erge und unfuoge und unfuore diu wilde
gezimt niht dem helme unde touc niht dem schilde.
der schilt ist ein dach daz niht schande kan decken.
sîn blic læt enblecken an êren die weichen,
von vorhten erbleichen: diu varwe ist ir zeichen.
hôchgmuote frouwen, ir sült wol gedenken:
getriuwen gesellen vil stæte âne wenken
den minnet, den meinet, mit herzen, mit muote,
daz in iuwer huote behalte, behüete
mit liebe, mit güete, frî vor ungemüete.
sî ist âne schulde mir hazlîch erbolgen
der ich ze dienste dem schilde wil volgen.
nu hân ich für zürnen noch für herzen sêre
niht ander schilt mêre wan den trôst aleine,
daz ich si baz meine dann ie wîp deheine.
gein ir langen kriege setz ich mîn gedulde:
sô stê gein ir hazze ze wer mîn unschulde.
mîn wer gein der valschen daz sol sîn mîn triuwe
vil süeze âne riuwe: mîn kampflîch gewæte
für ir nîderæte daz sol sîn mîn stæte.
fröit iuch, minne gernde man,
der vil wunnebernder sumerzît,
fröit iuch: daz ist wol getân,
wizzet daz iu fröide wirde gît.
hôchgemuotes mannes jugent
minnet werdes wîbes tugent.
wîp sint reine, wîp sint guot,
wîp sint lieber danne iht dinges sî,
wîp sint schoene und wol gemuot,
wîp sint aller missewende frî,
wîp sint guot für sendiu leit,
wîp diu füegent werdikeit.
immer müeze sælic sîn
ir vil êren rîcher werder lîp.
ja mein ich die frouwen mîn,
sî vil reine süeze sælic wîp.
sîst noch bezzer danne guot,
schoene, dâ bî wol gemuot.
wol mich daz ichs ie gesach!
wol mich des daz ich ir dienen sol!
wol mich daz ich nie gebrach
mîne stæte an ir! daz tuot mir wol.
mir tuot wol ir werdikeit,
die man von ir güete seit.
got sî mir als ich ir sî,
got der müeze ir mange fröide geben,
got der tuo si leides frî,
got der lâze mich die zît geleben,
daz mir alsô wol geschehe
daz sî mîn ze friunde jehe.
er tôre vil tumber, des lîp sî gehaz
den merekæren durch ir kargez spehen,
ir merken, ir hüeten, daz troestet noch baz
danne an den tumben daz toube übersehen,
swer guoten wîben ir güetlîchen muot
wol kan gemerken, des merken ist guot,
swer des niht merket, derst toub und unfruot.
unvalschlîchez merken, seht, daz ist ein brîs,
mannen und wîben der vil hôhe stât.
von güetlîchem merken wirt man êren wîs.
unwerdez merken, daz in nîde ergât,
und huote in nîde, den zwein trag ich haz.
von rehtem hüeten wil ich sprechen daz,
daz al der werlde zimt niht dinges baz.
diu huote an den wîben diu tuot mich sô frô,
daz ich in wünsche dazs ot sîn behuot,
mit huote beslozzen vil sêre und alsô
daz in diu huote behüete den muot
mit rehter güete vor valschlîchem sit,
dazs iender wenken von güete einen trit.
der huot in allen ich wünsche unde bit.
mîn frouwe kan hüeten ir êren sô wol
dazs in ir huote sô werlîchen stât,
si wert sich unprîses ze rehte als si sol;
niuwan des einen dess an mir begât.
sîn wil niht merken daz ich von ir trage
leitlîche swære nu vil mange tage
und daz ich ringe mit wê tuonder klage.
und kunde si merken, si müeste mir jehen
daz ir mîn dienest ist stæte âne wanc.
nu mac si des tougen in mîn herze sehen,
wie gein ir hulden spilt al mîn gedanc.
sî mac dâ schouwen, ob sîz merken wil,
süezen gedingen, dâ bî jâmers vil.
der zweier schanze ich gein ir hulden spil.
bî sô grôzem ungelingen,
daz diu werlt ist alse unfrô,
wil ich lachen unde singen,
mîn gemüete stât alsô:
daz si heizent klagende nôt,
solde ich dâ mit immer ringen,
sô wær ich noch sanfter tôt.
ich weiz wol daz wîbes güete
fröiden wunsch wol kan gegeben,
dâ bî trôst für ungemüete.
des gedingen wil ich leben,
daz si, diu mîn herze hât,
vor unfröiden mich behüete,
die wîl ez als übel stât.
wil diu minneclîche guote
minneclîchen hüeten mîn
vor unfröiden, vor unmuote,
sô muoz ich vil sælic sîn.
hüeten ist den senden leit:
alsô wunneclîchiu huote
wære mir ein sælikeit.
wil si guote, wil si reine,
wil si süeze minneclîch
hüeten mîn vor sorgen eine,
sô bin ich vil fröiden rîch.
swaz mir leides kan geschehen,
dar ûf ahte ich harte kleine,
wil si mîn ze friunde jehen.
obe ich mich ir werden minne
von ir schulden muoz bewegen,
sô bring ich die werlt wol inne
daz ich fröiden wil verpflegen.
wâ von solde ich wesen frô,
swenne von ir mîne sinne
noch mîn muot niht stüende hô?
ir edeln frouwen, ir vil reine minneclîchiu wîp,
ich klage iu allen über mîner hêren frouwen lîp.
diu hât mich sô beroubet fröiden her in mînen tagen,
daz ich von ir schulden muoz
immer mêre klagen.
ich klage iu daz si mînen dienest noch niht wizzen wil,
und ich ir ie mit triuwen doch hân her gedienet vil.
daz ir lîp alsô hôhen lop von mangen zungen hât,
dâ was ie mîn dienest bî,
swie siz niht verstât.
schâch unde roub, diu beidiu klage ich von der frouwen mîn.
ez ist ein schâch und ist ein roup( waz möhte ez anders sîn?)
daz sî mich hôhes muotes âne widersagen behert
und dâ bî dem herzen mîn
alle fröide wert.
si rouberinne, sî hât mir sô hôhen roup genomen,
der mir unsanfte ganzer immer kunde wider komen.
gilt sî mir mîne fröide, die si wol vergelten mac,
doch hân ich dâ bî verlorn
mangen schoenen tac.
noch lîde ich von ir leides mêre danne ich iemen sage,
vil mangen senden smerzen den ich tougenlîchen trage.
owê des, sol si mir niht wan ze schaden sîn geborn,
die ich doch für elliu wîp
hân ze liebe erkorn.
wan daz ich noch durch zuht wil swîgen unde ûf lieben wân,
ir sült für wâr gelouben, sî hât mir alsô getân,
ob ich iu klagte von ir mînes senden herzen nôt,
daz vil lîhte ir varwe lieht
würde drumbe rôt.
und wil ez ieman noch mit minnen scheiden, des heng ich,
ê daz deheiner slahte zorn gein ir beswære mich
alsô daz man mich ir vil lîhte ungüete hoeret jehen.
swaz si danne mir getuot,
sôst ez doch geschehen.
owê des, ich hân verlorn
daz von mir ist unverkorn
immer mê
fröide und mîne besten tage
die sint hin mit sender klage.
ach owê,
sol mîn leben
klagenden sorgen sîn gegeben,
sölhiu nôt
ist der tôt.
dar mîn dienest was bereit
mit vil reiner stætikeit
mîne tage,
dâ ist leider lônes niht,
noch ist lônes zuoversiht.
wê der klage
unde owê.
hete ich doch noch wân als ê,
sô möht ich
fröiwen mich.
dôs ir güete an mir begie,
daz si mich ir dienen lie
mîne zît,
dô muost ich von schulden jehen
daz mir wære wol geschehen
âne strit.
nûst sô kranc
ir lôn unde ir habedanc,
daz ez mir
schadet und ir.
mich müet daz ich mîniu jâr
hân vertumbet alsô gar
durch ein wîp
diu mir nimmer einen tac
volleclîch vergelten mac,
sît ir lîp
unde ir muot
ist nu niht als ê sô guot,
dô si mich
brâhte an sich.
sî was endelîchen guot,
bî der schoene wol gemuot,
dô ich mir
nam ze trôste ir werden lîp.
dem dient ich für elliu wîp
mit der gir,
des ir nam
was gehoehet âne scham.
nûst ir danc
al ze kranc,
dest mîn klage
alle tage.
wol her, danket allen guoten wîben
daz ir güete ist alsô rehte guot,
daz zer werlte nieman kan belîben
sælic, frô noch rehte wolgemuot,
âne ir trôst, derz allez kan,
fröide bringen unde unfröide scheiden dan.
des fröit iuch, ir fröiden gernden man.
swer nâch guotes wîbes hulden ringet,
dem kan selten immer missegân.
hey waz im sîn dienest sælden bringet!
wie froelîchen endet sich sîn wân!
ougen wunne, herzen spil,
swes ein herze erdenken unde erwünschen wil,
des hât guoter wîbe güete vil.
daz lop ist der guoten wîbe al eine:
dâ'st der valschen kleine mit gedâht.
den sol sîn mîn lop vil ungemeine:
dar zuo hât mich ein vil valschiu brâht.
diu ist wîbes êren gram:
mich muoz an ir immer riuwen wîbes nam,
sît si von ir scheidet wîbes scham.
ich het mich unsælden underwunden,
dô ich mich der valschen underwant.
ich was ir mit triuwen sil gebunden:
dâ bî was si ledic âne bant.
ir unstæte hât die kraft
unde an ir behabt dâ her die meisterschaft,
daz si nie gebant der triuwen haft.
alse abrillen weter vert ir wille,
daz nie windes prut als swinde enwart:
under wîlen süeze in senfter stille,
schiere wider an ir irrevart:
dar nâch schînet meien schîn:
sâ zehant sô wil ez aber winder sîn.
alsô witert mir diu frouwe mîn.
ich wil guotiu wîp von boesen scheiden,
al die wîle ich von in singen wil.
swer gelîche sprichet wol in beiden,
der hât gein den guoten valsches vil.
guotiu wîp, geloubet daz.
swer iuch mit den valschen lobt, der treit iu haz.
sunderlob iuch êret verre baz.
guoter wîbe güete gar unêret
wîp der herze valsch gemüete treit.
dâ bî valscher wîbe fuore mêret
guoten wîben hôhe werdikeit.
swâ diu valsche missetuot,
dâ wirt schiere bî bekant der reinen muot:
dâ von ist ir valsch den guoten guot.
triuwe ist al der werlt ein êre:
wol im der si rehte treit.
sîst ûf alle tugent ein lêre,
slôz ob aller werdikeit.
swâ ir stæte bî gestât,
waz bedarf der tugende mêre,
swer die tugende beide hât?
daz ieman die tugende scheide,
des wil rehtiu minne niht.
minne wil si halten beide,
sî hât mit in stæte pfliht:
ez sî frum odr ungewin,
ez sî liep odr ez sî leide,
des enkumt si niht von in.
minne niender sich enthaldet
âne triuwe und stæten muot.
swer diu niht zesamen valdet,
alse ot vil manc valscher tuot,
dân ist minne niender bî.
er unfuoget und gewaldet,
swer giht daz dâ minne sî.
dâ bî kiuse ich daz diu hêre,
der ich her gedienet hân
und gediene ab nimmer mêre,
triuwe an mir niht kan begân.
het si triuwe erzeiget mir,
daz wær wunder immer mêre,
sît niht triuwen lît an ir.
minne het mich ir gebunden
unde lie si bande frî.
des hân ich mit schaden enpfunden.
swer als ich in banden sî,
der rîd ûz den banden sich.
ich hân mich dem stricke entwunden
al ze spæte: daz klag ich.
wolden wîp in stætem muote
stæten friunden stæte sîn,
daz koem in alsô ze guote
daz in triuwe würde schîn,
ders an friunden irre varnt,
sô si sich mit triuwen huote
gein ir friunde niht bewarnt.
wolden ouch die vil unstæten
sich gesellen, daz lobt ich,
daz si mit ir valschen ræten
beide ein ander pfanden sich.
lieben wân und leiden wanc,
swaz si des ein ander tæten,
des het ir unstæte danc.
owê der sô sælic wære,
der uns kunde geben rât
für die manicvalden swære
dâ diu werlt mit umbe gât!
owê sô gemeiner sorgen!
wâ hât fröide sich verborgen?
die envinde ich hie noch dâ.
möhte ich iender fröide vinden,
dâ fünd ich ouch êre bî.
durch daz sol ich niht erwinden,
ich envinde wâ si sî.
und erwirbe ich fröide und êre,
waz bedarf ich sælden mêre?
wie kan mir gelingen baz?
rehter fröiden, swer der waldet,
der hât immer niuwe jugent.
sô tuot sorge daz man aldet
und verderbet mange tugent.
fröide ist süeze, sorge ist sûre.
ich was sorgen nâchgebûre:
diu hât mir erleidet sich.
durch daz sol ouch ich si leiden
guoten liuten swâ ich kan.
mag ich, ich wil von ir scheiden,
von ir sîn ein frîer man.
got vor sorgen mich behüete:
dar zuo bite ich wîbes güete
daz ir huote mich bewar.
guotiu wîp süez unde reine,
derst noch wunder, swâ si sîn.
hey fünd ich der guoten eine!
der gæb ich daz herze mîn.
ich wold ir ze hulden singen,
ir lop alsô hôhe bringen
daz sis müeste danken mir.
got geb daz ich sî noch vinde,
der gemüete sî sô guot
daz si sich mîn underwinde,
mir ze hoehen mînen muot.
vinde ich die, sô vinde ich êre.
sô getrure ich nimmer mêre:
nimmer wirde ich mêre unfrô.
got füege mirz ze guote:
ich bin noch in dem muote,
daz ich wil guoten wîben
mit dienest âne valschen muot immer bî belîben.
dâ von râte ich einen rât
der allen wol gemuoten mannen tugentlîchen stât.
ich râte iu, êre gernde man,
mit triuwen alse ich beste kan:
ob ir welt wernde fröide hân,
sô sît den wîben undertân
mit triuwen âne valschen muot.
ir güete ist alsô rehte guot,
swer in mit triuwen dienest tuot,
den künnen sie wol machen frô.
der werlde heil gar an in lît:
ir güete ist fröiden hôchgezît:
ir schoene sô vil fröiden gît,
dâ von diu herzen stîgent hô.
werdekeit
sunder leit
künnen sie wol friunden geben.
swem sô sî
witze bî,
der sol nâch ir hulden streben
unde zinsen in sîn leben.
daz râte ich ûf die triuwe mîn.
swer êren sælic welle sîn
und rîche an hôhem muote,
der sol mit triuwen guotiu wîp
reht minnen als sîn selbes lîp.
vil guot vor allem guote
ist der wîbe güete, unde ir schoene schoene ob aller schoene.
ir schoene, ir güete, ir werdikeit ich immer gerne kroene.
an ir schoene und an ir güete stât mîn heil und ouch mîn wünne.
wær guoter wîbe schoene niht, wie selten ich gewünne
deheinen êren gernden muot.
wol mich daz sie sint alsô guot,
daz man hât von ir güete
sô hôhen trôst für sendiu leit.
ir schoene, ir güete, ir werdekeit
gît mir vil hôch gemüete.
mîn muot von wîben hôhe stât.
waz danne ob mir ir einiu hât
erzeiget hôhe missetât?
deswâr des mac wol werden rât.
waz si gein mir hât getân,
daz wil ich gerne wizzen lân
mit zühten, alse ich beste kan,
ûf genâde guotiu wîp.
ich hân ir driu und zehen jâr
gedienet sunder wenken gar,
bî mînen triuwen daz ist wâr,
daz in der zît mîn sender lîp
nie gewan
sölhen wân,
des mîn stæte wurde kranc.
al mîn gir
was gein ir
sleht mit triuwen âne wanc.
nu vert entwer ir habedanc
reht alse ein rat daz umbe gât
und alse ein marder den man hât
in eine lin gebunden.
kund ich als sie unstæte sîn,
sô hæte ich nâch dem willen mîn
ân sie ein frouwen funden.
ê daz ich mîn ritterlîche stæte bræche an guoten wîben,
ich wolde ê immer valscher wîbe hulde frî belîben.
ich muoz in der stæten wîbe dienest sunder lôn verderben
oder ich muoz ir stæten herzen liebe alsus erwerben,
daz ich gewenke nimmer wanc
von in. ir hôhen habedanc,
und mag ich den erringen,
sô hân ich allez daz ich wil,
süez ougen weide, herzen spil,
vil wünne an allen dingen.
nu waz bedarf mîn sender lîp
genâden mêr, ob ich ein wîp
ze frouwen vinde alsô gemuot
diu sich vor wandel hât behuot
und niht wan daz beste tuot?
der sol mîn dienest sîn bereit
immer mê,
swiez ergê,
sunder valsch mit stætikeit
dâ von gewinne ich werdikeit
und alsô fröide rîchen sin,
des ich getiuret immer bin
an aller hande dingen.
vinde ich sie, ich sol sô ritterlîchen nâch ir hulden ringen,
daz mir von ir stætikeit muoz hô an ir gelingen.
sie muoz abr ûf die triuwe mîn
gar frî vor allem wandel sîn,
diech mêr mich lâze twingen
und ouch in kumber bringen.
ja gehoeret man mich nimmer mê
deheines valschen wîbes lop gesprechen noch gesingen.
alle die in hôhem muote wellen sîn,
den wil ich daz râten bî den triuwen mîn,
daz si minnen guotiu wîp
sunder valsch mit triuwen alse ir selber lîp.
guotiu wîp sint guot für aller hande leit:
von ir güete hât man mange werdikeit.
in der werlde niemen mac
âne ir helfe frô belîben einen tac.
zuht und êre, triuwe, milde, hôher muot
kumt von wîben, dar zuo manger hande guot.
ir lîp engels schoene hât:
al der werlde heil an ir genâden stât.
ich wil immer hôhen muot von wîben hân,
swie ein wîp unwîplich habe an mir getân.
swaz ich dâ von leides dol,
des mac mich ein guot wîp noch ergetzen wol.
vinde ich die, diu dienest kan für dienest nemen,
ich tuon ir den dienest der ir muoz gezemen
und der mich gemachet wert.
sölhes wîbes hân ich ie ze frouwen gert.
sî muoz tugende güete bîder schoene hân,
der mîn lîp mit dienste mêr wirt undertân,
dar zuo wîplîch sîn gemuot,
êren rîch, vor allem wandel gar behuot.
ich wil gerne sîn ein frouwen frîer man,
al die wîle ich niht ein guote vinden kan.
ê daz ich den dienest mîn
mê verlür, ich wolde ê âne frouwen sîn.
nu fröit iuch, minne gernde man:
wizzet daz iuch rehte fröide machet wert,
und daz niemen werden kan
êren rîch, wan der mit fröiden êren gert.
mit zühten frô, daz ist ein leben
dem got vil êren hât gegeben.
swer werder wîbe minne wil
unde ir gruoz verdienen, der sî hôchgemuot,
swie selten ich ir minne stil,
doch weiz ich wol daz guoten wîben sanfte tuot
der durch si zuht bî fröiden hât:
des dienest in ze herzen gât.
wie sol ein ungemuoter man
erwerben hôchgemuotes wîbes habedanc?
wil er ir daz ertrûren an,
dazs in minne, sost sîn tumber wân vil kranc.
ir hôchgemuotes herzen rât
sîn trûren hât für missetât.
mit sorgen niemen kan bejagen
werdes wîbes minne und ouch ir friundes gruoz,
trûren mac wol missehagen
guoten wîben: wan dâ von wirt êren buoz.
ich râte iu mannen hôhen muot,
sît wîben fröide sanfte tuot.
ich wil hôhes muotes sîn,
und wil durch guotiu wîp gein ir mîn zürnen lân,
die ich ê hiez die frouwen mîn.
si weiz wol selbe wie si hât an mir getân:
daz sî verkorn durch guotiu wîp,
den immer dienen muoz mîn lîp.
swâ ich mich her versûmet hân
an rehten fröiden, daz sol man mir wol vergeben.
wan ich wil nû êrst heben an
mit hôhem muote und ouch mit ritterlîchem leben.
swer von mir hôhes muotes gert,
der wirt des volleclîch gewert.
mîn muot von wîben hôhe stât:
ir güet mich zürnen niht enlât.
in dem luftesüezen meien,
sô der walt gekleidet stât,
sô siht man sich schône zweien
allez daz iht liebes hât,
unde ist mit ein ander frô.
daz ist reht: diu zît wil sô.
swâ sich liep ze liebe zweiet,
hôhen muot diu liebe gît.
in der beider herzen meiet
ez mit fröiden alle zît.
trûrens wil diu liebe niht,
swâ man liep bî liebe siht.
swâ zwei liep ein ander meinent
herzenlîchen âne wanc
und sich beidiu sô vereinent
daz ir liebe ist âne kranc,
diu hât got zesamne geben
ûf ein wunneclîchez leben.
stætiu liebe heizet minne.
liebe, minne, ist al ein:
die kan ich in mînem sinne
niht gemachen wol zuo zwein.
liebe muoz mir minne sîn
immer in dem herzen mîn.
swâ ein stætez herze vindet
stæte liebe, stæten muot,
dâ von al sîn trûren swindet.
stætiu liebe ist alsô guot
daz si stæte fröide gît
stæten herzen alle zît.
möhte ich stæte liebe vinden
der wold ich sô stæte sîn,
daz ich dâ mit überwinden
wolde gar die sorge mîn.
stæter liebe wil ich gern
und unstæte gar verbern.
sumervar
ist nu gar
heide velt
anger walt,
hie und dâ
wîz, rôt, blâ,
gel, brûn, grüen,
wol gestalt.
wünneclîch,
fröiden rîch
ist gar swaz diu erde treit.
sælic man,
swer sô kan
dienen daz sîn arebeit
im liebe leit.
swem got gît
daz er lît
liebe, der
mac wol sîn
sunder leit.
imst bereit
zaller zît
meien schîn.
im ist wol,
swanne er sol
spiln der minne fröiden spil.
fröiden leben
kan wol geben
werdiu minne swem si wil:
si hât sîn vil.
swem ein wîp
sînen lîp
minneclîch
umbevât,
ob der niht
sælden giht,
daz ist grôz
missetât,
imst geschehen,
wil ers jehen,
dâ von im wirt trûren kranc
sunder meil
ist sîn heil,
swem von linden armen blanc
wirt umbevanc.
sælden hort
ist ein wort
daz ein kus
in gegît,
sô ir spil
minne wil
spiln und liep
liebe lît.
ob dâ iht
ougen liht
lieplîch sehen ein ander an?
jâ für wâr,
dâ wirt gar
minneclîchen wol getân
swaz ieman kan.
minnen solt
wirt geholt
volleclîch
dâ ein man
unde ein wîp
umbe ir lîp
lâzent vier
arme gân,
decke blôz.
fröide grôz
wirt dâ beidenthalben kunt.
ob dâ niht
mêr geschiht,
kleinvelhitzerôter munt
wirt minnen wunt,
dar nâch gesunt.
frouwe schoene, frouwe reine,
frouwe sælic, frouwe guot,
ich wæn iuch diu minne kleine
müet: des sît ir hôchgemuot.
wirt iu minnen twingen kunt,
iuwer kleinvelrôter munt
lernet siuften an der stunt.
< herre, sagt mir, waz ist minne?
ist ez wîp odr ist ez man?
des enwart ich noch nie inne.
sagt an, wie ist ez getân?
daz sült ir mir künden gar,
waz ez sî und wie ez var;
daz ich mich vor im bewar.>
frouwe, minne ist sô gewaltec
daz ir dienent elliu lant:
ir gewalt ist manecvaltec.
ich tuon iu ir site bekannt.
sî ist übel, sî ist guot,
wol und wê si beidiu tuot.
seht alsô ist sî gemuot.
< herre, kan diu minne swenden
trûren unde ouch sendiu leit,
hôchgemüete in herze senden,
füegen zuht und werdekeit,
hât si alles des gewalt
alse ich iu hân vor gezalt,
sost ir sælde manicvalt.>
frouwe, ich wil iu von ir mêre
sagen, ir lôn ist wünneclîch:
sî gît fröide, sî gît êre,
sî tuot hôher tugende rîch.
ougen wunne, herzen spil
gît si swem si lônen wil,
dar zuo hôher sælden vil.
< herre, wie sol ich verschulden
ir lôn unde ir habedanc?
sol ich kumber dâ von dulden,
da ist mîn lîp zuo gar ze kranc.
leides mag ich niht getragen.
wie sol ich ir lôn bejagen?
herre, daz sült ir mir sagen.>
frouwe, dâ soltû mich meinen
herzenlîchen alse ich dich,
unser zweien sô vereinen,
daz wir beidiu sîn ein ich.
wis du mîn, sô bin ich dîn.
< herre, des mac niht gesîn.
sît ir iuwer, ich bin mîn.>
wol dir, sumer, dîner süezen
wünneclîchen schoenen zît.
dû kanst trûren wol gebüezen.
dîn kunft hôchgemüete gît.
du bist süeze;
dâ von ich dich suoze grüeze.
heide velt walt anger ouwe
sach ich nie gekleidet baz.
von dem luftesüezem touwe
sint die bluomen alle naz.
vogelîne
singent lop des meien schîne.
sô sing ich von guoten wîben,
alse ich aller beste kan.
mit ir lobe wil ich vertrîben
swaz ich ungemüetes hân.
wîbes güete
gît mir fröiden rîch gemüete.
wîbes schoene, wîbes êre,
wîbes güete, wîbes zuht
ist für wâr ein êren lêre,
minne gerndes herzen suht.
sô ist hulde
alles guotes übergulde.
swâ ein werdez wîp an lachet
einen minne gernden man
unde ir munt ze küssen machet,
des muot muoz gelîche stân
hôch der sunne.
sîn wunn ist ob aller wunne.
hôher muot, nu wis enpfangen
in mîn herze tûsent stunt.
lâ dich bî mir niht belangen.
dû bist mir ein hôher funt.
al mîn fröide was zergangen:
die het trûren mir benomen:
diust mir mit dir her wider komen.
hôher muot, dâ ich dich funden
hân, dar nîge ich immer mê.
mit dir hân ich überwunden
trûren, daz mir tet ie wê:
dast mir gar von dir verswunden.
wol mich, wol mich, daz dich ie
mîn minne gernde herze enpfie.
hôher muot, dich hât gesendet
mir ein wîp diu êre hât.
an die hân ich gar gewendet
mich: daz ist der minne rât.
under schilden sper verswendet
wirt durch sî von mîner hant,
diu dich zuo mir her hât gesant.
hôher muot, du und diu minne
sult mir helfen dienen ir
sunder valsch mit slehtem sinne:
sô mac wol gelingen mir.
wirt si mîner triuwen inne,
sô tuot mir vil fröiden kunt
ir kleinvelhitzerôter munt.
hôher muot, nâch dîner lêre
wil ich werben umbe ir lîp.
sî hât schoene, sî hât êre,
sîst ein reine süeze wîp,
hôch geborn, gar senfte und hêre,
guot, in rehter mâze balt:
ir lîp wîplîchen ist gestalt.
hôher muot, du solt niht eine
vogt in mînem herzen sîn.
mit dir hât dâ stat gemeine
diu vil liebe frouwe mîn.
sî vil guote süeze reine
hât die minne mit ir brâht:
si habent ze hûse dâ gedâht.
hôher muot, mîn herze grôzet
unde ist worden fröiden junc,
an die brust ez sêre stôzet,
hôhe ez springet mangen sprunc,
werdiu liebe drinne bôzet,
diu mich selten ruowen lât,
swie hôch doch mîn gemüete stât.
wizzet, frouwe wol getân,
daz ich ûf genâde hân
herze und lîp an iuch verlân,
daz riet mir ein lieber wân:
durch des rât hân ichz getân
und wil es niht abe gestân.
daz lât mir ze guote ergân.
< sît ir dienstes mir bereit,
tuot ir daz ûf lônes reht,
sô lât mich erkennen daz,
wie der dienest sî gestalt,
den ich mich sol nemen an,
wie der lôn geheizen sî,
der iu von mir sol geschehen.>
frouwe, ich wil in mînen tagen
sô nâch iuwern hulden jagen,
daz ez iu muoz wol behagen,
den muot durch iuch hôhe tragen
unde an fröiden niht verzagen,
iuwer lop der werlde sagen,
und des lônes noch gedagen.
< sît ir frô, dar zuo gemeit,
mir ze dienest alse ir jeht,
ez gefrumt iuch selben baz
danne mich wol tûsentvalt,
tuot daz schamelop hin dan:
mirst der spiegel swære bî,
dar inn ich mîn leit sol sehen.>
iuwer lop die wirde hât,
daz ez wol ze hove gât,
baz dann aller künge wât
âne scham aldâ bestât.
< lieber herre, sælic man,
ir sît spotes alze frî.
dest unprîs, tar ichs gejehen.>
wîchet umbe balde, sorge und angest, von der strâze,
lât die wunne bernde fröide für.
ez enzimt iu beiden ûf mîn triuwe niht ze mâze,
swâ ir mit ir dringet an der tür.
strîchet von dem lande, sam der winder von uns hin:
lât die fröide mit dem sumer in.
hôher muot ist her gewesen von uns lange ellende:
wol uns des, er ist nu wider komen.
nû sol unser swachez trûren haben gar ein ende,
sît uns sorge und angest ist benomen.
swer nu trûret, derst verzagt an guoten dingen gar:
wünschet daz er nimmer wol gevar.
niemen kan mit trûren sîner nôt niht überwinden;
dâ von wil ich hôhes muotes sîn.
man muoz mich in hôhem muote und ouch bî fröiden vinden:
alsô wil daz spilnde herze mîn.
mirn gestuont der muot sô hôhe nie bî mîner zît:
wol ir diu mir hôchgemüete gît!
dest ein wîp diu wol ir wîpheit kan mit tugenden kroenen:
ir wîplîcher muot ist wandels frî.
ichn gesach nie wîbes lîp sô guoten noch sô schoenen:
ir ist reines wîbes fuore bî.
sîst ein frouwe von geburt: sô ist ir süezer lîp
von ir tugenden ein vil wîplîch wîp.
swer ir reinen süezen lîp mit mînen ougen sæhe,
den liez ich sô lieplîch schoene sehen,
daz er ir vor allen wîben hôher êren jæhe.
kunde er alse ich wîbes tugende spehen,
sô müest er von wârheit sprechen< seht, daz ist ein wîp
der von rehte dienet ritters lîp.>
warnet iuch gar, junge und alde,
gein dem winder: des ist zît.
niemen blôzer vor im halde:
er sleht tiefe wunden wît.
lât die schilde stille ligen,
sît iu selben kleider milde:
sô mügt ir im an gesigen.
ich wil iuch des besten wîsen
welt ir vor im sîn behuot,
sô sult ir diu hiuser spîsen:
gein im ist iu niht sô guot,
swer mit witzen nû niht vert,
sît er wil diu hûs besitzen,
der ist von im unernert.
für sîn stürmen, für sîn slîchen,
für sîn ungefüege drô,
sul wir in die stuben wîchen,
dâ mit wîben wesen frô.
wîbes güete dast ein dach,
daz man nie für ungemüete
alsô guotes niht gesach.
aller guoten wîbe güete
müeze immer fröiden pflegen.
vor ir zürnen mich behüete
got: daz ist mîn morgensegen.
guotes wîbes werdikeit
ist für wâr gar mînes lîbes
hôhster trôst für sendiu leit.
mînes herzen fröiden lêre
ist ein süezer wîbes lîp.
diust mîn trôst für herzen sêre.
sist für wâr ein wîplîch wîp
unde ein frouwe manger tugent.
swanne ich in ir ougen schouwe
mich, sô blüet mir fröiden jugent.
< got willekomen, herre,
mîn friunt, geselle, lieber man.
mîn trûren daz ist verre,
sît ich dich umbevangen hân.
dû bist mir vor allen dingen süeze;
dâ von ich dich herzenlîchen grüeze.
nu küsse tusentstunden mich:
so küsse ich zwir als ofte dich.>
< dîn wîplîch friundes grüezen,
dîn küssen und dîn umbevanc,
kan sich sô lieplîch süezen,
daz mir diu wîle nimmer lanc
bî dir wirt, vil herzenliebiu frouwe.
al mîn fröide ich an dir einer schouwe.
dîn lieber man, mîn liebez wîp,
daz sî wir beidiu, unde ein lîp.>
nâch disem friundes gruoze
mit triuten wart geküsset vil.
diu selbe süeze unmuoze
in beiden riet ein minnespil,
in dem spil ir beider herze jâhen,
dô sî in den ougen rehte ersâhen
ir lieplîch minnevarwen schîn,
daz er wær ir und sî wær sîn.
nâch disem spil si lâgen
geslozzen wol nâch friundes site.
ir beider münde pflâgen
dâ sich diu liebe erzeiget mite.
ir vil lûter liebe slôz diu minne
mit der triuwe vaste zeinem sinne
in innerhalp ir herzen tür.
dâ rigelt sich diu stæte für.
in minnen paradîse
ir beider lîp mit fröiden lac.
dar sleich ein maget lîse:
diu sprach< nu wol ûf, ez ist tac>.
von dem worte ir ougen über wielen,
daz die treher in ûf diu wängel vielen,
dâ wart geküsset tûsent stunt
ir ougen kinne wengel munt.
sus wolt der tac si scheiden:
daz tet in herzenlîchen wê.
dô riet diu minne in beiden
ein süezez spil verenden ê.
ein ander sîz niht baz erbieten mohten:
mit armen und mit beinen lac geflohten
ir beider lîp. dô sprach diu maget
< iu beiden ez ze leide taget>.
mit linden wîzen armen
beslozzen lac des ritters lîp.
si sprach< lâ dich erbarmen,
guot friunt, mich fröiden armez wîp:
füere mich in dînem herzen hinnen.>
< frouwe, ich minne dich mit friundes sinnen.
du bist vogt in dem herzen mîn:
sam bin ich in dem herzen dîn.
got müeze dîner êren pflegen:
dîn wîplîch güete sî mîn segen.>
wol mich immer! mîn gemüete
hât ein guot wîp mit ir güete
hôh in spilnde fröide brâht,
diust mîn wunne, diust mîn frouwe:
al mîn fröide ich an ir schouwe.
got der hât mich wol bedâht
mit sô reinem süezen wîbe.
ich vertrîbe
trûren mit ir mînem lîbe:
hôhen muot ich dâ zir hol.
wol mich, wol mich immer mêre
des daz sî hât tugent und êre,
güete, schoene, volleclîch,
des leb ich in hôhem muote,
got der füege mirz ze guote,
nie man wart sô fröiden rîch,
alse ich bin von der vil süezen.
trûren büezen
kan si mit ir zühten süezen.
ir gruoz tuot mich fröiden vol.
wol wol wol mich daz die wîsen
müezen sî von rehte prîsen,
daz si daz gedienet hât.
dâ von kumt mir ofte tougen
fröiden tou ûz dâ zen ougen,
daz ûz herzen grunde gât.
ir lîp ist mîn fröiden lêre.
swar ich kêre,
ich bin frô des daz ir êre
hât behuot sich als si sol.
êren gernde ritter, lât iuch schouwen
under helme dienen werden frouwen.
welt ir die zît vertrîben
ritterlîch, êren rîch
wert ir von guoten wîben.
ir sült hôchgemuot sîn under schilde,
wol gezogen, küene, blîde, milde.
tuot ritterschaft mit sinnen
und sît frô, minnet hô:
sô mügt ir lop gewinnen.
denket an der werden wîbe grüezen,
wie sich daz kan guoten friunden süezen.
swen frouwen munt wol grüezet,
derst gewert swes er gert:
sîn fröide ist im gesüezet.
swer mit schilt sich decken wil vor schanden,
der sol ez dem lîbe wol enplanden.
des schildes ampt gît êre.
imst bereit werdekeit:
si muoz ab kosten sêre.
manlîch herze vindet man bî schilde:
zeglich muot muoz sîn dem schilde wilde.
gein wîben valsch der blecket,
swer in hât, an der stat
dâ man mit schilden decket.
tuo her schilt: man sol mich hiute schouwen
dienen mîner herzenlieben frouwen.
ich muoz ir minne erwerben
unde ir gruoz, oder ich muoz
gar in ir dienst verderben.
ich wil sî mit dienste bringen inne
daz ich sî baz dan mich selben minne.
ûf mir muoz sper erkrachen.
nû tuo her sperâ sper!
des twinget mich ir lachen:
daz kan si süeze machen.
er ist komen wider mit gewalde
den der meie het vertriben.
sumerwunne ist im entrunnen balde:
der ist vor im niht beliben.
den sul wir ze mâzen klagen,
sît diu sunne uns des meien wunne
wider gît in kurzen tagen.
swem der winder hôchgemüete swendet,
der muoz ofte trûric sîn.
mir hât hôhen muot ein wîp gesendet.
dâ von ist daz herze mîn,
swie ez witert, frô, frô, frô.
von ir güete stîget mîn gemüete
für die liehten sunnen hô.
schoene von ir güete ist mîn frouwe,
sî ist von ir schoene guot.
swanne ich in ir spilnden ougen schouwe
mich, sô blüet mîn hôher muot
rehte als in des meien zît
tuont die rôsen. ir güetlîchez lôsen
mir vil hôhe fröide gît.
ir vil lieplîch güetlîch loeslîch grüezen
tuot mir hôhe fröide kunt.
süeziu wort diu kunnen süezlîch süezen
ir vil süezen rôten munt.
swaz ich munde hân gesehen
mîne stunde, sô muoz ich ir munde
für si alle roete jehen.
sî hât ir wîpheit vil wol behüetet
vor unfrou welicher tât.
wol ir daz si mir sô güetlîch güetet;
dâ von mîn muot hôhe stât.
sîst mir süezer danne iht sî,
in dem muote liep vor allem guote.
sus ist ir mîn herze bî.
wie si sî gevar, diu wol gemuote,
daz wil ich iuch wizzen lân.
brûn rôt wîz ist diu vil reine guote,
von den varwen sô getân
daz nie engel schoener wart
an ze schouwen, man muozs eine frouwen
nennen von ir hôhen art.
lieplîch priune, rôter rôsen roete,
snêwes wîze hât ir lîp.
ir gebærde ist mînes trûrens toete:
siest von tugenden ein guot wîp.
ir lîp ist des herzen mîn
hoehstiu wunne, mîner fröiden sunne
ist ir rôt wîz prûner schîn.
ein schoeniu maget
sprach< vil liebiu frouwe mîn,
wol ûf! ez taget.
schouwet gein dem vensterlîn,
wie der tac ûf gât. der wahter von der zinnen
ist gegangen, iuwer friunt sol hinnen:
ich fürhte er sî ze lange hie.>
diu frouwe guot
siufte und kuste ir lieben man.
der hôchgemuot
sprach< guot frouwe wol getân,
der tac ist hôch ûf: ich kan niht komen hinnen.
maht du mich verbergen iender innen?
daz ist mîn rât und ouch mîn ger.>
< und möhte ich dich
bergen in den ougen mîn,
friunt, daz tæt ich.
des kan leider niht gesîn.
wil du hie in dirre kemenât belîben,
disen tac mit fröiden wol vertrîben,
dar innen ich dich wol verhil.>
< nu birge mich,
swie du wil, vil schoene wîp;
doch sô daz ich
sunder wer iht vliese den lîp.
wirt mîn iemen inne, sô soltû mich warnen.
kumich ze wer, ez muoz sîn lîp erarnen,
der mich mit strîte niht verbirt.>
sus wart verspart
der vil manlîch hôchgemuot
und wol bewart.
von der reinen süezen guot.
wie pflac sîn den tac diu süeze minneclîche?
sô daz er wart hôhes muotes rîche.
sô kurzen tac gewan er nie.
diu naht quam dô.
sâ huop sich der minne spil:
sus unde sô
wart von in getriutet vil.
ich wæn ie wîp würde baz mit liebem manne
danne ir was. ouwê dô muoste er danne.
dâ von huop grôzer jâmer sich.
urloup genomen
wart mit küssen an der stunt.
schier wider komen
baten ir süezer rôter munt.
er sprach< ich tuon, dû bist mîner fröiden wunne,
mînes herzen spilndiu meien sunne,
mîn fröiden geb, mîn sælden wer.>
guot wîp, mîner fröiden lêre,
tugende rîche frouwe mîn,
wizze daz mich jâmert sêre
in daz reine herze dîn.
dâ solt dû mich hûsen in:
in dem süezen paradîse ich gerne bin.
dâ hât inne guot gemüete
mit der wîpheit fröiden vil:
dîn vil hôchgelopte güete
spilt dâ erenbernde spil
mit den tugenden alle zît.
wol mich, wol, ob mir dîn güete hûs dâ gît.
tuo ûf: ich klopf an mit worten.
lâ mich in: sô bistu guot.
sliuz ûf schiere mir die porten.
bî mir hie ist hôher muot,
der ouch gerne dienet dir.
erst dir holt mit triuwen, daz geloube mir.
er hât sîn vil wol genozzen,
daz er dir ist alsô holt:
ich hân in zuo dir geslozzen
in mîn herze, dâ er holt
wunnebernder fröiden vil.
er tuot dir dâ, liebiu frouwe, swaz er wil.
hôher muot gewan mit wîbe
nie sô mange fröide grôz.
ich hân in bî dînem lîbe
ofte funden decke blôz.
dâ kust er wol tûsentstunt
dînen kleinvelhitzerôten süezen munt.
güetlîch triuten, küssen suoze,
drucken brust an brüstelîn,
dise liebe süeze unmuoze
trîbet in dem herzen mîn
mit dir, reiniu frouwe guot,
dîn guot friunt, mîn minnegernder hôher muot.
alse er im ein fröide tihtet
in dem herzen mîn mit dir,
arme und bein er danne flihtet,
im und dir, dir unde mir,
hin und her, sus unde alsô.
daz tuot herzenlîchen wol und machet frô.
frouwe mîn, got gebe dir guoten morgen,
guoten tac, vil fröide rîche naht.
got behüete dich vor al den sorgen,
dâ von dîn lîp werde in trûren brâht.
bistu frô, sô bin ich hôhes muotes:
mirst ze hôhem muote niht sô guotes
sô daz dû sîst herzenlîchen frô.
dû hâst ein liep liep vor allen dingen:
daz ist mir als herzenliep sô dir:
nâch des hulden wil ich immer ringen.
nie niht wart sô rehte liebes mir
sô dîn lîp: des bringe ich dich wol inne.
frouwe, mînes herzen küneginne,
tuot mir dîn lîp wol, sô bistu guot.
liebiu frouwe, liebest aller wîbe,
dîn lîp ist mir in dem herzen mîn:
sost dîn reinez herze in sînem lîbe:
welhem sol ez denne næher sîn?
des kan ich vor liebe niht bescheiden.
ez ist uns sô rehte nâhen beiden,
daz sîn unser twederz nie vergaz.
lieb vor allem liebe sost mir, frouwe,
dîn vil süezer minneclîcher lîp.
an dem selben lîbe ich mîn liep schouwe:
daz bistû, vil reine sælic wîp.
mîn lîp treit dîn herze, daz in lêret
tugende vil: des sît ir beidiu gêret.
wol mich des daz ich iu dienen sol.
guot wîp, ich wil dienen ritterlîche
dir ûf den vil herzenlieben wân
daz ich kome noch in daz himelrîche
dâ nie mannes lîp wart in verlân.
dest dîn herze, dâ dîn tugende, frouwe,
wahsent inne ûz der güete touwe.
lâ mich drin: ich tuon dir sanfte dâ.
dar wil ich und niender anderswar.
kum ich dar, ez ist uns beiden frum.
wunneclîchen hôhe mîn gemüete
stât. des habe mîn frouwe danc,
diu mir mit ir manicvalten güete
mînen muot ie hôhe twanc.
diu vil reine süeze tuot mir sô
daz ich bin in aller zît von herzen frô.
diu vil guote zweier hande lachen
lachet, diu ich nennen wil.
diu kan sî sô minneclîchen machen,
daz si sint mîn herzen spil.
so ich ir süezer lachen einez sol
sehen, sô ist mir in dem herzen wol wol wol.
einez sî mit rôsenvarwem munde
kan: daz ist sô minneclîch,
daz ein man dar inne fröide funde,
der ê nie wart fröiden rîch.
sîst der minne gernden meien zît:
in ir lachen fröiden hort der süeze lît.
lachen kan mîn tugentrîchiu frouwe
mit ir spilnden ougen sô,
swanne ich mich dar inne rehte schouwe,
daz ich bin von herzen frô.
swen ir ougen güetlîch lachent an,
der muoz immer sîn ein fröiden rîcher man.
mit ir spilnden ougen lachen schône
kan diu reine süeze wol.
des trag ich der hôhen fröiden krône,
alse ir ougen touwes vol
werdent ûz ir reines herzen grunt,
von ir lachen: sâ sô wirde ich minne wunt.
ir vil kleinvelwîzer hals, ir kinne,
munt, brâ, wängel, ougen liht,
ist der minnen spiegel, dâ man inne
manger hande wunne siht.
solde ich in den süezen spiegel sehen
alle zît, mir kunde nimmer baz geschehen.
wolde got, sold ich ir hals, ir ougen,
brüstel, kinne, wängel, munt
mit ir guotem willen küssen tougen
hundert tûsent tûsent stunt!
manger giht, des wær mir alze vil,
der mit wîben niht kan spiln der minne spil.
ich bin hôhes muotes:
hôher muot mir sanfte tuot.
nie niht wart sô guotes,
sô mit zühten hôher muot.
hôch geboren schoene wîp
mac vil wol erwerben hôchgemuotes ritters lîp.
ein wîp mich behüetet
hât vor trûren mîne zît.
güetlîch sie mir güetet:
an ir al mîn fröide lît.
ich bin durch si hôchgemuot.
sô ist diu vil schoene von ir hôhen tugenden guot.
mit rôt süezem munde
sprach diu guote wider mich
ein wort zeiner stunde,
des muoz mîn lîp fröiwen sich.
smielend ir munt daz wort sprach,
dô ich in ir liehten spilnden süezen ougen sach.
ir guot wîplîch güete
nam ez ûz ir herzen grunt.
fröiden hôchgemüete
blüet mir an der selben stunt,
dô si sprach daz süeze wort,
daz ich immer hân für mîner hôhen fröiden hort.
mit ir worten süezen
machet sî mich hôchgemuot.
ir urloup, ir grüezen
mir von schulden sanfte tuot.
ich bin alles des gewert
mit der tugende rîchen, des mîn lîp ze fröiden gert.
ich hân von ir êre,
ich hân von ir hôhen muot.
dannoch hân ich mêre
von ir daz mir sanfte tuot.
fröide, wunne, ritters leben,
daz hât sî ze lône mir umb mînen dienest geben.
ich hân von der guoten
lîp, guot, êre gernden sin.
der vil wol gemuoten
ritter ich mit triuwen bin.
swaz si wil, daz wil ouch ich:
sîst gewaltic küneginne immer über mich.
wâfen über die gar unguoten,
die dâ selten werdent frô.
die heiz ich die ungemuoten:
dest ir nam von rehte alsô.
wâfen über si immer mêre:
sî verliesent mit ir trûren sælde und êre.
swâ ein wîp niht frô gemachen
kan ir herzenlieben man
mit ir triuten, mit ir lachen,
dem ist fröide gar zergân.
fröit in niht ir süezez lôsen,
in gemachent nimmer frô des meien rôsen.
ich bin frô von einer rôsen:
diu kan sprechen süeziu wort.
ir vil lieplîch güetlîch lôsen
gît mir hôher fröiden hort.
mit ir kleinvelrotem munde
ziuhet sî mir trûren gar ûz herzen grunde.
schouwet wie diu bîe ir süeze
ûz den bluomen ziehen kan.
alsô ziehent mir ir grüeze
trûren von dem herzen dan.
ir urloup und ouch ir grüezen
kan si mir mit süezen worten suoze süezen.
sî hât hôhes muotes krône
mit ir güete mir gegeben.
die hân ich von ir ze lône:
des muoz mîn muot hôhe sweben.
wol ir daz si mich sô kroenet
unde ir wîpheit mit vil hôhen tugenden schoenet.
disiu liet diu heizent frouwen tanz:
diu sol niemen singen, ern sî frô.
swer mit zühten treit der fröiden kranz,
und dem sîn muot stât von wîben hô,
dem erloube ich sî ze singen wol:
blideclichen man si tanzen sol.
trûren ist ze wâre niemen guot
wan dem einen der sîn sünde klaget,
hôhen lop erwirbet hôher muot.
guoten wîben hôchmuot wol behaget:
dâ von wil ich immer mêre sîn
hôchgemuot durch dich, guot frouwe mîn.
fröide gibt mir dîn wol redender munt,
hôhen muot dîn reine senfte sit:
fröiden tou mir ûz des herzen grunt
kumt von dir in elliu mîniu lit.
got hât sînen flîz an dich geleit,
dâ von dîn lîp êren krône treit.
liehtiu ougen, dâ bî brûne brâ,
hâstu und zwei rôtiu wângelîn.
schame bistu hie und schoene dâ.
brûn rôt wîz, der drîer varwe schîn
treit dîn hôchgeborner schoener lîp.
tugende hâstu vil, guot wîplîch wîp.
daz du alsô mange tugende hâst,
dâ von bin ich alles trûrens frî.
sô du alsô schoeniu vor mir gâst,
sost mir alse ich in dem himel sî.
got sô schoenen engel nie gewan
den ich für dich wolde sehen an.
nû hilf, wîbes güete:
mir ist nôt der helfe dîn.
mir wil hôchgemüete
sterben in dem herzen mîn.
wîbes güete, du bist guot:
hilf daz iht verderbe
jæmerlîch mîn hôher muot.
swâ man saget mære
daz mîn lîp gevangen lît,
dest den frouwen swære:
wan den diene ich mîne zît.
swelhiu wîplîch güete hât,
ich weiz wol, mîn kumber
ir ze herzen nâhen gât.
von swem mich verliesent
guotiu wîp, der habe für wâr,
die schult sî verkiesent
nimmer endelîchen gar.
daz ist reht: ez ist alsô;
sît ich bin ir leides
trûric unde ir êren frô.
mîner frouwen güete
unde ir lieplîch schoener lîp
nert mir hôchgemüete:
durch sî êre ich elliu wîp.
daz hât sî verschuldet wol,
daz ich durch ir êre
allen frouwen dienen sol.
dem vil werden wîbe
muoz man hôher tugende jehen.
an ir süezen lîbe
wart unwîpheit nie gesehen,
sî ist schoene, sî ist guot,
kiusche, blîde, stæte,
zühte rîch, wîplîch gemuot.
roeter denne ein rôse
ist ir munt süez unde heiz.
sîst mit zühten lôse
( schoener wîp ich niender weiz),
brûn ir brâwe, wîz ir lîp.
von geburte ein frouwe
ist si, und von tugenden wîp.
kiuschlîch smielen lachen
kan ir kleinvelrôter munt,
sie kan süeze machen
ir gebærde zaller stunt.
ir munt ünde ir ougen liht,
sô mich diu an lachent,
hôhes muotes man mich siht.
frouwe, mîner fröiden frouwe,
frouwe mîn übr allez daz ich hân,
swanne ich iuwer schoene schouwe
und mich iuwer ougen lachent an,
sô wird ich als herzenlîchen frô,
daz mîn muot stât für die sunnen hô.
wîplîch wîp, von iuwer güete
bin ich ofte worden hôchgemuot.
nûst mîn lîp in ungemüete
komen: dâ für sult ir mir wesen guot.
lachet mich mit spilnden ougen an:
sô muoz al mîn trûren gar zergân.
lachen iuwerm rôten munde
schône stât und iuwern ougen liht:
dâ von fröit ez mich von grunde
sô daz man ûz mînen ougen siht
fröiden tou vor herzenliebe gân,
sô mich munt und ougen lachent an.
in dem herzen mîn versigelet
hân ich iuwern reinen süezen lîp,
mit der stæte alsô verrigelet,
daz dar ûz in nimmer magt noch wîp
mac verdringen weder naht noch tac.
ir sît diu an der mîn fröide ie lac.
mich fröit diu vil süeze unmuoze,
daz ich iu sol immer diende sîn.
iuwer munt der kan sô suoze
sprechen, daz er fröit daz herze mîn.
iuwer minneclîchen süeziu wort
sint gar mîner hôhen fröiden hort.
ein man bedarf wol sinne,
der eines werden wîbes hulde wil
verdienen unde ir minne:
jâ muoz er haben tugend und fuoge vil.
ungefüeges mannes werben
muoz für wâr gar verderben,
sô dem gefüegen wirt gelônet hô.
swâ sô von tumben wîbe
gar ungefüegem manne liep geschiht,
daz birt ir beider lîbe
iedoch die lenge herzen wunne niht.
sîn unfuore muoz ir leiden.
sô gât ez an ein scheiden:
ier beider liebe hât ein ende schier.
und sol ich niht erwerben
mit dienste die vil lieben frouwen mîn,
sô muoz mîn lîp verderben
gar sunder wanc: sô stæte wil ich sîn.
jâ kan nimmer liep von wîbe
geschehen mînem lîbe,
wan von der guoten diech ze frouwen hân.
diu mac mich frô gemachen.
sist mînes herzen fröiden lêre alsô,
daz ir vil süezez lachen
mir ofte brâht hât mîn gemüete hô.
ir gebærde, ir schoene, ir güete,
ir wîplîch guot gemüete
hât tugende vil ân alle missetât.
und obe ich wünschen solde
ein wîp mir selben nâch dem willen mîn,
wie ich si haben wolde,
diu müeste glîch gar mîner frouwen sîn,
an dem lîbe, an dem muote.
diu reine süeze guote
tuot mir alsô daz ich bin hôch gemuot.
waz dar umbe, ist verswunden
uns der sumer? des mac werden rât,
sîn zît wirt wol wider funden.
ich klag daz diu werlt sô übel stât,
daz nu trûret manges lîp,
der frô solde sîn durch guotiu wîp.
fröide und zuht hât vil nâch ende.
junge und alte sint niht wol gemuot.
got den grôzen kumber wende,
sô daz noch die rîchen werden guot.
die siht man ungüetlîch leben:
trûren hât in ir grôz übel geben.
mich nimt wunder daz die jungen
und die rîchen trûrent bî ir zît.
waz hât sî dar zuo betwungen,
daz in wîp noch jugent fröide gît?
nû sîn trûric unde unfrô:
mir stât durch ein guot wîp mîn muot hô.
diu hât sich vil wol behüetet
und bewart vor aller missetât.
ir lîp mir sô güetlîch güetet,
daz mîn muot von schulden hôhe stât.
sîst sô reht güetlîchen guot,
daz ir güete mir gît hôhen muot.
durch die reinen süezen guoten
herzenlieben werden frouwen mîn
wil ich mit den wol gemuoten
immer gerne hôhes muotes sîn.
ir ist liep daz ich bin frô:
dâ von stât mir mîn gemüete hô.
ich wil durch die frouwen mîn
guoten wîben râten einen rât,
daz si frô mit zühten sîn.
zuht bî fröiden frouwen schône stât.
swelch wîp ist mit zühten hôch gemuot,
diu hât êren vil, und ist si guot.
güetlîch sol ein ieslîch wîp
gerne tuon: deswâr daz wibet wol.
diu wol kleiden wil ir lîp,
diu sol tuon ir herze güete vol.
güete ist ein daz beste wîbes kleit
daz an frouwen lîp wart ie geleit.
swelch wîp güetlich lachen kan
schôn mit zühten, hât diu rôten munt,
diu mac einem werden man
siuften bringen ûz des herzen grunt.
guot gebærde frouwen schône stât.
wol ir diu bî schoene güete hât.
swâ ein guot wîp minnen wil,
diu sol minnen daz ir rehte zeme.
valscher manne derst nu vil:
dâ von wol bedenke wen si neme:
der ir êren hüete und stæte sî,
sô daz er gein ir sî wankes frî.
swelch man sich vor missetât
hât behuot und immer hüeten wil,
swâ ein wîp sich an den lât,
der lîp darf gesorgen nimmer vil.
erst ir êren frô: daz weiz ich wol.
biderbe man guot wîp bedenken sol.
ein guot wîp diu solde die
haben liep die manlîch sint gemuot.
swer nie grôz untât begie,
der ist werdem wîp ze friunde guot.
swelch man sîner êren hüeten kan,
an den sol ein wîp ir êre lân.
swes mîn frou sich an mich lât,
des pflig ich ir sô ich beste kan.
ich begie nie missetât
gein ir: valschen muot ich nie gewan.
sîst mir lieber dan mîn selbes lîp.
dest mîn reht: sî ist ein wîplîch wîp.
wol her alle, helfet singen
wîbes lop, daz ich ie gerne sanc.
tuot ir daz, iu mac gelingen,
swie mir noch nie wol an in gelanc.
doch geloubet daz ir twingen
biderben man ûf hôhen muot ie twanc.
man sol frouwen wol gedenken:
swer daz tuot, daz ist ein guot gedanc;
unde in dienen sunder wenken:
des wirt wol gelônet sunder wanc.
niemen sols mit worten krenken:
wan ir lop kan nimmer werden kranc.
man siht mich in hôhem muote:
durch ein wîp bin ich vil hôchgemuot.
diu vil reine süeze guote
ist envollen schoene und dar zuo guot.
ir guot wîplîch êren huote
hât ir lîp vor wandel wol behuot.
wol ir kleinvelrotem munde!
immer sælic sî ir süezer munt.
solde ich den in kurzer stunde
küssen hundert tûsent tûsent stunt,
swanne ichs in dem willen funde,
daz wær mîner hôhen fröiden funt.
tugende hân ich an ir funden
mêr dann ich ir ie an wîbe vant.
dâ von bin ich ir gebunden:
minne mich ir mit der stæte bant.
des ist trûren mir verswunden:
von ir grôzen güete mir daz swant.
fliuch, fliuch, trûren, von uns verre
ûz dem lande balde.
hôher muot, dîn rehter herre,
der kumt mit gewalde.
junge und alde
hebt unhôhe swar du kêrest,
sît du niemen êrest.
hôher muot der bringet êre
uns von wîbes güete.
erst gar aller tugende lêre:
got in uns behüete.
hôchgemüete
lêret frouwen dienen schône
nâch ir süezem lône.
wil ein frouwe schoene belîben
gerne stæticlîchen,
diu sol sich mit güete rîben,
stæt vast under strîchen.
êren rîchen
muoz si von den varwen immer:
sie verderbent nimmer.
wîp und froun in einer wæte
sol man gerne schouwen.
swâ ein frouwe unwîplîch tæte,
wer möht der getrouwen?
werden frouwen
stât wol daz si güetlîch güeten
unde ir êren hüeten.
guoten wîben wil ich immer
dienen sunder wenken.
von dem muote kume ich nimmer.
wie möht ich gedenken
sî ze krenken,
sît an in stât al mîn êre,
unde an niemen mêre.
mîn lîp muoz von einem wîbe
hôher fröiden rîchen.
ir vil reinem süezen lîbe
kan ich niht gelîchen:
endelîchen
sîst diu beste in mînem muote,
und für wâr diu guote.
in des herzen grunde schône
blüet mir hôchgemüete:
daz gît mir ir lîp ze lône
mit ir süezen güete,
got behüete
mir ir lîp, ir schoene, ir êre.
sîst mîn fröiden lêre.
wizzet alle daz ich kan
guoten wîben in diu herze sehen.
swaz ir lîp hât kleider an,
dar durch kan ich alle ir tugende spehen.
hât ein frouwe missetât
iender in ir herzen schrîn,
die tuont mir bekant diu ougen mîn.
manger frouwen schoene siht,
der doch nimt ir güete kleine war.
der enbin ich einer niht:
ich kan alle ir tugende merken gar.
sol den frouwen iemen wol
sprechen, daz sol tuon mîn munt:
wan mir sint ir güete wunder kunt.
mir sint alle ir tugende gar
unde ir güete volleclîch bekant:
dâ von hân ich drîzic jâr
in ir dienste ritterlîch verswant.
hân ich iender missetân
gein den guoten, dest mir leit:
des bin ich ze buoze in vil bereit.
wie ich in ir herzen grunt
alle ir tugende sunder müge sehen,
daz wil ich iu machen kunt
sô daz ir der wârheit müezet jehen.
mit gedanken ich ir sit
unde ir muot betrahte gar;
dâ mit ich ir heinlîch alle ervar.
swaz ein frouwe tugende hât,
diu muoz ûz ir herzen grande gân,
sam daz saf ûz wurzen gât
in vil mange bluomen wol getân.
diu wîpheit muoz sîn getriu:
dâ von êret frouwen lîp
daz swâ man si nennet wîplîch wîp.
ich hân mîner frouwen lîp
unde ir herze funden wandels frî.
ich gesach nie wîplîch wîp
der sô hôhe tugende wæren bî.
in ir herzen kan mîn sin
niht ervinden noch erspehen,
wan des man ir muoz für tugende jehen.
dô ich êrst ir rede vernam
unde ich in ir reinez herze sach,
dâ vant ich zuht, wîplîch scham.
dâ von gihe ich noch des ich dô jach,
daz mir wîp geviel nie baz.
sie ist kiusche, stæte, guot,
schoene, hôch geborn, wîplîch gemuot.
wol mich, wol mich, wol mich des daz ich hân funden
ûf der erde ein himelrîch.
dâ von ist mir al mîn trûren gar verswunden.
nie niht wart sô wunneclîch.
da ist genâden alsô vil,
daz ich dar mit dienest immer werben wil.
mîner frouwen tugentrîchez herze ich meine.
daz ist sô gar wandels frî
und für wâr sô rehte lûterlîche reine,
daz im wont wan tugende bî.
sælden hort dar inne lît:
dâ ist inne manger fröiden hôchgezît.
wîplîch zuht und wîplîch güete sint dar inne,
kiusche, triuwe, stætikeit,
dar zuo wol gemuotes werdes wîbes sinne.
an daz herze hât geleit
got sô minneclîchen lîp,
daz man sî von wârheit nennet wîplîch wîp.
jâ muoz immer mich von schulden wol belangen
in daz reine himelrîch,
sît daz selbe süeze himelrîch bevangen
hât ein lîp sô minneclîch,
der nie wandelmeil gewan.
er ist kiusche, schoene, guot, lieplîch getân.
nie niht wart sô lieplîch schoene in mînen ougen
alse ir minneclîcher lîp.
sîst mir in dem herzen immer sunder lougen
lieber vil denn elliu wîp.
sî mac mir gelônen wol:
dâ von diene ich ir mit triuwen alse ich sol.
sîst des herzen und des lîbes mîn gewaltec,
dar zuo alles des ich hân.
sost mîn triuwe gein ir alsô manicvaltec,
daz ich ir baz guotes gan
dan mir selben: dest alsô.
mich tuot ir güetlîch gebærde ofte frô.
schouwet wie der hûse an der tuonouwe grunde
lebt des trores süeze gar.
alsô lebte ich wol des luftes von ir munde
endelîchen mîniu jâr.
an ir stât mîn fröiden leben:
des hât sî mir mit ir güete wunder geben.
wîchet umbe, lât der guoten
nîgen mich, diu tugende hât.
der vil reiniclîch gemuoten
lîp begie nie missetât.
sîst ein wîp gar wandels frî:
dâ von ist si mir vil lieber danne iht sî.
zuo dem reinen süezen wîbe
wær daz sende herze mîn
ofte gerne ûz mînem lîbe:
bî der guoten wolde ez sîn.
ez vert gein ir spilnde sô
sam ez hin zer süezen welle springen hô.
sô diu guote mich an lachet,
sô siht man mich minnevar,
sâ mîn herze sich ûf machet
und wil zuo ir springen dar.
durch die brust ist al sîn gir
von der grôzen herzenliebe gegen ir.
solde ich der vil minneclîchen
ein wort küssen in den munt,
sô sæh man mich fröiden rîchen
hiute und immer zaller stunt.
ich wolt ez sô küssen dar,
daz si von dem kusse würde minnevar.
ich wold ûz ir rôten munde
küssen daz mir tæte wol
immer in des herzen grunde.
ir munt lît der süeze vol,
diu für truren fröide gît:
wizzet daz der in ir munde wunder lît.
küssen ist der minnen rôse,
dâ si reitzet wunne mit,
sô si mit der liebe lôse
ist nâch ir vil süezem sit.
sô getet nie niht sô wol,
wan daz eine des man nennen niht ensol.
gerne ich von dem selben spræche,
waz ez wunne und fröide gît.
obe ich mîne zuht niht bræche,
ich nantz fröiden hôchgezît
und der minnen lôn alsô,
daz vil manic reinez herze machet frô.
mîn muot der muoz stîgen immer
dâ von daz mir wünschen tuot sô wol.
des wil ich getrûren nimmer.
mich tuot wünschen ofte fröiden vol.
dâ von wil ich gerne wünschen vil:
wan ich hân von süezen wunschen
ofte wunne bernder fröide spil.
min lîp der lac niulîch eine
unde wunschte nâch der frouwen mîn,
daz si, diu vil süeze reine,
mit ir willen solde bî mir sîn.
von dem wunsche ein wunder mir geschach,
daz ich die vil minneclîchen
mit des herzen ougen bî mir sach.
dô ich sî mit wünschen brâhte
zuo mir alsô nâhen, ich wart frô.
al zehant mîn lîp gedâhte
mit ir fröiden vil, sus unde sô.
mir wart für wâr nie mêr alsô wol,
als mir dâ was mit der süezen,
dâ von ich vil gerne wünschen sol.
zuo uns kam diu werde minne
unde slôz uns beide vaste in ein.
ich und sî, wir wurden inne
wol wie minne flihtet arme und bein,
und wie sî gemachet daz ein wîp
unde ein man von herzenlîcher
liebe werdent niht niuwan ein lîp.
swâ diu minne zeinem lîbe
machet einen man und ein guot wîp,
wol dem manne, wol dem wîbe!
daz muoz sîn ein minne süezer lîp,
unde ein lîp der mange wunne hât.
ez ist gar ein himelrîche,
dâ ein liep mit liebe umbe gât.
ich bin alsô minne wîse
unde ist mir sô rehte liep ein wîp,
daz ich in dem paradîse
niht sô gerne wisse mînen lîp,
als dâ ich der guoten solde sehen
in ir ougen minneclîchen.
dâ möht lieplîch wunder mir geschehen.
siht ein wîp in mannes ougen,
daz si des erlât ir minne niht,
unde er ir hin wider tougen
in ir liehten spilndiu ougen siht,
dâ muoz von der liebe mêr geschehen,
güetlîch triuten unde küssen,
dannoch vil des ich niht tar gejehen.
ich bin her bî mînen stunden
ofte worden minne wunt.
dâ für hân ich helfe funden:
des siht man mich wol gesunt.
swaz diu minne mir mit twingen tuot,
dâ für hân ich arzenîe, diu ist guot.
sô diu minne mir verwundet
mit ir strâl daz herze mîn,
daz hât schiere mir gesundet
mîner frouwen liehter schîn.
swenne ich sihe ir liehte varwe klâr,
sô sint mir geheilet mîne wunden gar.
ich salb mit vil süezer salben
mîne wunden hie und dort
in dem herzen allenthalben.
diu salb ist manc süezez wort,
diu ûz mîner frouwen munde gânt;
dâ von mînes herzen wunden ende hânt.
alse ich salben wil diu ougen
herze sinne und den lîp,
sô gên ich al sunder lougen
und sih an daz werde wîp.
dâ von wirt mîn lîp sâ fröiden junc
und muoz mir daz herze springen mangen sprunc.
ûz ir kleinvelrôtem munde
süeze süeze suoze gât:
die nimt sî in herzen grunde,
der si dâ grôz wunder hât.
sî ist schoene reine güetlîch guot:
ez ist lieplîch süeze guot, swaz sî mir tuot.
ich wold daz ir liehten ougen
in mîn herze möhten sehen.
dâ sæh sî der liebe tougen,
sô daz sî des müeste jehen
daz si mir ist liep für elliu wîp
und für wâr vil lieber dan mîn selbes lîp.
got weiz wol, mir ist ir êre
lieber dan diu êre mîn:
ir lîp ist mîn êre lêre.
ich wil ir ze dienste sîn
sunder wenken al die wîle ich lebe.
sîst mîn trôst für trûren und mîn fröiden gebe.
wâ nu fröide, wâ nu êre,
wâ nu volger guoter lêre?
werlt, du trûrest al ze sêre,
dîn lop gêt an einem stabe.
hübscheit was hie vor dîn krône,
dô man ranc nâch wîbes lône
âne valsch mit zühten schône;
die hâstû geworfen abe.
reiner wîbe güetlîch grüezen
kan wol swære sorge büezen
von dem houbet zuo den füezen,
diu vert in swacher tugende habe.
wîp, dîn name uns fröide mêret;
got hât dich mit sælden gêret,
daz dîn leben niht mêr zerrêret;
dû bist aller wunne ein dach.
wîp, du solt unwîpheit mîden
und lâ dich die schande nîden,
sôn mac niht dîn lop versnîden;
ganc der scham mit zühten nâch.
wilt aber du valsch für tugende minnen,
des wirt diu schande mit dir innen,
sî lât dich unprîs gewinnen:
fliuch ir mat, sagt si dir schâch.
ritterschaft, wie stêt dîn orden?
sage an, wem'st dîn wirde worden?
man sach dich in tugenden horden,
dannoch was dîn lop vil ganz.
az klagent nû die edeln frouwen,
daz man dînen schilt sol schouwen
alsô ganz und unverhouwen:
wâ'st dîn turnei, wâ'st dîn tanz?
du miz dîn leben baz in der mâze
dâ dich diu schande in êren lâze;
ir gewalt vert ûf der strâze:
setze ûf wider der êren kranz.