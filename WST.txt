ein kunich wart mit eren alt.
sin sælde was manichvalt,
daz im niht leides geschach.
swaz er gern hort ode sach,
daz tatens algeliche,
diu lute in sinem riche.
daz chom von siner frumcheit:
er was in allen des bereit,
des si zerehte solden gern;
des chunder si wol gewern.
do der werde chunich starp,
nu schuf sin sun und erwarp,
daz man in ouch zechunige nam.
si wurden im gehorsam
durch sines vater frumcheit
und warn im alles des bereit,
daz si im leisten solden.
daz wart in niht vergolden:
er wolde niemen gruezen
noch deheinen kumber buezen.
des wart in sinem lande
sin laster und sin schande
in churzen ziten also groz,
daz sin alle die verdroz,
die in horten und sahen.
die begunden in so versmahen,
daz vor im an der strazen
die geburen stille sazzen.
darumbe zurnder sere.
do taten sis noch mere.
do er mit ubel niht gwan,
nu ladet er einen wisen man
und bat im sagen, umbe waz
er liden muse solhen haz,
daz er den liuten wære
so rehte gar unmære.
do sprach der wise man zehant:
< herre, ez ist mir wol bechant,
wes iwer vater was so wert,
und wavon iwer niemen gert.
iwer vater het einen edelen stein;
swa den daz lieht anschein,
daz in die lute mohten sehen,
da must allez daz geschehen,
daz iwrn vater erte.
den furt er, swar er cherte;
der stunt uf sinem huote.
wær ez in iwerm muote,
er solt uf iwerem huote sten;
so moht iu nimmer missegen.
iwer vater minnete in sere.
dem hat er mange ere
und sælden vil gefueget.
daz ouch ir den stein trueget,
des ensolt iuch niht bedriezen.
nu lat mich des geniezen,
daz iwerm vater min rat
vil diche wol geholfen hat,
und setzet in uf iweren huot!
er ist wol vierstunt als guot,
als ich iu davon han geseit.
daz ist min rat, daz ir in treit.
er machet iuch salich und wert.
ich gæbe in iu, swenne irs gert.>
< nu gib mir den stein her!
ich wil versuchen,> sprach er,
< dine warheit und sine chraft.
ist er denne als tugenthaft,
als ich dich horte davon sagen,
so wil ich in zeallen ziten tragen.>
hin gie der witzige man
und schuf, daz man im gwan
einen stein; des varwe, diu was guot.
den hiez er uf einen huot
einen goltsmit machen schone
und schuf mit dem lone,
daz er vil richlichen stuont,
so kuniges steine in golde tuont.
den truge er sinem herren dar.
er sprach:< nu nemt selbe war,
ob ich iu war hab gesagt:
so ir disen stein tragt,
swer in die wile an siht,
daz iwer ere an im geschiht.>
der chunic sprach:< so ist er guot.>
nu satzt er uf disen huot
und saz uf und reit.
< ich versuche dine warheit
in churzen ziten, ob ich chan.>
< herre,> sprach der wise man,
< ir sult daz houbet neigen
und sult den luten zeigen
den stein bescheidenlichen;
so sint arm und die richen
iwer sælden und iwer eren fro.>
nu tet der kunich also:
swa er der liute wart gewar,
da neiget er daz hubet dar.
do enphiengen siz fur gruezen.
daz begunde in allen suezen,
daz si uf zehimel sahen.
si sprungen uf und iahen:
< wol uns der grozen eren!
den kunic wil got becheren.
wir han enphangen sinen gruoz.
ob got wil, im ist worden buoz
siner grozen ungewizzenheit.>
si warn des gruzes so gemeit,
daz si alle freude werden vol.
nu tet dem kunige also wol,
daz im die ere geschach,
daz er do niemen da gesach
weder sitzen noch sten,
weder riten noch gen,
ern neigte sich in allen.
daz begunde in allen wol gevallen,
und begundens got danc sagen.
< nu sul wir unsern kumber chlagen,
des an uns wunders ist geschehen,>
also begundens alle iehen.
do daz der wise man bevant,
< herre,> sprach er sacehant,
< geruchet ir des steines iht,
so verlieset im sin tugende niht!
er ist nie so tugenthaft,
irn verwurchet im sin chraft,
swenne ir im sin reht versaget.
swer iu den gewalt chlaget,
den im ein ander man hat getan,
ders in zerehte solt erlan,
als ist ez umbe den stein gwant,
wrchet ir daz niht cehant,
so lit des steines chraft tot,
und chomet ir in also groze not,
daz iuch die lute ersluegen,
e si iu daz vertruegen,
daz ir ir herre woldet wesen.
iuch enlazent die besten niht genesen,
swenne iuch der stein niht me gefrumt.
so seht, wie ir von den besten kumt!>
der kunich sprac:< so wis mir bi!
swas des steines reht si,
da hilf mir flizechlichen zuo,
daz ich im also daz tuo,
daz er sin tugent behalte!>
< vil gern,> sprach der alte.
sus brahte der wise
den kunic zesolhem prise,
daz er wol rihte und gab
und chom mit eren in sin grap.
noch solten wise ratgeben
ir herren also heizen leben,
daz er daz houbet neigte
und den edelen stein zeigte.
des solt och dirre herre phlegen.
ernpfæhet niht gotes segen,
ern verdienez umbe die armen;
der chlage sol im erbarmen,
gein den sol er sich neigen
und sol in triwe zeigen
- daz ist der edelste stein,
der uz dem golde ie erschein.
swer rihtet ane triwe,
der chumt des in groze riwe:
der wirt zechunege erkorn
und sin riche verlorn
an dem iungisten tage,
als er der armen chlage
beidiu horet und buezet.
also wirt dort gegruzet.
swelch ritter ein christen si,
wil er der helle werden fri,
so muz er triwe an den began,
die vor im zereht suln stan.
swie er daz reht hie tichtet,
also wirt uber in gerihtet.