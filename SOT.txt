otto zum turm
wer ritters orden zieret
und nâch der regel sinnet,
ob dem von hertzen smieret
ein rôter munt und inn mit triuwen minnet,
daz sol nieman durch haz unbillich machen:
den werden wolgemuoten
sun reine wîb in spilnder wunne lachen.
man sol daz wunder haßen,
wa minne gît ir stiure
dien ungemuoten laßen,
die nicht durch wirde suochent aventiure.
owê, daz iemer wîb ir êr engentzet
dur valscher minne girde
an selke stat, da wirt ûz kunter glentzet.
wertlicher wîbe triuwe
gît wirdig hôhgemüete;
ouch wirt ir sælde niuwe
bî werden man, so wachent wîbes güete.
unwirde selten wirde hât gemêret:
birg, sælig wîb, dîn güete
vor im, der werdekeit den ruggen kêret.
ach, welt, dîn hôhste wunne
gît doch vil sender noete.
dîn spiegelliechte sunne
ist wîbes nam, doch tuot ir mundes roete
gewald an senden, die diu minne twinget.
ach, got, hæt ich für sterben
mit einem rôtem munde doch gedinget!
ich furcht in jâmer sterben
nach also liechtem schîne.
ez möcht ein land verderben,
und tæt ir ungenâd an im diu fîne,
als sî an mir begât: des lîd ich kumber.
ouwê, daz sich diu reine
verschuld an mir, des fürchte sêr ich tumber.
nein, reine frucht, dîn schoene
sol nicht alsô gedîhen!
dîn wîbes zuht nicht hoene
an mir: wes wil dîn güete mich nu zîhen,
sîd mich in banden hât dîn wiblich bilde?
ouch ist mîn dienstlich triuwe
durch dich allein nu allen vrouwen wilde.
owê, waz red ich tumber?
mîn dienest hât nicht krefte:
als ein durchslagen sumber
hal er noch ie daher bî ritterschefte.
tuot sî mir nicht genâden mit ir hulden,
so ist mîn recht gar kleine,
ez læge dann an mîner triuwe schulden.
sol ich der nicht genießen,
so mag ich wol verderben,
doch wil mich nicht verdrießen,
sol ich dur sî in sender noete sterben.
ane bîcht wil ich nicht hinnan scheiden:
< si ist mir für mîn sêle,>
die rede bîcht ich wol mit tûsent eiden!
hab ich der rede sünde,
des ruoche got vergeßen,
wand er gab mir ze künde
die zarten, diu mich senden hât beseßen.
sust hât er schuld ein teil an mînem muote,
wand er geschuof die klâren
so wandels frî, daz sî nie meil beruote.
ach, got, wie hât dîn güete
geleit so hôhe stiure
an sî und ir gemüete!
ward ie ûf erd ein bilde sô gehiure?
des wæn ich nicht: si treit in engels wîse
gebærde, lîb, muot, sinne:
die klâren ich für alle vrouwen prîse.
wol mich der wolgetânen,
wie daz ich lîde kumber:
durch sî wil ich mich ânen
vil missetât, diu mir doch wurde krumber
nach tôde, dann daz ich die lieben meine.
für all der welte wunne
ist mir diu zart in hertzen alterseine.
ich gdar nit wol gedenken,
waz liebes ich gewunne,
wölt sî mîn trûren krenken:
ich vorchte, mir der sinne gar zerrunne.
man seid, daz man von leide nicht verderbe:
gît mir diu lieb ir hulde,
ich fürcht, daz ich von rechten vroeden sterbe.
ê doch wölt ich ez wâgen:
mir tuot so wê ir strenge,
daz mich ir muoz betrâgen.
ê daz ichz wölte lîden doch die lenge,
îch wolt ê, daz sî mich umbevienge
und ân ir güete schulde
ein tôt an liebes arm an mir ergienge.
daz müeste sî beweinen
doch von ir wîbes güete
und senften muot erscheinen
nach tôd an mir: sust kenn ich ir gemüete,
daz sî zestund ir strenge ließ erwinden.
sust trag ich hôhgedinge:
mîn tôter lîb mag noch genâde vinden!
mîn muot dien valken tuot gelîch,
die durch ir adellichen art
sich geilent mit der sunne:
so hôher flük ist er nu rîch,
nie schoener bild ûf erde wart,
dann mîner ougen wunne:
die mag ich schouwen und ansehen.
und wölte des der keiser gern,
im möcht ein schad von ir geschehen.
wol mich, daz sich diu ougen mîn
so glantzer varwe hânt gewent!
des vroed sich mîn gemüete.
ich sach ir minnenklichen schîn,
nach der sich ie mîn hertze sent,
in bernder wîbes güete.
daz ich bî allen mînen tagen
so wandels frî nie lîb gesach,
daz muoz ich bî dem eide sagen.
vind ich genâdenrîchen muot,
so mag ich danne sprechen wol,
si trag des wunsches bilde.
mîn hertze brinnet als ein gluot:
wann ich genâde suochen sol,
so wirt mir sprechen wilde.
ê doch hât sî ein teil vernomen,
daz sî mir ist für elliu wîb
in ougen und in hertzen komen.
froet iuch der vil lieben zît,
werden, wolgemuoten jungen,
durch des liechten meien schîn!
schouwent, wie diu heide lît:
liechte bluomen sint entsprungen,
man hoert kleiniu vogellîn
in dien ouwen uberal:
tröschel, lerch und diu zîse
doenent hügellîcher wîse
mit der frîen nachtegal.
diu vroed sich des meien bluot
und der süeßen sumerwunne,
diu so hôhe vroede gît.
sô vroed sich mîn sender muot,
daz mîns hertzen spilnde sunne,
an der all mîn vroede lît,
sich für alle vrouwen gar,
sunder wank, in hôhgemüete
und mit reiner wîbes güete
hôhet als der adelar.
den sîn adel und sîn art
in des luftes wilde twinget,
dar kein vogel nie gefloug:
zuo dem diu vil reine schart
ir muot, der nach êren swinget.
ir gebâren mich nicht troug:
dô ich sî von êrst ansach,
dô kôs ich des wunsches wunne
mê dann ich besinnen kunne
an ir, si ist der sælden tach.
owê, mîns hertzen wunden enbunden sich hânt,
die mir wân verheilet. sust veilet mîn lîb in ir band
dem tôd in jâmers riuwe. mîn triuwe vergicht
der vil saeldenbaeren bewæren, daz mir wê geschicht.
von senelichen sorgen kein borgen ich hân.
mîn trûren ist gemant, sust gepfant ist mîn wân,
den ich hette ze vroeden. mîn goeden ist gâr hin getân.
ach, wie sol mir gelingen? ir twingen mich tuot
in senden sorgen alten. verhalten hât si mir hôhen muot.
ich leb in jâmers quâle ze mâle nach ir,
diu mîn nicht gedenket. daz krenket hertz und sinne mir.
ir zarten ougen blikke vil dikke mich hânt
an senlichez sorgen verborgen gemant:
sust hât diu vil guote an muote mich senden gepfant.
ich was in liebem wâne, darane mich hât
gtân frî diu sældenbære: diu swære mir niemer zergât.
ich wând, ich solte neigen für eigen mich ir:
darumb ich sender warb, daz verdarb sunder wân mir wol zwir.
davon mîn vroede sinket und hinket mîn muot,
sîd sî mir vroeden stiure so tiure nu tuot,
wie ich in jâmer brinn und entzinn nach ir minn als ein gluot.
wer nû ze vroeden ist gezalt,
der wirt gewert,
wes er begert
von des liechten meien zît.
zergangen ist des winters nît:
gar âne strît
diu heidiu lît
in bernder blüete wol bedacht.
mit grüenem loube stêt der walt
bekleidet wol,
recht als er sol
gên der wunne gesten sich,
in manger hande varwe rîch.
so hügellich
gediuhte mich
nie der kleinen vogel bracht.
der sunnen glantz
ist worden gantz,
die der arge winter twang,
daz sî dur trüebe wolken drang
ân iren dang:
diu hât ir swang
gewunnen, daz si schône spilt.
der süeße luft
mit sîner tuft
hât erkirnet sîn geschicht,
daz man vil bernder blüete sicht:
doch hab ich nicht
ze vroeden pflicht,
von sorgen grôz, der mich bevilt.
ein rôter munt
hât verwunt
mir daz sende hertze mîn
durch gantzen lîb.
ach, sælig wîb,
tuo mir dîner helfe schîn!
sîd wiblich zucht
mit bernder frucht
ist an dir worden sigehaft,
davon hât mir mit meisterschaft
der minne kraft
mîn hertz gesaft,
daz ez mir grüenet zaller zît
recht als ein gras,
daz touwig naz
von des meien tufte wirt,
davon ez saf und grüene birt,
uns was verirt
der wunne hirt
von des argen winters nît.
doch ist sîn haz
nu worden laz:
man sicht, sunder sînen dang,
vil rîcher wât,
die meie hât.
dabî hoert man der vogel sang.
von leide scheide, vrouwe, mich.
sîd ich in sorgen brinne,
lâ mich dîn güete machen heil.
ach, reine, meine, daz ich dich
für alle vrouwen minne,
so wirt mîn sendez hertze geil.
ich dien ûf den gedingen,
daz ich durch dich belîbe vrô.
mag mir daran gelingen,
sô stêt mîn gemüete hô.
gen der geschicht
ze vroeden pflicht
hât daz sende hertze mîn,
daz noh dîn rôtez mündelîn
mir wendet pîn:
sîn zarter schîn
hât der minne slôz gewalt.
davon sîn gruoz
mir tæte buoz
angestlicher arebeit,
diu mich machet ungemeit.
diu minne sneit
mir sorgen kleit,
diu machent mich vil senden alt.
ach, sælig wîb,
dur dînen lîb
muoz ich tragen sende nôt:
in selche wât
gebrisen hât
mich dîn zartez mündel rôt!