ulrich von singenberg, truchseß zu sankt gallen
swaz diu welt nach vreiden ie ûf hôhen muot gewarp,
sine werb och noch, daz ist alz ein niht.
wan daz nie gar ein senede leit an mir verdarp
von maneger fremeder ungeschiht(),
so vund ich daz,
des ich mich noch vil wol verwæne an mînem muote,
daz ich mich nie gevreute baz,
geschæhe och mir von der vil werde lebenden iht ze guote.
wol gedingen und iedoch niht volle wol geleben.
so vürhte ich vil lîhte ein ende nemen:
der selbe trôst ist mir ze mîner nôt gegeben,
sol daz der lieben wol gezemen,
so wundert mich.
sol ich zwîvellicher vreide an sî gedingen,
so sol si baz bedenken sich:
ich enkünde von den mæren niemer guotes niht gesingen.
< swer zürnet sô, daz ez gât vür die êre sîn,
der übersiht den wîsen rât.
solde iuwer dienest verlorn an mir einer sîn,
so wære och daz ein missetât.
vergezzet ir
dur daz() der vuoge, obe ich an iuch unvuoge tæte,
so wære, ich wæne, bezzer mir,
ich hæt iuch liep, danne ich den haz von schulden ûf mir hæte.>
daz vrô mîn muot von herzen sî(),
des müeze diu vil werde saeliclîche leben,
diu mich von meneger sorge vrî
gemachet hât und och vil liehten trôst gegeben,
daz lieber trôst nie manne von so reinem wîbe kam:
do sî mir alle unvreide mit so stæter vreide nam.
ich sage iuch, wære ez alse ich hân gesaget,
so möhte nû mîn endelôsiu clage wol sîn verdaget.
der werden wirde wirdet mich,
ûf die si sich mit allen guoten dingen wiget.
waz lobe ich? sî lobet selbe sich
mit dem, daz sî so stæteclîch ir güete phliget.
ir sælde sældet lîp und êre, swem si wil:
diu selbe sælde vreut ein teil mich mêre denne vil.
ich sage iuch, wære ez alse ich hân gesaget,
so möhte nû mîn endelôsiu clage wol sîn verdaget.
< ir sprâchet ie den frowen wol:
hab ich des wol genozzen, daz vergelte iuch got.
vil gerne och ich ez gedienen sol,
wan sô, daz ich darumbe niht ensî der welte spot.
ich gewan noch nie gen iuch deheinen muot:
mir ist anders inneclîche liep, swer iuch iht ze liebe tuot.
ich sage iuch, ist ez alse ich hân gesaget,
so endarf noch iuwer endelôse clage niht sîn verdaget!
hövische vrowen hôhgemuote
habent ze botten jungen mannen mich gesant,
daz ir helfe in kome ze guote,
alsô daz sî noch vreide bringen in diu lant,
und ich mich des vür sî ze gîsel gebe,
daz sîs ân alle schulde sîn,
obe ieman trûreclîchen lebe.
dannoch bâten sî mich mêre
künden den, die werdeclicher minne gern,
daz si durch ir selber êre
spottes unde lügelîcher mære enbern.
swer mich des âne valsch dur sî gewert,
der habe gemeine ir aller wunsch,
daz er erwerbe, swes er gert.
solde ich iemer vreide erwerben
an der vreiderîchen, daz wær an der zît!
lât si jugent an mir verderben,
so ist lîhte allez dürre, daz nu grüene lît.
swer schiere gît, darnâch so man sîn gert,
alse ich die wîsen hoere jehen,
diu gâbe ist meneger gâbe wert.
minne, minnecliche minne,
minne mich, sît ich von herzen minne dich.
mich( ich minne dîne sinne)
minne: wilt du danne dîne minne an mich
unminneclîchen kêren, minne, owê!
so ist minne ir minne umminneclich,
wil sî, daz vreide an mir zergê.
swer rehten wîben dienen sol,
dem wart nie an der welte baz.
nu hât mich got des gêret wol,
wirt es niht mêr() daz.
got weiz wol, daz an nihte niht wan gar daz beste tæte,
swie sî niht wan ein wênic mich gen lûterlicher liebe lieber hæte.
gît got der lieben den gedanc,
daz sî mir wirt als ich ir bin,
swie ich gesinge alde ie gesanc,
daz sî alsam ein niht dahin:
ich sunge ein niuwez in ir namen, daz man so gerne hôrte,
daz senede leit dem vröide gernden mit gewalte von dem herzen stôrte.
dur nôt diu liebe liebet() mir
von tage ze tage baz und ie baz,
sît nieman vinden kunde an ir
nach mîner ougen kür ein daz:
niht wan daz eine daz, daz ich ie meinde. wirt des ende,
so wirde ich seneder sorgen vrî und och diu sældenrîche missewende.
frowe, ich wære gerne vrô:
daz mac âne iuwer helfe niht gesîn.>
< wê, wie wære iuch danne sô?
da ist niht an, nemt ander troester danne mîn!>
âne got enkan mich niht getroesten wan ir eine.
< lât selchen spot, dêswâr ich ahte ûf iuwer claffen harte cleine!>
nein, vil süeze frowe, nein,
stætem vriunde sol nieman also gar versagen.
< wenne wart ich des enein,
daz ich iuwer swære wolde helfen tragen?>
wizzent, daz ich wirde vür, wirt sî von iuch niht ringer,
< ich sage iuch ez baz, dur selche nôt verlüre ich niht den cleinen vinger.>
ir sult selchen spot verbern!
jô hât mir der ernst gâr den schimpf genomen.
< nû, wes sol man iuch gewern,
daz ir sprechent, daz iuch swære sî benomen?>
des kan ich iuch wol gewîsen, nempt ir mich ze râte.
< verdenke ich mich, alse ich doch sol, so volge ich iuch des râtes spâte.>
daz mîn rât und och mîn clage
iuch so cleine wiget: waz tuot mir anders wê?
< zürnent ir, obe ich versage
daz mir nien enkumet, so wilt des zornes mê.>
sît nu zorn niht frumet, so süene ich gerne ûf iuwer güete.
< ich hân gesworn, daz ich vor lô ser manne tükke mich behüete.>
boeser tücke ist mir niht kunt,
ich hân iuch gedienet âne valschen wanc!
< wær ez wâr, daz iuwer munt
gegen mir sprichet, des sage ich iuch gerne danc.>
hulf ez iht, ich swure iuch, daz ich niht kan wan die riht.
< so sult ir niht verkunnen iuch darumbe guoter zuoversicht.>
swen wunder, daz ich sî geswigen,
der vrâge mich, ich kan imz wol bescheiden:
mir hânt diu wîp vil gar verzigen,
daz mir dur nôt daz singen muoz erleiden.
sî ieman nû, der sanges ger,
der wünsche, daz mich noch diu liebe süeze wer,
des ich zir güete hân gegert:
so singe ich vrô und mache ir hôhen wirde wert.
ich suohte liep, do vant ich leit.
wil daz diu guote mit ir güete wenden,
so sî dir, trûren, widerseit.
wer mac mit senfte unsenfte nôt verenden?
mîn herze was vil nâch verzagit,
davon daz mir so dicke sêre wart versagit.
nu lâz eht ez sîn wenken sin!
ez wanke hin, ez wanke her: sist wider in.
kunde ich der werden werdecheit
gewirden nâch der wirde als ichs erkenne,
daz wære ir tûsentvalt bereit,
enphunt ich ir gnâden eteswenne.
gewalt, der sol gnædic sîn!
des hât mîn so vil diu süeze frowe mîn,
wil sî mir als unz her versagen,
daz ich die swære niemer langer mac getragen.
nu stêt doch rehter güete wol,
daz sî den guoten vriunt niht lange swære.
sît ich den zwîvel lâzen sol,
so lâz och sî diu zwîvellîchiu mære!
daz ich so dicke unliebe spür,
des was ich nâch an allen mînen vroiden vür,
wan daz mich der gedinge lât,
daz selten() von dem guoten iht wan guotes gât.
diu liebe liebet sich san mir,
daz mir die lieben nieman kan erleiden.
der selben liebe dinge ich zir:
geruohte sî ez sô nach gnâden scheiden,
so scheide ich mich von seneder nôt.
sus muoz ich kumber lîden unz an mînen tôt.
ich sihe si hân so süeze leben,
daz ân ir trôst mir nieman froide kan gegeben.
wie hôhes muotes ist ein man,
der sich zuo herzeclichem liebe schoenem lîbe hât geleit!
zer vreude ich niht gelîchen kan:
mir ist elliu vreude gar enniht gegen dirre, swaz mir ieman seit.
swer sich so wunneclicher wunne wol für wâr gevreuwen mac,
der hât die naht niht angest, wan daz in vertrîben sol der tac.
geselliclicher umbevanc
mit blanken armen sunder wân tuot senede herze hôhgemuot.
da wirt daz ungemüete kranc,
swa minneclicher minne kus so lieplîch liep anander tuot.
swer sich so wunneclicher wunne wol für wâr gevreuwen mac,
der hât die naht niht angest, wan daz in vertrîben sol der tac.
der tac mich leider hât betaget
so selten nâch der êren sige, daz ich niht vreude mac verjehen.
vil sælic man, der des niht clagit,
und ime sîn herze mac gesagen, waz ime ze leide ist geschehen!
swer sich so wunneclicher wunne wol für wâr gevreuwen mac,
der hât die naht niht angest, wan daz in vertrîben sol der tac.
der süeze wehsel under zwein,
den werdiu minne vüegen kan, wie ruchet der daz herze enbor!
diu beide ir muotes sint al ein:
ich kan nach wunsch erdenken niht zer welte sælde dirre vor.
swer sich so wunneclicher wunne wol für wâr gevreuwen mac,
der hât die naht niht angest, wan daz in vertrîben sol der tac.
< der tac wil scheiden, ritter wêrt,
von liebe liep: ez muoz eht sîn. wol ûf, lâz ir daz herze hie,
diu dîn ze friunde hât gegert.
si wil och dir ir herze lân, diu triuwen dir gewankte nie:
die leist och ir, als ez dîn werder lîp vil wol geleisten mac,
mit schiere komenne! ez mâc niht langer hie gesîn: ich sihe den tac.>
der vil saelderîchen
wil ich dienen ûf ir saeliclichen trôst.
waz kan sich gelîchen
dem, den vreude ûz senenden sorgen hât erlôst?
der nie nôt nach herzeclicher liebe erleit,
der kan och niht wizzen, waz gelücke
wunnenclîcher wunne gît zuo werdekeit.
sît der guoten güete
sich so güetet unde mêret alle tage,
sô muoz mîn gemüete
sîn gehoehet ûf den trôst, daz ich bejage
lieplich liep nach leide alsô, daz sî mir gebe
minneclîch ir gruoz, wê, wie vroelîch
ich danne al mîn langez trûren widerlebe!
swer an guoten wîben
hôhen muot nach herzeliebe niht vinden kan,
der muoz wol belîben
ungevroit von werden vroiden als ein man,
der sich aller wunne wol verkunnen muoz.
waz tuot in der welte rehten mannen
also wol so minneclicher wîbes gruoz?
wê, wer sol mich grüezen,
sît der werde gruoz so volle sælde gît?
dâ wil ich der süezen
umbe dienen, wand an ir mîn vreide lît:
sô gedinge ich, daz sî mir gnâde tuot.
in wils niht gedingen, ich wil wizzen,
daz si mir mit liebe lonet: sîst so guot.
kunde ich sô gesingen,
daz doch under sehsen zwêne dûhte guot,
sô wolte ich mich twingen,
möhtez anders niht gesîn, ûf hôhen muot.
sol ich niht ersingen wan der liute haz,
sô gezimet der guoten wol an sælden
und an êren, daz si mir ersetze daz.
vreut iuch, vreut iuch, fröiderîchen,
die da sîn von schulden vrô!
möhte ich mich wol iuch gelîchen,
wê, wie gerne ich tæte alsô!
al die wîle mich diu guote
vremeden wil, sone wirt mir niemer wol ze muote,
waz darumbe? ist ez nu sus, so was ez lîhte anders dô.
solde ein süeze wîp ir êre
() lân an friunden werden schîn,
sô engerre ich liebes mêre
hinnen dar. so muoz ich sîn
sam der sich ze vreiden twinget.
swel man() niht von herzen noch von muote singet,
da ist der lûterliche valsch verdecket in gemâlen schrîn.
wer kan nû den slüzzel vinden,
der mir vreide entsliezen sol?
wolte sî sichs underwinden,
daz kunt ir genâde wol,
diu mich êret und unêret,
diu mich heilet, ob si wil, und och versêret,
sô daz ich die herzeclichen swære unendelîchen dol.
wir sun danken wîbes güete,
hân wir êren, hân wir guot,
wan si hoehent manic gemüete,
daz doch niemir hôhgemuot
ân ir werden trôst geschæhe.
ist, daz troesten mich von ungelüche unnæhe,
sôst doch wâr, daz niht so dicke liep nach herzeleide tuot.
ich wær ê vil lange muotes
und an vreiden gar verzagit,
wan daz ich diu wunder guotes
an ir weiz, swie sî versagit,
daz sî mich wol ze einer stunde
von der langen und der leiden swær enbunde,
in der ich ûf guot gedinge dicke an sorgen bin betaget.
sumer unde sumerwunne
wunnent niht ze rehte sich,
noch die vogel in ir kunne,
noch die liute, dunket mich.
nû, waz sol ich danne singen,
obe ich gerne singen wil,
sît unvuoge wil vurdringen
alliu vreidehaften spil?
höveschlich tanzen, vroelîch lachen
was bî niuwen zîten wert:
daz wil wætlîch widerswachen,
so daz man ez zi nihte gert.
rouben, brennen, übel râten,
daz ist nû ein gæber sitte.
doch die jenz da gerne tâten,
was do, wæn ich, baz damitte.
waz kan wîbe und wîbes êren
und ir güete sîn gelîch?
diez ze guote wellen kêren,
dân ist niht so sældenrîch.
obe daz iender wirt gecrenket,
daz lîhte einiu missetuot,
swer da crankes zuo gedenket
allen wîben, dast niht guot.
ich weiz ein in hôhem muote,
diu ist so gar ein wîbîn wîp,
und ir sin stât sô ze guote,
sold eht iemer wîbes lîp
herze vreun, daz sî wol solte
mannes herzin machen vrô.
ers niht man, der daz niht wolde:
alse ich bin, ich wolte ez sô.
sun die alten vür die jungen
vreude gern, daz missezimpt:
dâst des rehtes reht furdrungen,
swâz unwæger für genimpt.
doch wirt mit der wægerschanze
manic vil wætlich spil verlorn
und an trügelîchem glanze
dicke sûr für süeze erkorn.
wie gerne ich mit vreiden wære,
wære unvroide niht so wert!
nûst den rîchen vreud unmære,
mære ist, swer ir ze rehte gert.
ob ich an mir selbem vunde,
daz ich hôhes muotes mich gern underwunde,
sône vund ich niht den niunden, der mirs gunde.
ich muoz lieben unde leiden
leiden trôst von schulden geben:
triuwe und êre virret beiden.
beiden nieman kan geleben,
alten sitten, jungen liuten.
swer diu beidiu nû wil miteinander triuten,
der wirt gar ze spote, kan ers niht verkiuten.
liezent touben sich die wîsen,
wîsen ûf der sælden vart,
sô kunde ich ir leben geprîsen,
prîsen wir ir touben art,
daz mac wol ir tugent geriuwen.
dô man alte sach dur zuht die jungen bliuwen,
dô stuond ez an êren baz und och an triuwen.
wer sol sich an valschen kêren?
kêren sich die valschen dran,
die niht gernt wan valscher êren!
êren craft nie man gewan,
wan der eine, der des vârte,
daz er sô mit triuwe und och mit zuht gebârte,
daz er sich niemer ân êr betagite noch och bejârte.
wê, daz wir so crancke werben:
werben anders danne alsô!
êst ze jungest niht wan sterben.
sterben alse lîhte vrô,
sô daz wir die tage verswenden
âne vreude und doch mit sorgen niht verenden!
waz sol trûren vür daz nieman kan irwenden?
< swer minnecliche minne
mit minneclichem liebe habe,
der sol sich des niht sûmen, sô der tac ûf gê,
ern twinge sîne sinne
sîns herzeclîches liebes abe,
dur daz sîn künfteclichiu vreude werde als ê:
so mac diu vriuntschaft wernde wol belîben,
och sint gewis, swaz man wil ubertrîben,
daz dâ daz wol vil lîhte am ende wirt ein wê.>
< nu hoere, trûtgeselle,>
so sprach daz wunnecliche wîp,
< wie nâhe mir daz wekken an mîn herze gât!
ich welle sône welle,
so vürhte ich, daz dîn minne mich
an vreiden gar verderbe, diu niht mâze hât.
ich wæne, an mir diu mâze welle unmâzen:
wiltû mich also dicke senede lâzen,
daz ist ein dinc, daz mir den lîp niht lange lât.>
< owê, mîns herzen herze,
du wilt mîn herze brechen abe!
wan ê dir iht geschehe, so müeze mir geschehen
ein unverheilet smerze,
da man niht vür gebieten kan.
sus stêt gegen dir mîn wille, des muoz ich verjehen.>
da wart ein lieplich kus nach herzesêre,
darnâch mit rehter güete in weiz waz mêre:
da sol man nôch gedenken unde niht gesehen.
< sol ich nu von dir scheiden,
so muoz doch ungescheiden sîn
getriuwes herzen triuwe, der ich hân gepflegen
gen dir, sît minne uns beiden
geselliclîche liebe erwarp.>
< so hân ich alles trôstes mich an dich bewegen:
mich kan niht wan dîn eines trôst getroesten,
ich bin den besten obe: daz wirt zem boesten,
wirt mir von dir niht herzeclicher triuwe segen.>
< mîn vreide und mîn sinne,
mîn lîp, mîn leben, mîn sælde gar
hât sô dîn liep in banden, daz ich dir niht mac
entwenken stæter minne,
und also stæter, daz mir ie
dîn liep, dîn leit, dîn swære vür daz mîne wac.
nu lâ mich, frowe, varn mit dînen hulden!
mir wære ein jâr ein tac bî dir von schulden.
nu mâc ez eht hie niht mêr gesîn: wol ûf, ez ist tac!>
von vreiden vreut mîn herze sich,
swenne ich die vreidenrîchen sihe.
iedoch darunder twinget mich
ein leit, des ich dur nôt vergihe:
ist si schoene und ist si guot,
deste wirs tuot mir versagen:
wærs alt, arm und ungemuot,
sô möhte ich si wol verclagen.
mir ist daz ofte vor gesaget,
daz ich ir gerne dienen wil.
verdulde mir ein süeze maget,
daz ich ir teilte vor ein spil,
widerspraeche si danne den teil
niht, so solder stæte sîn.
niemer wird ich doch ir schimphes geil,
diu so hât geschimphet mîn!
mîn gemüete hoehet sich:
hôhe muoz ir werder lîp an sælden stên,
diu so werdeclîche mich
kan getroesten, daz mîn trûren muoz zergên!
swie si nâch ir minneclichen güete wil gebâren,
so widerjunge ich, swâz ich gealtet bin in leiden jâren.
leider jâre wirt mir buoz,
sô diu liebe rehte liep erkennen wil
und ir süezen mundes gruoz
mich so grüezet, daz mir vreide mêret vil.
nâch dem gruoze wil ich also strîteclîche werben,
wirt mir sîn niht, daz man mich ûf der verte siht verderben!
swie vil ein wîp unvreide machet
einem man, der stæte hât,
als sîn den einest an gelachet,
sô daz ez von herzen gât,
so ist sîn drîzzechjærich leit mit liebe hin.
diz geloub ich allez bî mir selbem wol.
trôste sî mich noch, der eigen ich da bin,
so vergulte ich wol mit liebe, swaz ich leides gelten sol.
got herre, du schüefe mich:
daz weiz ich unde bin so tump, daz ich nie wolte erkennen dich,
wie möhte ich iemer tumber sîn?
so weiz ich, daz ich broide bin,
so weiz ich, daz ich niht enwas und niht enwirde. owê, der sin
mac wol die tôrheit machin schîn:
dâz ich selbe toere, des wird ich vil lîhte ertoeret.
swie sîn gnâde mîn unsælde niht zerstoeret,
des craft der güete vil wunders begangen hât,
so kan mîn armen sünders niemer werden rât.
do got den rîchen rîche schuof,
do schuof erz sô, daz er bekande in rehter nôt des armen ruof,
wolt er sîn iht bedurfen mêr.
dabî gab er ime eine wal:
die welt: gilüste iuch hie ie hôher sîn und vallen dort ze tal
in iemer wernde herzesêr?
diz ist iu vor geteilet: neme daz eine, swer dir welli!
swer sich miltet, dem wirt hoehe nâch geselli,
und swer sich hoehet, daz der da genidert wirt,
da jâmer unde senede leit ân ende swirt.
der rihter wirt dur daz genant
von gote ein rihter, daz er rehte rihten sol und dâ zehant,
swa er vernimpt, daz wære wâr,
und sol dem valschen() volgen niht,
der in dur vriunt, dur guot, durch haz getriuwes râtes übersiht
(...
...
...
...
...)
nu gert ich niht der welte mê,
wan daz ich wîlen solte sehen
der mir daz herze nie vergaz,
sît sî mir tuot mit güete wê
und ir mîns willen wart verjehen
mit vorhte, alse ich ir wort entsaz.
do was ir wort, ir werc so minnenclich und allez ir gebâren:
der iemer nâch dem wunsche schoenes wîbes solte vâren,
der kunde sî nach mînem dunke schoener niht gemachen,
mich vröwete, wær ich halber tôt,
geruohte mich ein sælich wîp von herzen an gelachen. sô süez lachen süezet mir
daz jâr, die wîle und och daz leben,
daz ich sorge twinge ûf hôher stên.
ich weiz die süezen sælde an ir:
diu sælde froide kan gegeben,
von der wol trûren muoz zergên.
wie möhte alsô bescheidenlicher güete iht arges widerstrîten,
in der si reineclîche lebit mit sælden zallen zîten?
ez müeste wol sîn ein ûz der mâze nâhe gênde swære,
da also werdes wîbes trôst,
den sî wol gæbe, ruohte sîs, niht guot ze buoze wære! gedinge, sorge, vlêhen tuot
mich vor den jâren werden alt
owê mir! wie daz vüeget sî,
daz sî mich weiz alsô gemuot,
swie sêre sî mir tuot gewalt,
daz ir mîn herze ist stæte bî?
nu sî eht stæte: ich wil mit sige oder âne sig belîben.
mir mac mîn guot gedinge noch die sorge wol vertrîben:
obe mir ir gnâde gnædeclîche wirt erzeiget,
daz flêhen süeze am ende wirt:
sost allez, daz ich wê geschrê, mit vreiden gar gesweiget. diu hôhgemuote hoehet sich mit tugende sô,
daz sich mîn herze hoehen muoz von schulden.
owê, wan wæren nû die edelen jungen vrô!
so möhte ich ir gedienen wol ze hulden.
wie möhte ich eine ir hôhez lop ze vollim werde bringen?
in kunde ez niht in tûsent tûsent jâren gar gesingen.
darumbe hæt ich vreide gerender helfe gerne und joch ir rât:
waz obe ir eteslicher och ûf liep gedinge mir gelîchen kumber hât?
mîn kumber, der mich ie so kumberlîchen twanc,
den mac diu minnecliche wol verenden.
ich sunge, ich sagete ir also hovelichen danc,
geruohte sî mîn ungemüete wenden,
des sich ir ôre müeste ervreuwen und och ir herze erlachen,
owê, wie kan si sælic wîp so hôhgemüete machen!
er sol ze rehte lange mezzen, der an sî so ebene maz,
daz er an ir zer welte nie nach vollem wunsche weder es noch des vergaz.
swaz ieman weiz, ich weiz ein wîp so vollekomen
an lîbe, an schoene, an êren und an muote,
wirt mir von ir gnâden swære niht benomen,
daz mir niht anders mac geschehen ze guote.
ine weiz, waz wunders ieman hie bevor an wîben sæhe:
mich dunket des, daz nieman in der welte baz geschæhe,
mir möhte an ir ze vreideclichen vroiden alse wol geschehen,
solt ich der wunneclichen trôst mit liebem ende mir ze heile noch gesehen!
sælderîche, sælic wîp,
wie du lêrest herzeliebe widerleben!
sælde, vreide, herze, lîp
hât ich einem wîbe in ir gewalt gegeben:
bin ich dâ beswæret, wê, wie sol ich daz gesagen?
dâ wil ich ez alrêst got und darnach al der welte clagen.
minneclich gebâren wil
mich verderben, daz ich an der guoten sach.
daz ir schoene ie wart so vil,
daz hât mir gemachet swære und ungemach.
doch hât mich behabit an liebeme wâne noch der wân,
dâz nie man grôz liep enmac ân underwîlent leit gehân.
süezer vreide ich was gewent:
wol mich, der mich also suoze widerwene!
des muot werde als unvirsent,
alse sêre sich dur nôt der mîne sene.
vroelich lachen unde güetlich sprechen muoz mir geben
trôst, der troeste, und och enzît, wan anders muoz ich senede leben.
al der welte nieman kan
sô gebâren, daz si alle dunke guot:
dûr waz næme ich mich des an,
dâz nie man getæt noch niemer mê getuot?
ich wære in der mâze, des mich dûhte wol gevarn,
möhte ich zuo der meisten menege mîner vuoge mih och gescharn.
waz sol singen oder sagen
alder iht, daz hôhem muote wol gezimpt?
ich solde anders mich bejagen,
sît ez nieman war nach sînem werde nimpt.
hæt aber ez diu werde, hôchgemuote alleine wert,
sô wær allez daz geschehen daran, des mir daz herze gert,
clage ich mîne seneden clage,
diu mich twinget und ie herzeclîche twanc,
mit der clage ich niht bejage
noch bejagete nie wan wîlent smæhen danc.
sol ich sô mit leide ûf liep gedinge lange leben,
sô mac mir diu liebe ir trôst vil schiere unschedelîche geben.
sælic wîle, sælic zît,
sælic allez, daz der süezen stunt geschach,
dô si, diu mir sælde gît,
ein so süeze, sælic wort ze mir gesprach,
daz mich iemer werdeclicher vröide hoehen muoz!
och nîg ich ir willeclîche, wirt mir statte, unz an den vuoz.
der ich diene und al daher gedienet hân,
sît ich von kinde alrêst dienen kunde,
diu ist so liep, so guot und och so wolgetân,
daz man den allen niht gelîchez vunde.
si liebet sich von tage ze tage:
dêst ir sitte, der ich so holdez herze trage,
daz si süezer süeze wenet,
daz man sich noete nâch der lieben süezer liebe senet.
waz diu werde minneclicher minne gît
dem, der si nâch ir minne kan geminnen!
dâbî sô vil wunneclicher wunne lît,
daz sich des nieman zende kan versinnen.
wie kunde ich werden hôhgemuot
ân ir trôst, sît sî so gar nach wunsche tuot?
dur daz hân ich mich ir ergeben,
wan si wol gelieben kan dem man sîn leben.
dæht ich iemer, in verdæhte ir güete niht,
die man an der vil minneclichen vindet.
er muoz lachen, swer ir under ougen siht.
des sî sich nâch ir sælden underwindet,
deme tuot si liep und êre schîn.
wol mich des! so sælic ist diu frowe mîn:
swen sî mit willen vreide wert,
dem gît si vreiden, swaz er ir zer welte gert.
diz ist mîn vro welt, die ich so sêre lobe,
und in der dienest ich nu lange schîne.
swer si minnet, der ist allen vroiden obe:
si hât vil süezzer wunnen in ir schrîne.
des mac ir prîs wol hôhe stân!
och sint gewis, swie hôhe ich sî geprîset hân,
swel man ir besten lôn enphât,
daz sîn ze jungest an dem boesten ende lât.
uns ist unsers sanges meister an die vart,
den man ê von der vogelweide nande,
diu uns nâch im allen ist vil unverspart,
nû waz frumet, swaz er ê der welte erkande?
sîn hôher sin ist worden cranc.
nu wünschen ime dur sînen werden, hovelichen sanc
sît dem sîn vreide sî ze wege,
daz sîn der süeze vater nâch genâden phlege!
swaz wîbes êre wol gezam,
darûf so stuont ie mîn muot, daz ich daz mêrti.
so vil man danne mich vernam,
so was mîn wort dabî, swa man si êrti.
doch bin ich des noch âne ir lôn vil nâch von in gescheiden
wan alse vil, alse ich ez erwarp mit eiden.
daz solt eht sîn!
waz umbe daz? die wîle ich lebe, so hânt si doch den dienest mîn.
wan sol in dienen umbe daz,
daz niht so guotes lebit alsam die guoten,
und dur die guoten sol man baz
die andern êren, danne sî es doch muoten.
ich weiz die einen, daz des nieman niemer dorft erdriezen,
ez solden hunderttûsent wol geniezen
der sælecheit,
die got mit vlîze an sî nach allem wunsche hât geleit.
ich bin der guoten undertân
und allen guoten vrowen dur ir êre.
sol mich daz anders niht virvân,
wan daz diu guote twinge mih so sêre?
der guoten güete wende mir den kumber, den ich dulde,
so wirt mir schiere ir haz alsam ir hulde,
daz wende enzît!
êst alse ein slac in einen bach, so niht vervaht, swaz man mir gît.
funde ich vreide volgi, ich vreute gerne mich,
trôst eht mich ein wênic baz diu guote.
nûne wellent niht die jungen vreuwen sich,
wær in, alse ez solde, wol ze muote,
sô möhte ich ûz hôhem muote singen,
hulfen sî mir lachelîchen der vil werden lop ze werde bringen.
wart ie iht so reine alsam ein reinez wîp,
diu nach sælden kêret ir gemüete?
dâvür wil ich iemer setzen mînen lîp,
daz sich niht gelîchen mac ir güete.
nieman kan si nâch ir werde gêren.
werdez wîp, nu wird och mich! wan wirde ich iemer wert, daz muost du lêren.
du süeze wîp, do dich mîn ouge alrêst gesach,
dô gap ich mich dir alse eigenlîche,
daz ich dir die eigenschaft nie sît zerbrach.
des soltû mich armen machen rîche!
ez ist reht, daz man genâde vinde:
swer sich ûf genâde gît, da vüeget sich, daz ers ze guote enphinde.
noch enpfant ich nie ze guote, leider mir,
daz an ir niht schînet wan des besten.
doch envant ich wandels niender niht an ir
wan daz eine, das ir strît so vesten
also strîteclîchen gên mir kêret,
sît mîn herze ân allen wanc die liebe an sî so stæteclîche mêret.
sol von rehter güete wahsen ander guot,
sône geschiht mir niemer niht wan guotes.
ich weiz sî, die guoten, also hôhgemuot,
das och mich gemachet hôhes muotes.
des wil ich unzwîvellîche dingen:
sîst so sælic, daz mir niemer kund an ir ze sælden misselingen.
< ich wil mînem vatir gerne wol râten,
daz er hinnenvür sich sanges mâze.
ez ist billich, daz ich in vurwesen sol
und er sich an mînen dienest lâzze.
ich wil vür in dienen sîner frowen:
habe er, daz er heime habe, und lâz uns jungen âventiure schowen!>
< rüedelîn, du bist ein junger blappenblap!
dû muost dînen vater lâzen singen:
er wil sîne hövescheit vüeren in sîn grap,
des müest dû dich mit virlornen dingen.
er wil selbe dienen sîner frowen:
du bist ein viereggot gebûr, des muost du holz an eime reine houwen!>
rehter liebe ûz stætem muote,
der hân ich dahar gephlegen.
die verstêt man mir zunguote:
nû wil ich mich ir bewegen.
ich wil vrî von hinnen sîn,
swes ich sî, der sî och mîn!
sît mich güete nien enfrumpt,
waz obe mir ungüete baz ze guote kumpt?
wê, daz ich der süezen mære
von der werden sol gedagen,
diu mich dûhten ie gebære:
daz muoz ich doch iemer clagen.
nû, waz clage ich, sît si mir
niht engan? joch gund ich ir
rehte alse ich mir selbem gan:
dêst niht guot, sol ich besnitten sîn daran.
waz bedorft ich langer stæte
dien, die mir niht stæte sint?
swer daz sô vergebene tæte,
seht, der dûhte mich ein kint,
alse ich hân daher getân.
wan wil mich ze tôren hân!
swer daz sî, der hüete sich,
dêst mîn rât, ê daz er rehte erzürne mich.
ich wil in dem vierden liede
an ein ende ir muot erspehen:
der mirz noch nach willen schiede,
daz lieze ich zem fünften sehen.
ich bin beidenthalp bereit,
al darnâch daz lôz geseit:
seit ez wol, so singe ich baz,
misseseit ez aber mir, ich singe och daz.
ich muoz von verdiender schulde
mich der lieben schuldic sagen:
des wil ich gerne umbe ir hulde
schuldeclîche buozze tragen.
mîn unvuoge vüeget wol,
daz mich nieman troesten sol.
wan ein trôst, da dinge ich an:
daz sich wîbes güete niht gelîchen kan.
frowe, sælic frowe,
frowe mînes herzen und der sinne gar,
welt ir, daz ich schowe
langen kumber und âne alle vreide var,
sô sît stæte an der getât
alse ir mir lange hânt getân:
seht, so wirt doch niemer sorgen rât!
< sît ir mich so lêret,
daz ich stæteclîche mîner êren pflege,
des sît iemer gêret:
wol och mich, daz ir mir wîset rehte wege!
ir hânt wol gerâten mir:
swer alse rehte râten kan,
dur des rât ich gerne unvuoge enbir.>
ir welt mir verkêren,
swaz ich singe und och gesage: dast âne wer.
sold doch ich iuch lêren,
ich beswung iuch sô mit mîner ruoten ber,
daz ir hôrtent mîne clage,
die ich nu lange hân geclaget
ûf wîplich güete mîne tage.
< wiss ich nû den willen,
wie ir villen woltent, also wolt och ich,
sol man kint stillen.
doch verstên ich nû alrêst rehte mich.
ich bin selcher ruote vrî:
des lobe ich got, daz ez so stê,
daz ich noch mîn selber frowe sî.>
sælde, schoene, güete
hânt die meisterschaft vil gar an iuch geleit,
daz mich mîn gemüete
dar noch dar, wan dar so strîteclîchen treit,
daz ich hân den strît verlân.
tuot ir mir sus, tuot ir mir sô,
daz heiz ich doch allez wol getân.
ob ich der guoten guotes gan,
daz wizzet nieman wîser mir.
sît ich ir künde alrêst gewan,
so hât ich hôhen muot von ir.
nu bitte ich alle, die mir guotes günnen alder êren
daz sî mir heiles wünschen zir
und ir ir dinc dur mich ze guote kêren.
sich huop ein ungevüeger zorn
von guoten vriunden umbe ein wîp.
nu hânt si beide ûf mich gesworn,
daz herze wider mînen lîp.
dem herzen wolden diu ougen helfen minnen,
dawider strept der lîp mit allen sînen sinnen,
nu hânt si mich darzuo geladen:
ine weiz, wes ich mich underwant,
daz ich si suonde ûf mînen schaden.
zehant do sî versuonden sich
dur mînen willen, als ich si bat:
do tetens übel wider mich,
daz sî mich von der selben stat
nie liezen wider wenken noch gewenden,
ich lopt in, daz ich hulfe ir nôt volenden.
daz hân ich ûf ein dinc getân:
obe wir gewinnen, des wir gern,
daz sî mich danne teilen lân.
si gît uns iemer vroiden vil,
gewinnen wir daz beste wîp.
nu hoeret, wie ich danne teilen wil:
dem herze herze, lîbe lîp,
ir sinne, die bescheide ich mînen sinnen,
ir ougen mînen ougen al ze minnen,
si selben wil ich haben mir
ze wunneclicher stætekeit,
und wil mich selben geben ir.
wan daz ich minneclîche tobe,
so bin ich niht wol sinnic man,
daz ich mir selbem daz gelobe,
des sî mir lîchte niet engan.
mir wær eht liep, daz mir vil wol geschæhe
und daz si mich von herzen gerne sæhe.
daz sol si lâzen âne haz:
ez schât ir niht und tuot mir wol,
mir ist die wîle deste baz.
sol ich mich rihten nâch dem â,
daz kan ich wol gezeigen, wâ:
da kêr ich ûf des meisters sla,
der ê sanc von der nebelcrâ,
vinde ich niht meisterschefte dâ,
noch kêr ich mich herwider sâ
und kloph ich anderswar darnâ.
genuoge sprechent:< sing als ê,
prüefe uns die bluomen und den clê!>
die wellent niht, daz ich verstê,
waz mir daran ze herzen gê.
swie vil ich in hievor geschrê,
daz tet in in den ôren wê:
nu wil ich sî niht touben mê.
ich mac wol sprechen baz< owî>
dan ieman, der nu lebende sî.
mir wont ein ungemüete bî,
daz swære machet als ein blî.
und hæt ich mîner crefte drî,
ich dorte als ein ervroren zwî,
diu liebe tuo mich sorgen vrî.
ich vreute mich: do stuont ez sô.
owê, wan wære ez alse dô,
so stüende mîn gemüete hô!
dur vorhte lieze ich noch dur drô,
ine wurde noch wol also vrô:
zuo mînen froiden, der sint zwô,
hæt ich die schoenen ûf ein strô.
ich mac wol wunder schrîen< wû!>
daz ich bin sô verdorben nû.
ja, herre got, wan woldes dû,
daz ich niht læge in leides drû!
ine hân den aker noch den bû,
mîn sleht ist allez worden rû,
des muoz ich lîden spottes hû
waz hilfet âne sinne kunst?
waz hilfet wol gehoeren, der dazuo niht hât vernunst?
waz helfen schoeniu ougen den, der daz wæger niemer kan ersehen?
waz hilfet rîcheit âne rât?
waz hilfet vil geheizen, ders niht muot ze tuonne hât?
waz hilfet mannes schoene, von dem doch niemer êre kan geschehen?
waz hilfet sterchi, der si niht versuochet?
waz hilfet dienest, dâ man sîn niht ruochet?
waz hilfet och gebeitiu minne,
diu niender vonme herzen kumpt?
noch minner zallen sælden vrumpt
des mannes leben, der valsch ist ûz und inne.
uns ist wol von mæren worden kunt,
wie alexander fuor dur wunder an des mêres grunt,
und wie von abacuc der inbîz wart ze babylône brâht,
waz herzog ernest nôt erleit,
waz êr unde grâve wetzel der snebelen diet versneit,
und wie si grîffen mürden, da ir ze vuore ir kinden was gedâht,
und wie si dur den berc her wider kâmen, da sî der crône weisen inne nâmen:
daz wâren wunderlichiu wunder.
doch dunket ez mich wunders niht gegen dem, daz tegelîch geschiht:
nu merkent, wâ! da denkent obe und under.
ich wîse an wîser liute rât,
daz man den habe, und niht an den, der râtis niene hât.
kan mir der gerâten, des rât gein werden tugenden nie geschein?
est bezzer bilde an dem genomen,
der beide an sælden, an êren und an guote ist vollekomen:
swer nâch den bilden kêret, der stôzzet sich vil lîhte an herten stein.
swer blinden volget, der ist wol erblendet:
waz wunders ist, obe den sîn blintheit schendet?
darumbe rât ich: swer sich vlîze
gegen gotte und gegen der welte zuht,
swer hât zuo den sîns râtens vluht,
ich wæne, er kome zeime ende âne itewîze.
swer sich des stætes vriundes dur ubermuot behêret,
und er den sînen dur des vremeden êre unêret,
der möhte ersehen, wurde er von sînem hôhern och gesêret,
daz diu gehalsen vriuntschaft sich vil lîhte entrande,
swenne er sich lîbes unde guotes solde umbe in bewegen,
ich hân vereischet, die der wenke hânt gepflegen,
daz sî der kumber wider ûf die erbornen vriunt gewande:
daz sol von gotes lêhen dicke noch geschehen.
och hôrte ich ie mit volge des diu liute jehen:
< gewisser vriunt versuohte swert sol man ze nôt ersehen.>
ich wil niht mê den ougen volgen noch den sinnen!
diu rietin mir an zwei, daz ich diu solde minnen,
diu wâren âne valsch geworht beidiu uzzen und och innen:
da wart ein wênec în geleit, daz was niht stæte,
des vielten sich ir egge, dô si solten hân gesniten.
und wære eht niht wan daz alleine drinne vermitten,
so wæren si allenthalben alse ganz an ir getæte,
daz sich ein iegeslîcher möhte lâzen dran.
owê, daz ich der trüge ie kunde an in gewan!
wie übel ich mich des schaden schame und in des lasters gan!
der werlte voget, des himels künig, ich lob iuch gerne,
dâz ir mich hânt erlân, daz ich niht lerne,
wie dirre und der an frömder stat ze mînem sange scherne.
mîn meister claget so sêre von der vogelweide,
in twinge daz, in twinge jenz dâz in noch betwang.
den lânt siu bî so rîcher kunst an habe ze krank,
daz ich mich kûme ûf ir genâde von dem mînem scheide.
sust heizze ich wirt und rîte hein: da ist mir niht wê,
da singe ich von der heide und von dem grüenen klê.
daz solt du stæten, milter got, daz ez mir iht zergê!
der guote wîn wirt selten guot, wan in dem guoten vazze:
wirt daz bereitet ze rehte, sô habt ez den wîn.
darumbe wunder nieman, ob ich an dem künege hazze,
hât er ein herze, als sî da sagent, sol daz niht werden schîn.
ime sint die treffe alsô vertriben; er welle ræzer sîn,
so ist vaz und tranc ein wiht.
guot wîn mac ie so lange ligen, daz man in seiger siht.
ez nam ein wittiwe einen man hievor in alten zîten.
do kam vil ritter unde frowen dur ir liebe dar.
alse dô der briutegome kan, des wart ein michel strîten,
wie sî der briute bunden: des zerwurfen sî sich gar.
ze jungest bant si ir selber, daz ir niht daran enwar.
her künig, nu sît gemant,
dâz ir kein gebende zam, wan daz si ir selber bant.
der künic behielte küneges namen, dern in behalten hieze,
und lebte och, swie si in hiezen leben, die in hânt in ir pfliht.
nu ist billich, daz er des gein rehten liuten wol genieze:
wan sol ime schulde und êre geben, dâr mans dran gesiht.
werd aber er sîn selbes man, so lône in anders niht
wan alse ir rât nu sî,
und swer in sælden roube, den mache er der êren vrî!
si jehent, daz boeser kom ie nâch. daz hât sich nû verkêret:
wan vindet nû, daz man nie vant hie vor bî karles zîte.
sich hânt deshalp der lande reht ze hove wol gemêret:
ez was ê sleht alsam ein hant, nu sint drunder michel strîte.
swa man dem ungetriuwen man die triuwe wider gît,
da ist dâz gerihte guot:
wan einem man kan niht geschaden, swer für guot hât, swaz er tuot.
dahin, daher wart nie so wert in allen tiuschen landen:
swer nû dahin, daher niht kan, der ist an dem spil betrogen.
künige wâren ê, die niht dahin, daher bekanden:
nu sint si den list wol komen an intwerhes umben bogen.
ez hæten hie bevor die grôzen vürsten niht gelogen
dur liute noch dut lant:
nu ist in meistic allen wol dahin, daher bekant.
< vil meniger mich berihtet,
der niht berihten kan
sich selben alse er solde:
des alte ich vor den tagen.
wie gar er mich vernihtet,
der mir niht guotes gan,
und giht, wie vil er wolde
mit mîner kunst bejagen
in vremiden landen werdecheit! nu bin ich sô gesitte,
hat ich hie guot und êre,
daz næm ich vür daz mêre,
darumbe ich iemer dur daz jâr des tievels zîte litte.>
gilêrter vürsten crône
mit ûzerweltet tugent,
mit zuht, mit kunst, mit güete,
hât got hin zim genomen.
der lebte hie vil schône
mit alter kunst in jugent.
nach lobe stuont sîn gemüete:
des was sîn name(...
...), der ie nach sælden warp.
nu phlege sîn got, der rîche!
des wünschen inneclîche,
sît tiurre vürste sîn genôz nie manegen zîten verdarp.
vrowe sældenrîche,
wie mugent ir so langez lait an mir vertragen?
tuot so saeliclîche
unde lât mich niht an vroeden gar verzagen!
wan verderbent ir mich sô,
daz wirt iuch verkêret
von den besten, die noch gerne wæren frô.
vrowe, ich bin der aine,
der sich niemer tag von iuch geschaiden wil.
sol daz helfen claine,
darzuo wære doch der güete an iu ze vil.
ich waiz wol, ir sint so guot,
daz mich noch ain hôher
trôst von iuch gemachet hôhgemuot.
vrowe, ich ger niht mêre
wan so vil( und wurde daz, so wære hin
al mîn herzesêre,
von der ich doch iemer ungeschaiden bin),
daz ir iuch mîn næment an
und ich iuch lieber wære,
danne in al der welte sî kain ander man.
vrowe, obe ich verdirbe,
waz habent ir oder iemen denne deste mê?
und ain lait erwirbe,
daz ir selbe müezzent sprechen:< wê mir, wê!
wie hân ich alsus getobet,
daz ich den verderbe,
der mich dike und ander vrowen hât gelobet!>
mir tuot mîn lop so selten wol,
daz mich wunderlîchen wundert,
wie daz sô gevar.
wê, daz ich niht geniezzen sol,
daz ichs ûz hân gesundert
mir ze vroeden gar,
und ich an sî allaine lônes hân gedinget!
swie mir ir trôst die vroede niene bringet,
so wirt daz lait an mir gesehen,
daz laider lait vor maniger zît
an nihte niemen ist geschehen. solt ich geniezzen, daz ich bin
und ie was mit rehten triuwen
wîbes êre vrô,
so möhte sî mir hinnen hin
wol mîn lait mit liebe niuwen.
stüende ez iender sô
(...
...)
wan sæhe an mir den hôhen muot,
der alle, die niht nîdes pflegent,
von schulde müeste dunken guot. clegeliche swære clage ich der vil lieben ûf ir güete,
daz si mir si wende, wan si beswæret sêre mîn gemüete.
swenne ich ûf der strâzze
geselleclîche var
und si wizzen lâzze,
wie claine man mîn nimet war,
so sagent siu mir alle, waz in laides sî geschehen,
daz ez mich müet, wân ich in niht guotes kan verjehen.
herzeliebiu vrowe,
nu fuege ez sô,
daz ich doch gedenke:
< so wol geschach mir dô!>
betrogene werlt, du hâst betrogen
mich und ouch vor mir manigen man.
ich hân dur dich mich dem erlogen,
der mich mit nôt zuo zim gewan.
owê, des briche ich leider an mir selben triuwe!
nu sende, erbarmeherzer got, mir des so stæte riuwe,
daz ich der werlte widersage
und ich mit dîner süezen muoter volleist noh
den iemer werenden lôn bejage.
wol im, der denket, waz er was
und ist und aber schiere wirt!
der siht in ein betrogen glas,
swer solhen vürdank verbirt,
dâz er sich zer êweklîchen vröide bereitet,
sît nieman rehte wizzen mag, wie lange im wirt gebeitet.
hiemit ich mich allêrest man:
vergizze ich des, so ist doch âne zwîvel guot,
gedenkent ander liute daran.
swer weiz und doch niht wizzen wil,
der sleht sich mit sîn selbes hant.
des wîsheit aht ich zeime spil,
daz man diu wihtel hât genant.
er lât uns schowen wunders vil, der ir da waldet:
swer sich niht in der vrist verstêt, wie schiere daz veraldet,
daz ez im zeime troume wirt,
der sî gewis, liegent unser meister niht,
der ist beide hie und dort verirt.
ich enweiz niht guotes, wan ein guot:
dem guote wære ich gerne zuo.
des guotes güete sanfte tuot
beide den âbent unde vruo
und under zwischen zallen stunden stæteklîche.
nu mache mich, der uns geschuof, des selben guotes rîche!
êst varnde guot, mit dem wir varn:
nu füege, herre, mir des stæten guotes iht,
alder ich muoz iemer wesen arn!
swenne aller herren herre kumet
mit zorne und er uns eischet gelt,
so wirt daz reht vil kurz gedrumet.
daran gedenke, broediu welt,
und wizzest, daz er dâ sînen anden richet.
swer sælig sî, der denke hin zem winkel, dâ er sprichet:
< ir rehten, gênt ze der zeswen mîn,
und müezzen, die mir dienst dô versehen, in
daz vinster viur verfluochet sîn!>
in weiz so guoter gâbe niht
als uns der herre hât gegeben,
den unser broede als übersiht,
daz wir im niht ze willen leben.
er gît uns lîb, er gît uns guot, er gît uns êre,
er gît uns hoeren unde sehen, er gît uns sin. waz mêre?
er gît uns wilt, er gît uns zam,
er tuot uns vliegendez und vliezzendz undertân:
swer dem niht gît, der habe ime die scham!
diu fröide fröit unlange zît,
die disiu werlt zer besten hât.
swem got ein leben nach wunsche gît,
nu seht, wie gæhes daz zergât!
der hiute in swebenden fröiden swebet an allen sachen,
der mag sînes herzeliebes lîhte morgens nien erlachen.
diz ist ein nôt vor aller nôt,
daz wir daran niht denken. ja ist daz mære ê doch
ze jungest niht, wan:< er ist tôt.>
hât ieman leit, als ich ez hân?
nein, ist ez als ich mich versinne.
< saget an, wie ist iuwer leit getân?>
seht, dâ verderbet mich diu minne.
< wie mag iuch verderben, daz nie man gesach?>
gedanke vüegent wol gemach und ungemach,
< ist im danne alsô?>
jâ, ich wurde lîhte noh von herzelieber mære vrô.
< wer kan alsolhiu mære sagen,
diu ir went hân vür liebiu mære?>
daz kan, diu mir nie half getragen
mîn leit, wan sî, daz ichs verbære.
< wer hât iuch betwungen ûf die selben nôt?>
daz hât der schonen güete und ouch ir munt so rôt.
< waz kan daz vervân?>
leider lîhte niemer niht! so habe ich doh den lieben wân.
< ir mugent wol wænen, swes ir welt,
ich entroest iu niht, daz ez vervâhe.>
mîn wân ist noh niht ûz gezelt,
darzuo gêt mir mîn lieb ze nâhe.
< ez vert lîhte: ez ist hiure verrer danne vert.>
wê, wie wære ich danne âne liebe leides so gewert?
< als ouch manger ê.>
nein, den was nah herzeliebe niht so herzeklîche wê.
< ist halbez wâr, daz ir da klaget,
so ist iuwer ungemach doch niht kleine!>
ez ist gar als ich iu hân gesaget:
ir sît, die ich dâ von herzen meine.
< darumbe tuon ich niht, wan des ich tæte doch.>
waz, ob ir iuch vil lîhte baz bedenket noch?
< warumbe tæt ich daz?>
dur daz ir an der werlte an nihte niemer mê getætent baz.
< ez diuhte iuch lîhte baz getân
danne ich mich guotes dran versinne.>
alsolhen zwîvel sult ir lân,
welt ir behalden gottes minne.
< die wil ich behalten gerne: wîsent, wie!>
da hânt lieb den, der iuch von herzen minnet ie.
< nein, dest baz verborn!>
swer niht minnet den, der in herzeclîche minnet, der ist verlorn.
swen wunder, daz ich sî geswigen,
der vrâge mich, ich kanz im wol bescheiden:
mir hânt diu wîb so vil verzigen,
daz mir durh nôt daz singen muoste erleiden.
sî ieman nû, der sanges ger,
der wünsche, daz mir noch diu süeze ir liebe wer,
des ich zir güete hân gegert:
so bin ich vrô und mache ir hôhe wirde wert.
diu liebe liebet sich so mir,
daz mir die lieben nieman kan erleiden.
der selben liebe dinge ich zir:
geruochet sî mirz nâch genâden scheiden,
sô schiet ich von sender nôt.
sus muoz ich lîden kumber unz an mînen tôt.
ich sihe si hân so süezez leben,
daz ân ir trôst mir nieman fröide kan gegeben.
ich suohte lieb, do vant ich leit.
wil daz diu liebe mit ir güete wenden,
so sî dir, trûren, widerseit.
wer kan mit senfte unsenfte nôt verenden?
mîn herze was vil nâh verzaget,
davon daz mir so dike sêre wart versaget.
nu lâze eht ez sîn wanken sin!
ez wanke hin, ez wanke her: sist wider in.
ich wil mit fröiderîchem muote
singen alle die wîle ein wîb.
ir güete kêre mirz ze guote,
die mîn herze und al den lîp
âne valsch in ir gewalt betwungen hât,
sô daz mir nie liebers wart geborn,
nimt si nû ze guotes wîbes herzen rât,
so dinge ich, daz() mîn stætez lieb an ir niht sî verlorn.
swie vil ein wîb unfröide machet
einem man, der stæte hât,
so si in dan einest an erlachet,
sô daz ez von herzen gât,
so ist sîn drîzzegjærig leit mit liebe hin.
daz erkenne ich bî mir selbem wol.
trôste sî mich noch, der eigen ich da bin,
so vergulde ich gar mit liebe, swaz ich leides gelden sol.
verteilet mich diu schoene ir güete
hinnan hin als ouch daher,
so twinget liebe mîn gemüete,
sô daz ich des niht enber,
ich enhabe vür guot, swaz si mag an mir begên,
und enwil mich niht wan des besten zir versên,
swie si wil so wil ich, daz mîn fröide stê,
noh niemer lieb noh guot ân ir genâde mir beschê!
der ich diene und al daher gedienet hân,
sît ich von kinde alrêrst dienen kunde,
diu ist so lieb, so guot und ouch so wolgetân,
daz man den allen niht gelîchez vunde.
si liebet sich von tage ze tage:
dêst ir sitte, der ich so holdez herze trage,
daz sî so süezer süeze went,
daz man sich noete nâch so süezer liebe sent.
dæhte ich iemer, ine verdaehte ir güete niht,
die man an der vil minneklichen vindet.
er muoz lachen, swer ir under ougen siht,
des sî sich nâch ir sælden underwindet,
dem tuot si fröide und êre schîn.
wol mich des! so sælig ist diu frowe mîn:
den sî mit liebe fröiden wert,
dem gît si fröiden, swaz er ir zer werlte gert.
waz diu werde minneklîcher fröide gît
dem, dêr si nâch ir werde kan geminnen!
dâbî vil der minneklichen froide lît,
daz sich des nieman zende kan versinnen.
wie kunde ich iemer werden hôhgemuot
ân ir trôst, wan sî so gar nach wunsche tuot?
dur daz hân ich mich ir ergeben,
wan sî so wol gelieben kan dem man sîn leben
sich huob ein ungefüeger zorn
von guoten vriunden umb ein wîb.
nu hânt sich beidenthalb versworn
daz herze wider mînen lîb.
daz herze wil den ougen helfen minnen,
dawider strebt der lîb mit allen sinnen.
darzuo begunden sî mich laden:
ich enweiz, wes ich mich underwant,
daz ich si suonde ûf mînen schaden.
zehant do sî versuonden sich
durh mînen willen, als ich bat:
do tâtens übel wider mich,
daz sî mich von der selben stat
liezen wider wîchen noh wenden,
ich enlobt in ê, ich enhulf in ir nôt volenden.
daz hân ich umb ein ding getân:
gewinnen wir, daz wir da gern,
so wellen sî mich teilen lân.
nu hân wir iemer wunnen vil,
erwerben wir daz beste wîb.
nu seht, wie ich danne teilen wil:
dem herzen herze, dem lîbe lîb,
ir sinne erteile ich mînen sinnen,
ir ougen mînen ougen al ze minnen,
si selben wil ich haben mir
ze minneklîcher stætekeit
und wil mich selben geben ir.
wan daz ich minneklîchen tobe,
sone bin ich niht wol sinnig man,
daz ich mir selbem daz gelobe,
des sî mir lîhte nien engan.
doh wünsch ich als ich gerne sæhe,
mir wære vil lieb, daz mir wol geschæhe.
sine sol niht zürnen umbe daz:
ez tuot mir wol und schadet ir niht,
mit ist die wîle deste baz.
es enwizzen alle liute niht,
daz wünschen alse sanfte tuot:
waz da liebes von geschiht!
daz herze wirdet wolgemuot.
ein sælig man mag gerne wol gedenken,
er enkan den sorgen niemer baz entwenken.
daz hât mich dike darzuo brâht,
daz ich mîn selbes herre was,
so ich so liebe hân gedâht.
der welte vogt, des himels künig, ich lob iuch gerne,
daz ir mich hânt erlân, daz ich niht lerne,
als dierre und der an vrömder stat mit sînem gesange scherne.
mîn maister claget so sêre von der vogelwaide,
in twinge diz, in twinge daz, daz mich noch nie getwang.
daz machet, daz ich mich so kûme von dem mînem schaide,
mir geben danne hôhe herren und ain schoenez wîp ir habedank.
sus rîte ich spâte und kume doch hain: mir ist niht ze wê,
und singe ouch von der haide und von deme grüenen clê.
daz stætent ir mir, milter got, daz ez mir iht zergê!