ein ochse ob einer chrippe stuont,
als noch diche rinder tuont;
da wolde er sten und ezzen.
do chom ein mus vermezzen;
diu beiz in vor an den muont
und floch hinwider an den grunt,
da si ir niht envorhte.
do si im daz leit geworhte,
und er des smerzen enphant,
do zuht er uf sa cehant;
dar nach greif er aber dar.
des nam diu mus guten war
und beiz in aber als e;
daz tet im vreislichen we.
wider sich selben er do sprach:
< waz tuot mir ditz ungemach,
daz ichs niht gesehen mac?>
< ez wær sin iungister tac,
wesse ich, waz ez tæte.
swie groze chraft ez hæte,
ez muse den lip han verlorn,
mirn geswichen danne min horn,
ode ez entrunne mir fur daz hus.>
do sprach diu wenige mus:
< nu bin ich doch hie bi dir,
und maht doch niht geschaden mir.
so bize ich dich aber wol
und springe wider in min hol.
da bin ich wol vor dir genesen,
und must doch ungezen wesen.>
daz was ein freislicher zorn,
wand er was sere gehorn
und was ouch starc und groz
und vorht deheinen sinen genoz.
swie freislich er nu wære,
doch leit er dise swære,
daz er ungaz muse sin
durch ein chleinez muselin.
swie starc ein man immer si,
si im dehein witze bi,
so si des von mir gemant:
habe er deheinen viant,
den habe maze smæhe!
da er sich niht versæhe,
da fueget immer lihte daz,
daz er im erzeiget sinen haz.
weiz er, daz er starc ist,
so gefuget er den list,
daz er in etswa bestat,
daz ez der smæhe bezer hat.
wolt diu mus den ohsen han
an einer wite bestan,
er het si frides wol erbeten
ode er hete si ertreten.
do bestunt si in, da ez ir rehte was,
und harte wol vor im genas.