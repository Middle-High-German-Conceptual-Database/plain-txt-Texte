swer in vremeden landen vil der tugende hât,
der solde niemer komen hein, daz waere mîn rât,
erne hete dâ den selben muot.
ez enwârt nie mannes lop sô guot
sô daz von sînem hûse vert, dâ man in wol erkennet.
waz hilfet, daz man traegen esel mit snellem marke rennet
wan sol die jungen hunde lâzen zuo dem bern
und den rôten habech zem reiger, welle ers gern,
und elliu ros zurstun slahen,
mit linden wazzern hende twahen,
mit rehten triuwen minnen got, und al die welt wol êren,
und neme ze wîsem manne rât und volge ouch sîner lêre.
swer suochet rât und volget des, der habe danc,
alse mîn geselle spervogel sanc.
und sold er leben tûsent jâr,
sîn êre stîgent, daz ist wâr.
ist danne, daz er triuwen pfliget und den niht wil entwenken,
sô er in der erde ervûlet ist, sô muoz man sîn gedenken.
ez zimt wol helden, daz si vrô nâch leide sîn.
kein ungelücke wart nie sô grôz, dâ waere bî
ein heil. des suln wir uns versehen.
uns mac wol vrome nâch schaden geschehen.
wir haben verlorn ein veigez guot. vil stolzen helde, enruochet!
dar umbe suln wir niht verzagen. ez wirt noch baz versuochet.
waz vromt dem rosse, daz ez bî dem vuoter stât,
und einem wolve, daz er bî den schâfen gât,
der in diu beide tiure tuot?
sô ist ez jenem alsô guot,
der veile vindet, swaz er wil, und des niht mac vergelten.
ein lieht in vremedes mannes hant( daz vröit den blinden selten.)
swer einen vriunt wil suochen, dâ er sîn niht enhât,
und vert ze walde spürn, sô der snê zergât,
und koufet ungeschouwet vil,
und haltet gerne verlorniu spil,
und dienet einem boesen man, dâ ez ân lôn belîbet,
dem wirt wol afterriuwe kunt, ob erz die lenge trîbet.
swer lange dienet, dâ man dienst niht verstât,
und einen ungetriuwen miteslüzzel hât,
und einen valschen nâchgebûr,
dem wirt sîn spîse harte sûr.
obe er sich wil alsô betragen, daz er arman niht verdirbet,
daz muoz von gotes helfe komen, wan er mit triuwen wirbet.
diu saelde dringet vür die kunst, daz ellen gât
vil dicke nâch dem rîchen zagen in swacher wât.
erst tump, swer guot vor êren spart.
zuht diu wellet grâwen bart.
triuwe machent werden man und wîse schoene vrâge.
liebe meistert wol den kouf, sô scheidet schade die mâge.
wan sol einen biderben man wol drîzic jâr
dar ûf behalten - daz ich iu sage, daz ist wâr -,
obe man dem hêrren widersage,
daz er ime holdez herze trage.
swem daz guot ze herzen gât, der gewinnet niemer êre,
jô enrede ich ez niht dur mînen vromen, wan daz ich ez alle lêre.
sô wê dir, armuot! dû benimest dem man
beide witze und ouch den sin, daz er niht kan.
die vriunt getuont sîn lîhten rât,
swenne er des guotes niht enhât,
si kêrent ime den rugge zuo und grüezent in wol trâge.
die wîle daz er mit vollen lebet, sô hât er holde mâge.
sô wol dir, wirt, wie wol dû doch dem hûse zimst!
an dem worte niemer mê dû abe genimst.
swie kleine man gebresten hât,
wol doch der wirt imme hûse stât.
der wirt der kan des hûses reht wol mezzen nâch der snüere,
waz solde ein wîselôsez her, daz âne meister vüere?
wan sol den mantel kêren, als daz weter gât.
ein vrömder man der habe sin dinc, als ez danne stât.
sîns leides sî er niht ze dol,
sîn liep er schône haben sol.
ez ist hiute mîn, morne din: sô teilet man die huoben.
vil dicke er selbe drinne lît, der dem andern grebt die gruoben.
swer mir nû verwîzet, daz ich niht enhân,
gelebe jch iemer, daz jch wol berâten gân,
der muoz ouch mir der boeser sîn.
hie vor in engen vürten vlôz. des muoz ich lônes bîten.
nu ist er worden alsô grôz, daz in nieman mac gerîten.
mich wundert dicke, daz ein wol gerâten man
under sînen vriunden niht werben kan,
si sîn im âne schulde gehaz
und gunden einem vrömden baz
der êren, sô er solde pflegen bi in in den landen.
sô sî des vriundes nien enhant, si trüegen in ûf den handen.
daz ich ungelücke hân, daz tuot mir wê.
des muos ich ungetrunken gân von einem sê,
dar ûz ein schoener brunne vlôz,
der was michel unde grôz.
dar kam vil der vremden diet, die wurden hôh gesetzet.
ich bôt dar dicke mînen napf, der wart mir nie genetzet.
swer den wolf ze hirten nimt, der vât sîn schaden.
ein wîser man der sol sîn schif niht überladen.
daz ich iu sage, daz ist wâr:
swer sînem wîbe dur daz jâr
volget und er ir richiu kleit über rehte mâze koufet,
dâ mac ein hôchvart von geschehen, daz sîm ein stiefkint toufet.
treit ein rein wîp niht guoter kleider an,
sô kleidet doch ir tugent, als ich mich kan entstân,
daz sî vil wol geblüemet gât,
alsam der liehte sunne hât
an einem tage sînen schîn lûter unde reine,
swie vil ein valsche kleider treit, doch sint ir êre kleine.
wir loben alle disen halm, wand er uns truoc.
vernet was ein schoener sumer und korns genuoc.
des was elliu diu werlt ouch vrô.
wer gesach ie schoener strô?
ez vüllet dem rîchen man die schiure und ouch die kiste.
swanne ez gedienet, dar ez sol, sô wirt ez aber dan ze miste.
swâ ein vriunt dem andern vriunde bî gestât
mit ganzen trûwen gar ân alle missetât,
dâ ist des vriundes helfe guot.
dem er sie willichlîche tuot,
daz sie gelîche eim andern helen, dem mêret sich daz kunne.
swâ vriunde einander waege sint, daz ist ein michel wunne.
swer sînen guoten vriunt behalten wil,
den sol er vur den liuten strâfen nicht zuo vil.
er neme in besunder hin dan
unde sage im, waz er habe getân.
dâ ne hôrt ez der vremde nicht. und er zorne in dâ vil sêre
unde hâlte in vur den liuten wol. des hât er immer êre.
mich nimpt wunder, daz ein reine biderbe man
umme sîner vriunde hulde nicht werben kan,
sie ne tragen im âne schulde haz
unde gunden einem vremeden baz
der êre, die er solte hân mit den besten in den landen.
stirbet er, sie sênt den tac, si truogen in of den handen.
swer den wolb zuo hûse ladet, der nimpt sîn schaden.
ein schifman mac ein krankez schif schiere überladen.
daz ich iu sage, daz ist wâr:
swer sime wîbe durch daz jâr
koufet guoter kleider vil unde im selben nicht enkoufet,
deme darb des nicht grôz wunder nemen, ob man im ein stiepkint toufet.
treit ein reine wîp nicht guoter kleider an,
sô zieret wol ir tugent, als ich es mich kan vurstân,
daz sie vil schône bluoet stât,
alsô die liechte sunne of gât,
die kegen den morgen schînet vruo sô lûter unde sô reine.
swie vil ein valsche kleider treit, sô ist doch ir lop vil kleine.
swer spuret hin zuo walde, swen der snê zurgât,
unde vriunde suochet, dâ her nicht enhât,
unde koufet unbesêndez vil,
und heldet gar vurlorne spil,
unde dienet einem bôsen man, des er âne lon belîbet
im wirt wol afterruwe kunt, ob er iz die lenge trîbet.
ein edele kunne stîget of bî einem man,
der dem vil wol gehelfen unde râten kan.
sô sîget ein hôez kunne nider
unde richtet sich nimmêr of wider,
swenne sie vurliesent under in, der in dâ solte râten.
er was in ie mit trûwen bî unde suonte, waz sie tâten.
daz ich ungeluckich bin, daz tuot mir wê.
des muost ich ungetrunken gên von eime sê,
dâ ûz ein kuole brunne vlôz,
des kraft was michel unde grôz.
dâ buozete maniger sînen dorst unde wart dâ wol ergetzet.
swie dicke ich mînen napf dâ bôt, er newart mir nie genetzet.
sô wê dir, aremuote! dû benimst dem man
sinne unde witze, daz er nicht nekan.
sîne vriunt die tuont des guoten rât,
swenne er des guotes nicht nehât.
sie kêrent im den rucke zuo unde gruozent in vil trâge.
swen der helt mit vullen vert, sô hât er holde mâge.
waz hilfet deme rosse, daz ez bî dem vuoter stât,
unde ouch dem wolbe, daz er bî den schâfen gât,
unde mân ez in beiden tiure tuot?
sô hât ez einer alsô guot,
der veile vint, des er gert, unde des niht mac vurgelten.
ein liecht in sêndes mannes hant daz vreuwet den blinden selten.
swer guote witze hât, der ist wol geborn,
swaz man einem bôsen vurseit, daz ist gar vurlorn,
man tuot im ie den hesten rât,
swie selten er daz vur guot untvât!
er newolle alle sîne sinne an ganze tugende kêren,
sô mochte man einen wilden beren noch sanfter harfen lêren,
ummaere hunde sol man schupfen zuo dem beren,
unde rôten habich werfen zem reiger, tar ers geren,
altez ros zuo der stuote slân,
mit lindem wazzer hende twân,
von herzen sol man minnen got, die werlt ein teil um êre,
wîsen man den sol man willich haben und volgen sîner lêre.
der guote gruoz der vreut den gast, swen er în gât,
vil wol dem wirte daz in sîme hûse stât,
daz er mit zuchten wese vrô
unde bietez sîme gaste sô,
daz in der wille dunke guot, den er kegen im kêret.
mit lîchter kost er dienet lop, swer vremden man wol êret.