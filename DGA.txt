der grave von anhalte
ich wil den winter enphân mit gesange
al swigen stille die kleinen voglîn.
in wart noch nie sô von sîme getwange
daz ich mîne froude durch in lieze sin.
des danke ich doch der vil lieben mîn:
ir rôter munt und ir rôslohtez wange,
ir güete unde ir wol liehtvarwer schîn
zieret ein lant wol al umbe den rîn.
wol mich, wol mich iemer, mir ist wol ze muote
daz die argen schalke zuo mir tragent haz.
si unêrent sich, doch sô minne ich die guote,
wande mîn got selbe noch nie vergaz,
dâ er geschuof, merket alle wol waz,
ein reine wîp diu mich hete in ir huote,
daz ich mir ze lehne gan baz und ie baz.
desn sihe ich an schalchafter diete niht daz.
mohtens dem walde sîn louben verbieten
und der heide ir blüejen, daz waere getân.
mohten siez râten, wie gerne siez rieten
daz man guote froude uber al muose lân:
sô muose man sich sam die wolve gehân.
ich wil mich doch guoter froude genieten.
< froude unde êre lât iu niht versmân>:
alse gebôt mir mîn liep wolgetân.
stâ bî, lâ mich den wint an wæjen
der kumt von mînes herzen kuneginne.
wie mohte ein luft sô suoze dræjen,
ern wære al ûz und ûz vil gar ein minne?
dô mîn herze wart verdriben, daz wart von ir enthalden:
doch wunsche ich des, got müeze ir êren walden.
ir mundel daz ist rôsenvar;
sold ich si kussen zeinem mâle, sô mües ich niht alden.
ich sach die schônsten in den landen:
dâ man aller frouwen muoz geswîgen.
ir ougen klâr, ir wîzen handen,
swâ si wonet, dar muoz ich iemer nîgen.
müeste ich bî der wolgetânen liebiu kint prônieren
und eine ganze naht bî ir dormieren!
ahî, jô wær des alze vil:
mich gnuogte solde ich in ir dienste mînen sanc schantieren.