swelch hunt ungebunden get,
unz in daz alter beget,
der chumt ungern in daz bant.
ez ist den liuten wol bechant,
daz der wilde mûzære
wirt selten gar gewære,
den man vahet in der rote;
der wirt gut an der note.
swer got ist wilde unz an diu iar,
daz er gewinnet grawez har,
sol er denne werden zam,
so getriu und so gehorsam,
daz er sich der sunden abe tuo,
da chumt er also chume zuo
als der alt hunt an daz pant,
dem e nie binden wart bechant.
er wirt also chume rehte guot,
als der wilde muzære tuot.
ich sage iu, waz im widerstat:
die liebe, die er zu den sunden hat,
diu læt si im werden chume leit,
und diu alt gwonheit,
diu ist der alten nature gelich.
becherent hundert iungen sich,
ê ein alter sich bechere.
in hat der tievel so sere
mit der gwonheit gebunden
und also gar uber wunden
mit der suze der sunden,
swie tiefe er horet ergrunden
christes rat und gotes gebot,
er tuot niht anders durch got
wan - ob er gut geleisten chan -,
daz er des got vil wol gan
nach sinem tode und nicht e.
swie man im mit ræten zu ge,
daz er so christenlichen lebe,
daz er die sele got gebe,
des volget er durch niemans rat.
so der tievel die sele hat,
so danchet im got des gutes niht.
got wære lieber diu geschiht,
daz diu sele zegnaden quæm,
und der tievel daz gut næme.
got iesus christ ist so gemuot,
er chom niht her durch werltlich guot;
daz guot wær ouch niht wol genomen.
er ist umbe unser sele chomen
- die der tievel von got schiet
und unser friheit verriet -
und hat uns wider gemachet fri.
swie guot ein fuder goldes si,
da næme got en sele fur.
swie vil ein chunec durch got verchur.
gienge er von dem chunechriche,
schiede er sich niht gænzliche
von houbthafter missetat,
sin enwrde dannoch nimmer rat.
swie vil er sines gutes gebe,
swie wol er mit den toren lebe,
swie fro si sines lebens sint,
swie gern in minnen der werlt chint,
fur baz geniezen denne fur wol,
er gevellet got nimmer wol,
ern gæbe danne die habe,
daz er sich tæte der sunden abe.
moht ein man hundert iar leben
und moht er die werdicheit erstreben,
daz er becheret mit siner chraft
alle iuden und alle heidenschaft;
und begienge er darzu den ruom,
daz er stifte ein bistuom
und ein richez chloster alle tage;
begrife in der tot mit den slage,
daz in got also funde,
daz er houpthafte sunde
niht verloben wolde noch vermiden;
er muse immer wîtzze liden.
daz nemen die richen in ir muot:
got næme ir sele fur ir guot.
swie vil si im gutes fuegen,
des wil got niht genuegen,
sin wellen denne so rehte leben,
daz si im die sele darzu geben.