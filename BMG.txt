himels unt erde schepfære,
sit du den froude bære,
die ze helle gevarn waren
und lange froude enbaren
- die gnussen diner urstende -,
also mache, herre, ein ende
aller der sunden, die ich han,
daz ich mit frouden muze erstan
zeder urstende, diu daz gebirt,
daz nihtes da vergezen wirt!
daz min din chraft da muze pflegen
und din vil heiliger segen,
des hilf mir durch den willen din
und durch alle, die dir liep sin!
nu gedenche, sant marien chint,
wie groz diner muter triwe sint,
wie michel ir iamer wære
und aller diner minnære,
die nach sahen diner menschæit!
durch ir aller swære unt ir læit,
la mich von dinen gnaden niht
und erbarme dich uber die gesiht,
die ich nach dir sihe tougen
mit hercen unt mit ougen!
min sele iamert nah dir.
troeste mich und hilf mir
mit des trostes volleist!
daz dinen hailigen geist
nah diner urstende sandest
den iungern un in erwandest
ir unfroude und ir unchraft,
also mache mich, herre, sigehaft
an allem dem, daz mir wirret
und mich dines richez irret!
schepfære himels und der erden,
la mich, herre, uber werden
des ewigen unhailes,
dines angestlichen urteiles!
des peiten wir armen alle hie.
da fur dich choment alle die,
die ubel ode guot sint,
da froewe mich, sant marien chint,
und la mich beliben bi dir
und alle die menschen mit mir,
umbe die dich iemen bitten sol!
la uns gelingen so wol,
daz wir dich ewiclichen sehen,
als uns din gehæize hat veriehen!