das nachthorn, und ist gut zu blasen.
zart libste frau in liber acht,
wünsch mir ain liblich, frölich nacht,
wann so mein hercz dein treu betracht,
das freuet all mein kraft und macht
auf stäten syn so ich nu pin dahin,
ellend und ain und nymand main
zu trösten mich wenn dich.
mit senen ich den slaf bekrenk,
daz ich dy nacht gar vil an dich gedenk,
süzz treum dy machent mich so gail,
daz ich mir wünsch das hail,
daz ich slaffen solt an straffen
in sölcher liber sach an end.
dich lät nicht ain meins herczen gir,
dar umb so wünsch ich me wenn zwir,
daz dir sol traumen auch von mir,
wy ich gar frölich sey bey dir
und doch in gut nach deinem mut behut,
an hercz gesmukt und schon gedrukt
in ärmlin weiz mit fleiz,
und daz du, mynnikliche dirn,
in süzzem slaf dy herczen libsten pirn
umbvingest nach dem willen mein,
als ich da selb solt sein.
in den sachen sold entwachen,
mein hercz, sold frölich sein behend.
enczuket wird ich oft so hart,
daz ich wen an der selben vart,
ich seh dich, libstez freulin zart,
vor mir gepildet schon von art
gar weiblich stan, daz ich denn han den wan,
ym sey also, und pin gar fro
in herczen grund. zu stund
so mir entwischet dein figur,
das wirdt dem armen herczen vil ze sur,
ez mant mich an dy libsten zeit,
y herter ez ym leit,
wann dein belangen hat gevangen
mich, bis du tröstest mein ellend.
das taghorn, auch zu blasen, gut und ist sein pumhart dy erst note und yr under octava slecht hin.
gar leis in senfter weis wach, libste fra!
plik durch dy pra
und scha wy tunket gra so gar fein pla
ist zwischen dem gestirn.
nu wach, mein mynnikliche dirn,
in liber süzz und grüzz dein aigenz hercz bey mir,
seind ich enpir der stymm von dir,
daz mir gar still dein rainer will wünsch liben guten tag,
den mir heut sag tugentlichen, mynniklichen
dein güt mit mangem liben plik,
so daz mein hercz in freuden schrik
zu trost der libsten zuversicht,
der mir dein weiblich güt verjicht,
bis das geschicht,
daz mir wünsch guten tag dein mund.
erwach in liber sach, dein ärmlin rek,
dein füzlin strek,
ich wek dich auz der dek, dein hercz enplek
und brüstlin wolgestalt,
dy dem armen tun dy nacht gewalt.
dein haup enpör und hör daz wunderlich geschell,
wy dein gesell dich weken well.
frau, ich betracht all tag und nacht den libsten anevang,
wy mich betwang liblich scherczen in dem herczen,
da ich den libsten wechsel traib,
so daz mein hercz pey dir belaib:
des wechsels ich her wider wart
von dir, mein libstez freulin zart,
und han all vart
dich pey mir in meins herczen grund.
lib zeit, dy gancz freud geit, sey dein gelait
mit sälikait,
berait mich, frau gemait, wy dein will sait,
das wil( ich) täglich mern,
wann ich getet ny ding so gern.
wurd mir das hail zu tail, dich täglich sehen an,
auf erd ny man sölch freud gewan,
wenn so ich dich, traut frau, an sich, so han ich freud genug,
wann du pist chlug mit gelympfen, frölich schympfen
zu tratz, den dein geperd missvelt.
gib urlaub mir, frau auzerwelt,
gedenk an mich und hab dein ru
und slaf mit freuden wider zu,
ez ist noch fru,
tu dein genad mir all zeit kund.
das kchuhorn. untarn ist gewonlich reden ze salzburg und bedeutt, so man izzet nach mittem tag über ein stund oder zwo.
untarnslaf tut den sumer wol,
der an straf liblich ruen sol
pey der diren auf dem stro,
in der stiren macht ez fro.
sy ich muzz hyn, mein traut gesell,
ich hab ze lang geslaffen hy pey dir.
er traut gespil, ge wy got well,
ich laz dich schaiden nicht so pald von mir.
sy ja sint dy kchü noch ungemolchen,
darumb ist mir gach,
gespottet wurd mir von den volchen,
sold ich treiben nach.
ain frische, wolgemute diren
kan und waiz gelympf,
dar umb sorg nyman umb dy yren,
ez ist nur yr schympf.
dy mit lust dem gesellen gut
drukt sein brust,
hey wy wol ez tut!
der ist zoren wer sy wekt
mit dem horen und erschrekt.
er herczen trost, wy wol ich spür,
daz du mir pist ain ungetreuez weib!
sy dinst und lon ich gar verlür,
wizz got, nit daz ich lenger hy beleib;
gehab dich wol, ich kum her wider
so ich peldist kan
und leg mich wider zu dir nyder,
herczen libster man.
ain frische, wolgemute diren
kan und waiz gelympf,
dar umb sorg nyman umb dy yren,
ez ist nur yr schympf.
in dem lauzz so der herter schreit:
ho, treib aus, hoho, des ist zeit!
sy erwachet nach der mü,
unbesachet sint dy kchü.
das fügt wol ainem armen knecht,
dem gut und mut stet all zeit in dem saus,
gold und vechs ist ym nit recht,
ym fügt vil paz dy dyren in dem haus;
wenn sy des morgens fru wil haiczen,
so wekt sy yn vor,
sein hercz kan sy zu freuden raiczen,
daz ez swebt enpor.
am frische, wolgemute diren
kan und waiz gelympf,
dar umb sorg nyman umb dy yren,
ez ist nur yr schympf.
ain enpfahen
sy wol kum, mein libstes ain!
er genad, traut freulin rain!
sy sag an dein gelingen,
wa pist du so lang gewesen ellender von mir?
er mich hat ny so ser belanget als dy zeit nach dir.
sy wy ist ez dir gangen anderswa?
er mich freut nicht, wy vil ich freud an scha.
sy hast du sider y gedacht an mich?
er mein gedank stet all zeit, frau, an dich.
sy an gever, in ganczer stätikhait?
er sicherlich auf meinen ayt.
sy zwar des pin ich fro.
er frau, dem ist also.
sy liber ding ward ny auf erd wenn stät.
er ungern ich anders tät.
sy dein kunft freut mein gemüt.
er ich dank, frau, deiner güt.
sy ich han den gedingen,
das dein hercz nicht mag vergezzen mein in ganczer treu.
er waz ich dir y hab versprochen, das ist täglich neu.
sy dar umb pin ich gancz in eren dein.
er liber weib mag nymer me gesein.
sy mir ward ny auf erd so liber man.
er sölch gelük ich nicht verdinen kan.
sy hail und säld des wünsch ich dir all stund.
er dank so hab mein roter mund.
sy freu dich, libster hort,
er liber süzzer wort.
sy selikhait kumbt oft, so man nicht went.
er dar nach mein hercz sich sent.
sy nach regen scheint dy sunn.
er nach laid kumbt freud und wunn.
sy laid muzz lib oft twingen,
wann chain mensch erkennen möcht dy lib, so laid nicht wer.
er abr ez wirdt dem armen herczen laider gar ze swer.
sy guter mut und hoff gehört dar zu.
er rat mir, waz ich wider dy klaffer tu.
sy tust du wol, das tut dem klaffer we.
er des wil ich mich fleizzen ymmer me.
sy pis verswigen, rüm dich nicht ze vil.
er geren, herczen traut gespil.
sy sprich den frawen wol.
er als ich pillich sol.
sy nym den umbvang dir zu ganczem trost.
er dein lib hat mich erlost.
das haizt trumpet und ist auch dy gut zu blasen. das swarcz ist er, das rot ist sy.
er hör, libste frau, mich, deinen knecht!
sy waz bedeutt des nachts das lang geprecht?
er nicht anders, frau, denn eytel gut.
sy sag an, waz dir sey zu mut.
er o wy we mir meiden tut!
sy wahin sent sich dein begir?
er herczen libste frau, zu dir.
sy kum an sorgen zu mir morgen.
er frau, ich enmag.
sy waz gewirt dir pey dem tag?
er pöser, falscher klaffer sag.
sy dy besorg pey nacht vil mer.
er ich pin haimlich kumen her.
sy sag an schallen dein gevallen.
er ich han von dir lib und laid.
sy hast du das an underschaid?
er laid tut we, lib freuet mich.
sy darnach wizz zu halden dich.
er o wy geren ich das tät!
sy pis vor allen dingen stät!
er in stätikhait so pin ich dein.
sy liber möcht auf erd mir nichts gesein.
er doch ist mir trost gar chlain beschert.
sy etlich sach mir das erwert.
er warumb pist du mir so hert?
sy du rümst dich von mir zu vil.
er nain ich, herczen traut gespil.
sy ich muz warnen auf erarnen.
er wy, wa und wenn?
sy wenst du, daz ich dir sy nenn?
er ydoch ich dy schelk erkenn.
sy so vermeid dy falschen wicht.
er lug mag ich verpiten nicht.
sy pös gesellen freud hin vellen.
er an all schuld ich kumer leid.
sy das gelük wil haben neid.
er so wil ich ez wegen ring.
sy mich nert auch der selb geding.
er des pin ich in herczen fro
sy pist du stet, ich pin also.
er man wolt uns zwar verwerren gar.
sy des hab ich kundlich genomen war.
er gelaub yn nymer me so gancz.
sy erst merk ich den alefancz.
er frau, sy suchent pubenschancz.
sy yn ist y mit laster wol.
er sy sint aller schanden vol.
sy pfuch der jungen falschen zungen!
er vaig ist yr leib.
sy ungelük yr säld vertreib.
er amen, herczen libstez weib.
sy menklich schrey, daz man sy pann.
er smäch sy, ächt sy in der schrann!
sy man sol zaigen auf dy vaigen.
er sturmen glokken, platz rumor!
sy mit yn auz für alle tor!
er daz sy nyman yrren mer.
sy traut gesell, von hynne ker!
er wünsch mir gut nacht, frau gemait!
sy ich wünsch dir all sälikait.
das ist der wachter dar zu.
ich wil euch warnen zwar ane var als ich sol,
wann ich gan euch paiden gutes wol.
mensch an sorg der hat nicht eer,
yr sült euch besorgen ser,
sälikait hat klaffer mer
denn unsäld, wy man ez kchert.
wa das lib des liben gert,
das hüt sich vor in,
wenn ir pöser, falscher syn
heket als dy slang.
merket, wy ain giftig klaffer prang,
so ym falsch gelingt:
er singt
esel sank.
wy daz doch sein er ist krank,
sein gedank hat doch hohen swank,
daz er wolt, daz mänklich wer
pös und aller tugent ler
als er ist:
des freut sich sein falscher list.
zu newen jar.
mein traut gesell, mein höchster hort,
wizz, daz dir wünschen meine wort
auf den tag, so das jar anvacht,
waz zu gelük y ward erdacht.
das werd all zeit an dir volbracht
und daz dich meid, waz dir versmacht:
so wurd mein hercz in freuden gail,
wann dein gelük das ist mein hail.
wy ich pey dir nicht mag gesein,
so pin ich doch all zeit das dein.
solt ich nach lust erwünschen mir,
so wold ich frölich sein bey dir,
wy das mit freuden schir geschech,
daz ich dich, libster hort, an sech,
als pald dein lib mein laid zeprech,
so du mir und ich dir zu sprech
in mynniklicher taugenhait,
so ward mein senen ny so prait,
dein güt möcht wol erlösen mich,
wann ich pin du und du pist ich.
dich lazzent mein gedank nicht ain,
wann ich dich, frau, vor menklich main,
und wa ich sust pey freuden pin,
so ist pey dir hercz, mut und syn;
und möcht ich selb als wol dahyn,
man fund mich nymer nicht pey yn,
pey den ich under dank beleib
und durch gelimpf schimpf mit yn treib,
wenn ich pey dir so geren wär,
so tröst mich, hord, in sölcher swär. der tenor haizt der freudensal ainem lusthaus nach pey salzburg und ist gemachet zu prag, da der von salzburg dar was komen zu kaiser wenczla, der ym abhold was und verpot ym holcz zu bringen, do schuf der von salzburg zu kauffen als vil nuzz, daz er genug het zu brennen in seiner kuchen.
dem allerlibsten, schönsten weib
im freudensal, frau eren gail,
send ich den brif, daran ich schreib
mein dinst, gelük und allez hail.
zärtlicher freuden anevank,
wizz, daz mein hercz und mein gedank an abegank
sich sent, daz mir dy weil ist lank,
wann mensch auf erd ward ny so zart,
mich freu vil paz dein weis und wart.
du pist, frau, auf der eren pfat
gewönlich komen und von art,
ny weib gesach ich gerner zwar.
verd vasnacht, may und ander zeit
sich fügten, daz ich dich nicht sach,
der liben stund ich kaum erpeit,
dy mir benem den ungemach.
waz ich sich freuden überal,
dy ist meins herczen pitter qual, in liber wal
pist du meins herczen freudensal,
wann lib noch laid mir das erwert,
wy vast mein hercz in senen dert.
bedenk, waz ich von erst erpat,
da mein hercz nymands me begert
denn dein zu trost besunder war.
nu pit ich dich durch all dein güt,
daz du gedenkest, frau, an mich,
erfreu mir kürczlich mein gemüt,
daz ich mit lib müg sehen dich.
ob ez dem klaffer nicht gevelt,
doch hab ich mich zu dir geselt, frau auzerwelt,
ich wünsch dir hail, das nicht entwelt,
daz dich vermeiden müzz all we.
dein antwurt schreib mir, libstez e,
mir pilgrim her gen senen stat.
gegebn da man zalt m drei c
vor vasnacht zwayundneunczig jar.
ain tenor von hübscher melodey, als sy ez gern gemacht haben, darauf nicht yglicher kund übersingen.
ich klag dir, traut gesell,
mein senlich ungevell,
ker war ich well,
so leid ich smerczen,
dy mein hercz nyman wizzen lat.
dy werlt nu hat
gar selten treu in herczen,
verswigen ist dahyn,
nach lugen stet der syn.
wer all sein ding ausrichtt mit kall,
der wil, daz kaynm sein ding missvall,
sölch groß unpild
macht mich so wild,
daz ich pey dir vil freuden meid,
daz dir kain klaff dein eer absneid,
mir tut paz, daz ich für dich leid
wenn du für mich.
wizz, daz ich nymand klag
das leiden, das ich trag,
bis auf den tag,
daz wir an schriken
wol mügen pey ainander sein.
so tröst das dein
mit mynniklichen pliken,
tilg ab mein senlich lait
mit liber süzzikhait,
alt lib mit newer lib vernew,
aug mit geperd dein haimlich trew,
dy ich oft scha,
ich waiz wol wa.
ain tropf an meld giht freuden me
denn offner lib ain ganczer se,
wy pald nymt end mein langez we,
wenn ich dich sich!
bedenk, mein libster hort,
daz pöse, falsche wort
groz lib zestort,
und bis verswigen.
dy leut sint nu so wandelber,
sy sagent mer
und lazzent nichts geligen,
so loset yderman
dem, der da klaffen kan.
heut lib ist morgen veint mit haz,
hüt dich vor menklich dester paz,
tust du also,
so pin ich fro,
und wirdt mein senlich laid verkert,
dein lib sich liblich täglich mert,
mein hercz auf erd nicht me begert
zu trost wenn dich.
ain mensch erfreut all mein natur,
nach dem ich oft gar senlich trur,
mir ward ny lib noch laid so sur,
wirdt mir ain klaine freud beschert,
dy wirdt mit grozzer forcht verczert,
daz herczenlaid mir das abdert,
so ich lib lang muz meiden.
nu sät der tyvel fru und spat,
daz ym sein sam gar dik auf gat,
dy klaffer er da zwischen hat,
dy lazzent werden nichtz zu lib,
sy sleichent nach recht als dy dib,
daz yn yr falsche zung erklib,
das wünsch ich den gescheiden.
waz nu zu leiden mir geschiht,
doch laz ich nicht mein zuversicht,
wy mir dy laidet manig wicht,
y mer hab ich vor menklich hold
ain mensch umb freuden reichen sold,
lang pit wirdt frölich oft ervolt,
das nymt mir senlich leiden.
o vasenacht,
wy gar oft ich dich betracht!
ich want, ich solt gar frölich sein
dort mit der libsten frawen mein
an gever. dein zeit
sölch beswer anleit
mir sendem man,
seind schaiden fügen kan
senen nach gesicht,
wenen freuet nicht,
bis daz enpfinden lib erkennt. o nu hat mynn,
mut und hercz und all mein synn
in lib mit lib gelibet so,
daz lib in lib mich machet fro,
wy ich pin von yr
menklich hyn, pey mir
ist zwar das weib,
der liber, zarter leib
nymer übel tut,
ymer wol behut
ist sy, vor wandel frum genennt. o süzzer may,
füg gelüklich, daz wir zway
erfüllen waz versaumet ist,
gelympflich gar an argen list,
daz chain klaff da sey,
dy icht schaff yr krey,
wenn lib noch laid
mir machet underschaid,
träczen acht ich chlain,
swäczen ist gemain:
wer möcht gelazzen lib dy prennt? wenn ich an scha recht swarcz und pla,
so gdenk ich: wa ward y so zartz
als stät, verswigen, pla und swarcz
in allen liben sachen?
wann stätikait kan machen,
daz freud nach laid lib sach ervert.
verswigen ist zu aller frist
das aller pest in stäter mynn.
hiet ain mensch aller menschen synn
und wolt nicht sein verswigen,
ym wurd laid angesigen,
daz ym laid all sein sach erwert.
darumb wil ich auch halten mich
allczeit zu dir verswigen, stet,
und wer mich anders fürbaz pet,
der möcht mir nicht gevallen:
pla, swarcz libt vor yn allen,
das mich mit ganczen freuden nert.
ob allen wundern wundert mynn,
sy raubet und kan geben synn,
wer sich darinn
verwirt, der ist sein selber nicht,
er muz vertragen mangem wicht,
daz er waiz, merket, hört und sicht.
haimlich mort, werch und wort,
das erstort sälden hort,
ain klaffer, der sein knecht kaum wer,
der tut ym pitter swer.
ist denn der frum gescheid,
der sweigt, das lib icht leid
und hat geding wy ym geling?
sein mut ist ring, wy er betwing
mit weishait argen list.
dy mynn kumt auch gar swerlich an,
wa lib dem liben gutes gan.
y steter man,
y grözzer hat er herczen laid,
fremd sach dy tunt ym underschaid
und manent yn gar süzzer waid.
gar an mail stet er gail,
daz paid tail in dem hail
mit ganczen eren wurden fro
dy welt wil nicht also.
ain pöswicht went, der stet
tu, daz er geren tet,
so wild gevert den frumen dert:
wurd ym beschert, das yn ernert,
erst jüngt sich sein genist.
nu hoff ich, mein ding werd schir gut,
mich trostt ain liber wolgemut,
der mir paz tut
denn allez leben, das ich treib,
yn gab ein mynniklichez weib,
daz ich gesach ny zartern leib.
o wy gar wolgevar
ist dy klar, herczen nar,
der ich pin wa ich ymmer ker.
zwar ich gedenk doch her
an wermuts pitterkait,
dy manger mir berait,
sy sint gepur von der natur:
wermut ist sur, wy vast ich trur,
mein wolgemut mich frist.
nichts freuet mich für allez das,
das y mein hercz auf erd begert,
wer etwaz went da ny nichts was,
merk menklich, wy sich das verkert!
ain yglich pöser schalk der klaft,
daz pös von pös in pösem haft,
daz oft auz nicht wirdt etwas grozz.
als chlainen trost der klaffer hat,
daz er sein poshait waiz alain,
noch grözzer freud hat fru und spat
der frum, der waiz, daz er ist rain.
wer schälklich sucht, da nicht enist,
der äfft sich selb zu aller frist,
wann klaff von nicht ist warhait plozz.
wy möcht mir ymer paz gesein,
so schalk sich vecht in seinem strikch,
daz ym sein liegen kumt zu pein,
der mich verklafft hat oft und dikch.
so frew ich mich des falschen wichts,
daz er den frumen ist als nichts,
der went, ez leb nicht sein genozz.
mein hercz, pis fro, tu nicht also durch ymands dro!
wen fürchtest du, wer tut dir nu? sprich frölich ju,
frisch als ain gräslein abr als ee!
ich waiz, daz ez tut mangem wee,
der maint, ich wurd nicht frölich mee:
der muz noch des enpfinden
in kurzem zil, daz ich noch wil han freuden vil,
dy sein hercz dert und mich ernert, so sein gevert
so lästerlichen wirdt genaigt,
daz man sein snallen ym geswaigt;
der judas kchus mir freuntlich zaigt,
der wirdt den angel slinden.
gescheid ist neid, den ich da leid: ich reid
den mandel gen dem wind, pis ich enpfind
der sunnen glancz, der gar und gancz den alefancz
den schelken kan enpleken.
gemüt, nu wüt durch frawen gut und hüt
dich fürbaz dester paz; merk neid und haz,
halt vesten syn, wann hyn ist hyn! kumt mir gewyn,
ich kan mich noch wol reken.
pfuch, verr hin dan, du falscher man! dein untreu kan
wol finden dich: das freuet mich; besunderlich
ist mein hercz pillich fro und gail
durch aller werden frawen hail,
ich hoff, mir werd yr trost zu tail
der allz mein laid kan stillen.
weiblicher leib ist laidvertreib, ain rainez weib
gibt senften trost, dy freuntlich kchost und mich erlost
von aller widerwertikhait.
weib ist ain süzzer nam für lait,
trost, wunn und freud; nu pis berait
durch rainer frawen willen.
ich ly mut ny, wy ez mir gy, wann y und y
ist mut ain sach für ungemach.
wold weiblich steur mit abenteur mir sein geheur,
so möcht mich laid nicht schreken.
gemüt, nu wüt durch frawen güt und hüt
dich fürbaz dester paz; merk neid und haz,
halt vesten syn, wann hyn ist hyn! kumt mir gewyn,
ich kan mich noch wol reken.
gut narrenweis ist halbe speis, dy ich verr preis
für weisen schalk, der seinen palk frizzt als der kalk.
dar umb ich freunt und gsellen pit,
daz sy mir frölich wonen mit:
freud ist mit eren ain gut sit,
der mir gevelt besunder.
ob dar zu kchall am pos hofgall, der ez missvall,
dem ist dest wirs, gelaubet mirs, versuchet yrs:
als pald yr frölich mit mir sint,
daz falscher hercz freud gar verswint,
mein freud mit euch noch freud gewint
kumpt hail, sich hebt noch wunder.
so pald nicht ald wird pös gewald; ich hald,
daz ich mit frumer diet mich freuden niet.
ju, aber dar, du frölich schar, lib frawen gar
süln yr hilf dar zu streken.
gemüt, nu wüt durch frawen güt und hüt
dich fürbaz dester paz; merk neid und haz,
halt vesten syn, wann hyn ist hyn! kumt mir gewyn,
ich kan mich noch wol reken.
ain liblich weib, der zarter leib ist laidvertreib,
fragt mich, ob ich
west yndert chain so eytel rain,
dy chainen tadel an yr het.
da nam ich war, daz sy so gar schön, wolgevar
von aigenschaft ist der natur,
daz alle zaichen yr figur
gepildet hant mit ganczem fleizz:
blaich, rot und weizz
gesach ich ny so wol geschiket.
kürcz, leng, höch, nyder, smal und prait,
lind, hert ist allz nach wunsch berait,
das mazz an yr gewürket hat,
daz yr allz ding recht wol an stat.
wy möcht dann mail an sölchem hail gehaben tail?
da zart von art
ist eytel gut, da muzz der mut
in sölcher zird sein vest und stet:
dy liblich frucht hat weiblich zucht und gancz zuflucht
all zeit zu aller guten sach;
sy ist am liblich ungemach,
yr lib mir all mein synn erstreut,
daz mich gefreut,
wann sy so mynniklich aufpliket.
( kürcz, leng, höch, nyder, smal und prait,
lind, hert ist allz nach wunsch berait,
das mazz an yr gewürket hat,
daz yr allz ding recht wol an stat.)
yr gut geperd an allz geverd nymt mein beswerd,
daz mir nach yr
ist wol und we, y me und me
mein hercz pey meiner seel sy tret.
der liblich hort mir weis und wort so gar erstort,
daz mich erstumbt yr liblichhait;
yr zärtlich form ist so gemait,
wy gern ich trib mit yr den schercz
als pald mein hercz
mit liber forcht ab yr erschriket.
sweig ich, so we mir armem man,
sag ich, so wirdt sy mir leicht gran:
wy ich das pest darinn betracht,
damit gan ich umb tag und nacht.
wann ich durch herczen lust beginn,
daz ich in künftig zeit besinn,
wy lib mir ist mein libste minn
und waz ich da von laids gewinn,
so krigt mein hercz dy widerpart,
warumb ich hab ain weib so zart
zu trost erwelt, der ich nicht wart
und pey ir sey als ez all vart:
das ist mir über mazzen hert.
mein hercz wil nicht sein wa ich pin,
so mag ich laider nicht dahin,
da ez mit hohen freuden gailt,
dy ez gar selten mit mir tailt.
seind mir so kurcze zeit lank ist,
wy tu ich dann dy langen frist,
da du mein libste frau nicht pist?
sölch fürsorg krenket mein genist.
so ich dich lang zeit meiden muzz,
daz mich nicht tröst dein liblich gruzz,
wer tut mir dann der sorgen puzz?
chain ander trost ist mir nicht suzz,
wann du hast mir all werlt erwert.
( mein hercz wil nicht sein wa ich pin,
so mag ich laider nicht dahin,
da ez mit hohen freuden gailt,
dy ez gar selten mit mir tailt.)
meins herczen aller libstez weib,
rat, wy ich dann mein zeit vertreib,
daz ich icht gar an trost beleib;
durch all dein güt mir dann verschreib
für senen ettwy manig zeil,
wenn mich verdrizz der langen weil,
daz ich damit kürcz rast und meil,
wy ich kum auf dy widereil,
daz mir dein anplik sey beschert.
schaff, daz mein hercz so gar icht krenk
durch seinen lust all mein gedenk,
dy ez mit freuden pey dir hat
und mich trostlosen ainig lat.
pey perlin und pey spangen
tar ich gesuchen nicht mein waid,
ez ist also ergangen,
daz mir ain mynnikliche maid
das hercz hub aus dem angen,
da ich sy sah in kytels klaid
so lustlich vor mir prangen
dort her mit gras von grüner haid,
daz allez mein belangen
ist syder her zu yr alain.
ich pin ir hold
umb liben sold,
ob sy icht wold,
des sy all zeit von mir gedecht,
das tät ich als ir aigner knecht,
wenn nyemand mag meins herczen qual
an sy allain gemachen smal.
ir anplick was verhangen
mit grüenem vor sunnen schein,
ir zöph von dikken strangen
lang, goldfar als sy süllen sein,
ir stiern hat umbfangen
smal bra und augen eytel fein,
pey rosenvarben wangen
ist ir mund als ain rot rubein,
ein grüeblein hat embfangen
ir kurcz kynn, ir zend sint klain,
ein schöne kel,
ein lauter fel
gancz lind und hel
hat mein besundre liebe dirn,
czway tütlein als zwo synwel pyrn
gehert, gepreut nach lust ze tal
sy ist lieb, schön, czart überal.
czu ir mit armen rangen,
das hercz gein hercz in freuden sprung
und das man als mit zangen
ped mund mit lust zesammen czwung,
das äss ich für all sangen.
ob mir an ir so wol gelung,
ich wolt mit ir nicht rangen,
ob sy mich lieblein überrung,
czwar ich begert der stangen,
wann mir gepeut die lieb, dy rain.
mein hercz erschrikt,
wenn sy auf plikt,
yr schön das schikt,
das ich gedenck, gewan nye weib
so czarten, mynnikleichen leib;
und hiet ich aller frauen wal,
sy wär dy liebst mir an der czal.
mein hort, mues ich mich von dir schaiden,
got geb dir gelück czu deiner vart,
la mich dir nyemand erlaiden,
gedengk, das mir nye liebers wart,
darumb solt du nicht vergessen mein
und la mich meiner trewen genyessen,
wann du mir mit treuen wilt sein,
so leb ich gar an als verdriessen.
ein laids wort:< gesegen dich got>
tuet mich an freuden krencken,
wann ichs von dir hör an spot,
so trawert alles mein gedengken.
und solt mein hercz ein wesen han
nach lust, das tät ich gern pey dir:
an dich mich nichz erfreuen kan,
vor aller werlt so liebst du mir.
ich hoff, wann du bedenckest das,
daz ich hab mein treu ain widergelt,
mich möcht doch nichz erfreuen pas,
wann liebt ich dir füer all werlt.
ein laids wort:< gesegen dich got>
tuet mich an freuden krencken,
wann ichs von dir hör an spot,
so trawert alles mein gedengken.
kain grosser gab wart nye gegeben,
denn seint dein hercz mein eigen ist,
mit dem wil ich mit trewen leben
und halden gar an falschen list.
wenn ich an senen gar verczag,
so wil ich den gedingen han,
was freuden mir das bringen mag,
wenn ich dich pald solt sehen an.
ein laids wort:< gesegen dich got>
tuet mich an freuden krencken,
wann ichs von dir hör an spot,
so trawert alles mein gedengken.
wir der fünfczehent an der schar
des hofgesind gar
des hofs czu salczburgk tuen hie kund
mit disem brief czu aller stund
den frawen, die uns haben verwunt,
das uns belangt ir herczen grunt
czu euch von sprechen mund czu mund;
das möcht uns machen wol gesunt,
wann also stet der liebleich punt,
als die sach hat erhaben sich,
das ewer trost mit lieblichkait
sol uns penemen herczen laid;
darumb sint euch an underschaid
czwar unsre hercz allczeit berait
mit ganczer trew an als gevär.
wir schullen sein mit willen stät,
wer des nicht tät,
den sol enpinden nyemand nicht,
er sey trewlos und gar enwicht,
gesellschaft ist also gericht,
das kain artikel sy nicht pricht;
ein schalkch verirret gar die slicht,
wie wol sölich dingk durch guet geschicht,
der volg ym unser keiner nicht,
den süll wir hassen vestiklich,
wenn wir sein purger sin unstet.
wer sich darinn erfinden lät,
der ge mit uns nicht in den rat,
mit recht man das erfunden hat,
das treugt nicht als umb am har.
fremd lieb sol uns nicht geben muet,
wie we es tuet,
do man enpiert der liebsten sach:
guet ist getreues ungemach
für pösen lust, der ye geschach.
ein yeglich guet gesell der lach,
der sich mit ganczer trew czu mach,
wann wankelmuet ist allczeit swach,
trewes hercz sein trew nye prach:
des well wir halten sicherlich.
die hantfest gar an argen list
in des keysers hof geben ist
hoch auf der alben in herbst frist,
da dreiczehenhundert jar hiet krist
und auch drey scilling an drei jar.
wenn ich betracht die gueten nacht,
die mir enpot ain mündlein rot,
und das ich ir des nachtes gedächt,
so wünsch ich, das ich wär ir knecht
und umb ir genad verdienen möcht
ein lieplein morgen grüessen:
söleich süessen möcht mir püessen
in herczen all melancoley.
ir edle art schön weipleich czart
kan mit gelimph wol treyben schimph,
das mir ir güetleich wort erscheust,
wann was man sust in freuden neust,
ir grues auch fast in herczen fleust,
den sy mit plikch bedewtet:
sy trewtet und enpewtet
gein armen und reich sich wandels frey.
pesunder hail wart mir czu tail,
guet nacht von ir, das liebet mir,
die nacht mues all nacht neuen sich
und mit gedencken frewen mich.
umb gueten tag ich gen ir czusprich,
das frewet mich füer smerczen,
ir scherczen liebt mir in herczen
das kan sy wol mit churthesey.
siech, hercz, dein trew, dein stätikait,
gedenk, wer dich verstricket hat:
so liebes lieb vor allem laid,
das nymmer an dir czergat.
ich han füer aigen gegeben dich,
do ich dich gänczleich lassen wil,
dasselb solt du herwider mich.
fraw, söleicher trew ich dir vergich
der ich dir sicher nymmer prich,
ich noch mein hercz an endes czyl.
wär all dys werlt gar aigen mein,
mit dem wurd ich dir undertan
mit ganczem guetem willen dein,
werleichen als sunne schein
durchleuchtest du das hercze mein,
das dir nicht wencken kan noch wil.
du wirfest und bestrewest mich
mit liechten pluemen hymelfar,
mit süessen worten besenft du mich,
der ich tägleich wart und pin.
das macht dein güet und guet gestalt,
das du mich freuest also ser,
du hast mich czwar mit ganczem gewalt
tägleich umbefangen her.
ich gein dir ker das hercze mein,
das macht dein guet und weipleich er.
wär all dys werlt gar aigen mein,
mit dem wurd ich dir undertan
mit ganczem guetem willen dein,
werleichen als sunne schein
durchleuchtest du das hercze mein,
das dir nicht wencken kan noch wil.
das macht dein güet und guet gestalt,
das ich mich tägleich czu dir ker,
dein liepleich plick und herczen schrikch
die machent mich gänczleich so her.
das ich dein nicht vergessen kan,
das macht dein guet und weipleich er,
du pist ob allen frawen schon
tägleich in meines herczen van
auf gestrekt auf liebe pan,
darczu nur mich dein guet betwingt.
wär all dys werlt gar aigen mein,
mit dem wurd ich dir undertan
mit ganzem guetem willen dein,
werleichen als sunne schein
durchleuchtest du das hercze mein,
das dir nicht wencken kan noch wil.
der teufel und ain klaffent schalkch
sint paid in einem lasterpalkch,
sy wunschent, das sich mänikleich walkch
in sünden kalk.
des mochten sy gelachen in yer fäust,
wie der teufel feintleich reuscht,
yedoch mir wierser ab dem klaffen gräst,
wann yere scharfe wort
sneident grüntleich umb das ort
und stiftent mort,
das do füer ist kain huet,
wenn all gesellen guet
dy sprechent:< tracz, du pöser swacz!>
so wurd der klaffer plaich und gel,
den ein gesell dersweiget so snell,
sust pläst ir einer lug als das mel,
ir czung ist hel
als ain mortmesser, das gesliffen ist.
zwar mich wundert, was sy frist,
man kent und wais ir pös verczagten list
und vindet sich yemer,
das in tewer ist guet und er
ye noch pis her.
ich wünsch in ungefell,
ain yegleich guet gesell
der wünsch mir nach und fluech in auch.
wer auf dem ruck trait zu vil
und yemer auf sich laden wil,
der fellt da hin in kurczem czil.
in sölichem spil
wirt oft ain falscher klaffer hin geschupht,
der vor laidleich wirt gerupht,
das er sein lebtag wassersnall sauft.
hofsleg dem nicht geczimpt,
der sich sein vast übernympt,
wenn wer hoch klympt,
ich main, das er hoch fall,
das tuet ein pös hofgall,
so all sein schimph wirt ungelimph.
planeten und die element
haben allen iren fleiß gewent
an die mich in herczen prennt;
sy ist genennt
ein liepleich pild füer trawren.
gewonhait kan sy machen guet,
sy maistert natüerleich muet,
man helt sich ir czu lieb in huet,
das man nicht tuet
durch kainen nachtgepawern.
solt ich die anders leren,
durch meinen dienst verkeren,
das tät ich gar ungeren.
sy kan gelymph mit eren
ye pas mit freuden meren,
das ich nicht mag enperen,
ich sey ir trewleich hold:
mein rechter sold
ist mir ye wol gefallen.
misstrew kan kraczen machen,
der eyfrer mues oft swachen
in herczenleichem achen,
wenn ein gesell wirt lachen,
der in den lieben sachen
vor vorcht darf nymmer wachen;
getrawen machent stät,
wer das tät,
der liebt sich vor in allen.
mynn ist ain hort mit sorgen vil,
des nyemand nicht getrawen wil,
die wal hab wir, mein trawt gespil,
secz selb das czil.
noch hab ich den gedingen,
sy tuet allczeit ein guetz an mir,
gevar gedacht ich nye gein ir,
so eytel rein ist ir begir,
das ich enpir,
was czweifel mir mag pringen.
das mir all klaffer lugen
und gern mich betrugen,
nach han ich des gehügen,
ob sy all kunst aus czügen,
es möcht ir falsch nicht tügen,
das sy mich pringen mügen
von meinem liebsten hort:
der klaffer wort
sint mir als pitter gallen.
misstrew kan kraczen machen,
der eyfrer mues oft swachen
in herczenleichem achen,
wenn ein gesell wirt lachen,
der in den lieben sachen
vor vorcht darf nymer wachen;
getrawen machent stät,
wer das tät,
der liebt sich vor in allen.
ich freu mich, das ich hab erwelt
mir ain, darnach maniger stelt,
dem sy von herczen wol gefelt,
doch ist gesellt
ir hercz czu meinem herczen.
ruech mänikleich, ob ich sey ain narr,
das ich mit manigem lauf, der parr,
und ich den vorlauf doch erharr,
das ich getar
erleiden wol yr scherczen.
sy ist mir nicht gepunden,
hailt sy mein sendleich wunden,
das hail han ich erfunden;
dien ichs czu allen stunden,
so ist mein laid verswunden,
das ich fremd den unkunden,
dem dester mynner wirt,
der sich verirt
mit freuleichen kallen.
misstrew kan kraczen machen,
der eyfrer mues oft swachen
in herczenleichem achen,
wenn ein gesell wirt lachen,
der in den lieben sachen
vor vorcht darf nymmer wachen;
getrawen machent stät,
wer das tät,
der liebt sich vor in allen.
o wie lieb jungkfrewleich gelimph,
o wie gar czart ist all ir schimph
in jungkfrewleicher jugent!
scham, czucht und eitel tugent
zierd wol ir jungkfrewleich gemüet,
mit guet behuet
in freudenreichem wandel.
gar kintleich ist ir handel,
wunsam in allen sachen,
dy roten mündlein lachen
sam rotes röslein prossen. ich wais kain freud, die mich pass helf,
recht als den edlen jungen welf,
dy mit den täczlein scherczen,
so gar mit rainem herczen
kumpt liebleich als ir tun czu feld
an meld mit seid,
schamrot und fro mit schricken.
ir jungkfrewleichs plicken
mir in dem herczen krewselt,
sölich lieb sich wiertleich hewselt
in allen meinen synnen verslossen. hercz, lieb, gemuet ist eitel rain,
kain falschait hat mit in gemain,
ir treten, tanczen, springen,
ir sagen und ir singen
ist alles jungkfrewleich bewart
all fart so czart.
ye mer sy schymphen, schallen,
ye pas mues es gefallen,
ir lieb kan söleiche freud geben,
und scholt ich ymmer leben,
es wär mir unverdrossen. la varen durch all dein weipleich er,
du aller liebster engel mein,
czwar es geschicht mir nymmer mer,
des gelaub, mein hort, mein hochster schein.
darumb secz ich mein trew czu pfant
dir ain und anders nyemand mer,
das solt du wol gelauben mir,
das ich dir dyen mit ganczer gyer.
czwar ich dich nicht verkeren wolt,
solt ich auf erd sein hundert jar,
ich mues dir ymmer wesen hold,
das solt du mir getrawen czwar.
dein lieb hat gar enczündet mich,
das ich an dich nit mag gesein,
wie verr und ich dich von dir pin,
so twinget mich dein liepleich schein,
der mich in dancken nicht verlät,
das solt du wol getrawen mir;
ich slaf, ich wach, nacht und tag
so tuet belangen mich czu dir.
czwar ich dich nicht verkeren wolt,
solt ich auf erd sein hundert jar,
ich mues dir ymmer wesen hold,
das solt du mir getrawen czwar.
wer lieb nye recht versuechet hat,
der möcht wol haissen mich ain gauch,
ob in besluss der mynne rat,
ich hof, das wesen geschach im auch.
czwar es wär schad, das manigem man
von lieben frawen geschäch ein freud,
wenn er sein nicht kund recht verstan
darumb mir lieb nyemand ab erdreud.
czwar ich dich nicht verkeren wolt,
solt ich auf erd sein hundert jar,
ich mues dir ymmer wesen hold,
das solt du mir getrawen czwar.
pelangen ist ain pitter smercz,
wann fremder schercz
in freuden nicht czu herczen get;
mich wundert, das ain sendleich hercz
in söleicher pein das leben hat,
wann die vergangen selikait
ist anders nicht wann herczen laid,
so man ir mues enperen.
also geschiecht auch laider mir,
seint ich enpier
des, das auch mich gefreuen mag:
o trawt gesell, wär ich pey dir,
gedenck ich sendleich nacht und tag,
so hiet ich wunn und freud mit hayl,
das nye wart mensch auf erd so gail
und doch allczeit mit eren.
lieb czuversicht tuet mir so wol,
ob ich noch solt
an sehen meiner augen trost,
so wär ich ganczer freuden vol,
wann das enphahen mich erlost
von langem laid in kurczer stund;
des freu( ich) mich in herczen grunt
und tet nye dingk so geren.
ich pin ellend, doch freu ich mich
und hoff auch hin allczeit für sich,
ob yemand des erparmen will
under allen rainen frawen czier,
sy bedenken güetleich meins herczen gier:
die leng allain ist mir czu vil,
ich han gehoffet manigen tag
auf genad, ob mirs geschehen mag;
geschicht mir nicht genad, ich habs füer trach
und wil darumb kain freud nicht lan:
vil trawren ist czu nichte guet.
wer wais, was mir noch werd czu tail
oder was mir möcht czu guet geschehen?
prawn, rot und weis wart mir nye fail,
czu farben han ich mich verpflicht,
ob yemant das verdryessen tuet.
die farben wil ich dir beschaiden,
die sol mir sicher nyemant laiden,
darinn so laß ich vinden mich:
prawn: muet, rot: lieb, weis: gueten wan.
ich hoff, das mir noch werd czu lon,
darnach mein hercz lang senet sich.
geschäch das, so wurd erfüllt mein gier
und erfreut das hercze mein,
vil trawren wär mir dann unmär,
wann sy mich tröst, ein frewlein vein,
allererst so wär mir wol ze muet.
wer wais, was mir noch werd czu tail
oder was mir möcht czu guet geschehen?
prawn, rot und weis wart mir nye fail,
czu farben han ich mich verpflicht,
ob yemant das verdryessen tuet.
hiet ich ir huld wem lieb, wem laid,
des acht ich nicht auf meinen aid,
ob mir darumb yemand auch trüeg neid,
des acht ich sicherleichen klain;
geleich wolt ich sy mit trewen main
und dienen ir czu aller czeit.
in engels weis meins herczen trost,
das ist ein werds weipleich pild,
ir mund liepleich und freuntleich kost,
wann sy ist tugentleich und darczu mild:
eilende wend, liebes frewlein czart!
wer wais, was mir noch werd czu tail
oder was mir möcht czu guet geschehen?
prawn, rot und weis wart mir nye fail,
czu farben han ich mich verpflicht,
ob yemant das verdryessen tuet.
traut allerliebstes frewlein czart,
nach dir belangen tuet mir we,
deiner freuntleichen gnaden ich allczeit wart
hincz an mein end, ge wie es ge.
ich pitt dein güet, czart liebster hort,
dein genad tue mich bedencken,
mich tät frewen ain freuntleich wort
in treuen sunder ane wenkchen,
ich hab mich czu gefangen dir
ungepunden, fraw, das ist mein klag,
pint mich mit deines herczen gier,
das ich von dir nicht wenken mag.
mich hat betwungen dein gestalt,
das ich kainer andern nicht mag haben acht,
mein getrawen czu dir ist manigfalt,
das sich mein hercz ser czu dir gacht.
du hast mein hercz, hiet ich das dein,
kains wunsch lebt ich nye lieber czeit,
das mir der wechsel wurd kürczleich schein,
daran doch ye mein hofnung leit.
ich hab mich czu gefangen dir
ungepunden, fraw, das ist mein klag,
pint mich mit deines herczen gier,
das ich von dir nicht wenken mag.
füer all dys werlt hab ich erwelt
czu trost meim senden herczen
aus allen frawen herdan geczelt:
des günn mir, fraw, czu scherczen
nach deinem gefallen wie du wilt.
hort, ganczer trew ich dir vergich,
der czyler hat mich auf dich geczilt,
des mag dein guet wol erfrewen mich.
ich hab mich czu gefangen dir
ungepunden, fraw, das ist mein klag,
pint mich mit deines herczen gier,
das ich von dir nicht wenken mag.
am gelügkleich jar nach deiner gier,
das daz mit hail volkom an dir,
des wünsch ich dir, fraw, unverkert,
wann du pist wol von schulden werd,
das gelügkleich hail dein pfleg all frist.
ich geb dir gern, wunschleich weib,
czum newen jar hercz, muet und leib,
so ist es vor in deiner gewalt;
domit gepeut, schaff, tue und halt,
wann es ain dein aigen ist.
dein lieb gestalt bringt mich darczu,
das ich fremd lieb auch meiden tue,
auch kan mir nyemand machen wend,
ich peleib dir recht dienstleich an end,
wenn du meiner freuden ursach pist.
sie chanst du mir halden trew und er?
er ja gern, wann ich pin aigen dein.
sie lieb, sin und hercz nicht von mir ker.
er das sol mit ganczen eren sein.
sie dein wirdikait mein hercz betwingt,
das nyemand dich von mir verdringt.
er ich beleib dir stät an falschen rat.
sie lass mich aus deinem herczen nicht!
er kain untrew dir von mir geschicht.
sie das ist ain er mit gueter ler.
sie klag mir ellend wo du pist!
er warumb des nicht, trawt seligs weib?
sie lang czeit hab ich in kurczer frist.
er wann ich dich meid, mein laidvertreib.
sie ich trost für all czweifel dir,
mein hort, getraw niemand pas dann mir!
er wann das ist guet und pringt mir muet.
sie lass mich aus deinem herczen nicht!
er kain untrew dir von mir geschicht.
sie das ist ain er mit gueter ler.
sie lieb, wiß, das dir mein hercz getrawt.
er ain tag an dich ist mir ain jar.
sie chain freuntschaft mich gein dir nicht rewt.
er ich kan dein nicht vergessen czwar.
sie du pist mein höchstes hail auf erd,
hilf, das mir auch nicht liebers werd.
er dein weipleich czucht pringt mich czu frucht.
sie lass mich aus deinem herczen nicht!
er kain untrew dir von mir geschicht.
sie das ist ain er mit gueter ler.
ju ich jag nacht und tag
mit dem herczen was ich ymmer mag
nach der liebsten, schönsten frawn dy ich trewleich trag
in den synnen, was ich ymmer sing oder sag.
sy hat mein hercz verhawen also ser,
das ich zu trost pis her
anders nicht beger, wann ye mer
kan sy beginnen freud noch weiser ler,
das ir schymphen, scherczen, schallen
kainem frumen mag mysvallen,
wann es ist so eytel guet,
mit gelymphen wolbehuet,
das es wol dem herczen tuet.
solt ich die nicht geren schawen,
die allen wunsch hat an dem leib,
das ich gesach auf erd nye lieber weib?
gar klar ist ir har recht als gold gefar,
krawse löcklein liepleich gar
dekken schon der dieren stieren;
die ist völlig unverplichen,
smal gestrichen sint ir pra mit fleis,
falckenaugen, wänglein rot und weis.
schricken schicken kan ir weipleich plicken,
neigen, sweigen czieret ir frewleich czucht,
darczu kan die edel frucht
süesleich, grüesleich czu den liebsten sachen machen lachen.
das nicht ir anplick wirt verstelt,
auserwelt ist ir näslein, schön gepogen,
örlein gar subtil und gesmogen,
ir mund ist geröttet, zändlein klain,
ungenöttet als helffenpain,
schon gespalten ist ir kynn,
dy mynn darinn kan beczaichen edel weipleich synn;
oben in der hewt gelider trewt,
klain geswollen, hert gedrollen ir tütlein sint
lind, händlein, ärmlein ir langk
hat sy pey smalen langen seiten,
sust all tail hant gelük und hail
ynnikleichen, mynnikleichen,
schön polieret, durch visiert.
des mues ymmer haben dangk die lieb natur,
dy pildet söleich figur,
schol wol leben geben
jugent, mugent, tugent in wertleichen czeiten:
so mag sy erwenden laid
mit ganczer freud. ir beschaid
hiczet, fröret, stiftet, störet, weiset, töret
mich ellenden wo ich pin;
söleichs wunder hat besunder lieb czu lieb do hin.
suech ich allen lust vor mir,
yedoch ist mein hercz allain pey ir,
wie das ich ir lang enpier,
noch gedenck ich mer wan czwier
an die leczten wort,
die czu mir sprach mein liebster hort
mit dem stillen gueten willen:
o leiden, meiden, herczen trawt gesell!
darumb ich ye gerner stell
füer ungefell, das ich well
sy sehen fro, dy wol kan
tröstleich vahen an
freud, wunn, der ich nicht vermiss füer trawren.
hail( mues) wenden der klaffen schawren,
do mit ich pitt all gesellen: seit guet nachtgepawren!
vil maniger geud von sweigen sich
und ich lob reden dafüer allczeit,
nach red hiet ich gerichtet mich,
also wais ich nicht wie es leit.
ob ich sey wol oder übel daran,
desselben ich nicht wissen kan,
geding nert mich besunderwar.
ain liepleich wort in rechter main,
das ist ain hort von frawen rain,
das pringt muet, das sweigen nicht entuet.
red geit trost und darczu freud,
darumb ichs allczeit loben wil,
die klaffer ich damit nicht geud,
den wünsch ich laides mer dann vil.
red geit trost und machet lieb,
klaffen hat ein rechter dieb
das stilt freud und machet lait.
ain liepleich wort in rechter main,
das ist am hort von frawen rain,
das pringt muet, das sweigen nicht entuet.
wenn ich von einem gesellschaft west,
der man in offenleich zig,
riet( ich) in trewen darczu das pest:
das wär pesser dann ob ich swig.
darumb ich red czwar loben mues,
red machet laides und trawren pues,
wo mans in rechter lieb tuet.
ain liepleich wort in rechter main,
das ist ain hort von frawen rain,
das pringt muet, das sweigen nicht entuet.
wol mich wart, ain hübsches frewelein czart
hat mir gedient auf einer stat,
das kam mir czu allem guet.
ich dangk dir sicher, ob ich mag,
ich dangk dir sicher, ob ich kan.
ein e mich vieng, ein v mir wart,
verspat hat sich meiner füesse pfad,
ir enphahen geit mir hohen muet.
ich dank ir sicher, ob ich mag,
ich dank ir sicher, ob ich kan.
gefangen und gepunden hat,
als ich die allerliebsten pat,
das sy mich hiet in irer huet.
sy tets und wolts durch niemand lon,
sy tets und wolts durch nyemand lan.
hab aller czweifel aynen nicht,
ich wil dem geleichen nyndert han,
hercz, muet, gedangk und sin domit
wil ich dir, fraw, czu lecze lan,
wenn du pist sicherleich dy erst,
von der ich freud in herczen gewan.
ich traw dir wol, das du mich gewerst
und mich in herczen nicht verkerst,
wann ich mich dir am pesten gan.
ich wil darumb halt nicht geschaiden sein,
ob sich mein wesen schait von dir,
ewikleich pist du das mein
und traw auch, fraw, der güete dein,
du tuest also des geleichen mir.
du pist die erst an angefangk,
als ich dirs vor han gesait,
nu beleib dy leczt an abegangk;
seit sich mein wesen von dir schait,
tausentstund gesegen dich got!
mein liebste fraw, nu wünsch mir hail,
das ich mich schaid, das machet not,
doch beleibt dir das hercz an allen spot,
dein gueten willen mit mir tail.
ich wil darumb halt nicht geschaiden sein,
ob sich mein wesen schait von dir,
ewikleich pist du das mein
und traw auch, fraw, der güete dein,
du tuest also des geleichen mir.
mein liebste fraw, geselle guet,
schaid dich von mir als ich dich pitt,
man spricht: wer aus den augen, der aus dem muet,
des main ich sicherleichen nit,
des peleib an mir stät unde war.
des gib ich dir czu pfant mein trew
gar unverkert von jar czu jar,
die weil ich leb auf erden czwar
dein wil ich sein an alls gerew.
ich wil darumb halt nicht geschaiden sein,
ob sich mein wesen schait von dir,
ewikleich pist du das mein
und traw auch, fraw, der güete dein,
du tuest also des geleichen mir.
in lieber sach verporgen,
des abents und des morgen
läucht mir ain glanczer steren
in freuden und in eren
und ist getailt in sechs ort:
czucht, scham, gelimph, guet, wort und weis.
mein liebster, säldenreicher hort
ist also schon gepildet,
das er mir mänchleich wildet
und pin im czäm allain.
und wart ye stern feiner,
an czarten frawen scheiner
ist er mit liechtem prehen;
wenn ich in ansehen sol,
so freut sich alles, das ich pin,
swermüetikeit mues ferr dahin,
also hat lieb an lieb gewin,
wo lieb dy augen witert,
das hercz in freuden czytert,
do ist lieb eytel rein.
mein stern ist genennet
als venus, der da prennet,
wann er kan überglesten
mit seinem glancz dy pesten,
dy ich mein lebtag ye gesach.
darumb ich mich czu im versprach,
das lieb noch laid noch ungemach
mich von im nicht sol scheiden:
in mag mir nyemand erlaiden,
ich pin sein ungemein.
ich han in ainem garten gesehen
czwo rosen gar in liechtem schein,
ich sprich fürwar, ir liechtes prehen
hat durchfreut das hercze mein.
czu der ain so get ein a,
der andern hab der mues ich yehen,
wurd mir von ir ein freuntlich ya,
so geschäch mir wol und nymmer we.
wurd mir der rosen ein krenczelein,
darunder wurd ich nymmer gro,
sy durchfreut das hercze mein,
in irem dinst so pin ich fro.
ich lob sy füer des süessen mayen blüet,
wol für dy liechten rosen czart,
ir angesicht gibt frisch und hohen muet,
sy ist geporn aus hoher art,
gar adenleich wolgestalt,
( es ist) ir edle frümkeit
in meinem herczen genczlichen erwelt,
ir guet gepär ich underscheid.
wurd mir der rosen ein krenczelein,
darunter wurd ich nymmer gro,
sy durchfreut das hercze mein,
in irem dinst so pin ich fro.
vil edle ros, laß mich genyessen,
das ich dein stäter dienner pin,
ich sprichs fürwar, an als verdriessen
lob ich dich für dy liebst, dy mein:
du pist mein hort und auch mein trost.
ich dien dir, fraw, auf lieben gueten wan,
wann du mir wol gehelfen magst
swarcz und plau das macht mich fro.
wurd mir der rosen ein krenczelein,
darunder wurd ich nymmer gro,
sy durchfreut das hercze mein,
in irem dinst so pin ich fro.
traut fraw, dein güet
tuet, das ich wüet in heisser glüet:
ye mer ich mich vor senen hüet,
ye fester tobt als mein gemüet,
das ich dir sagen solt,
wie lieb, wie hold
ich dir vor mänikleichen pin,
wann tag und nacht so ist mein syn
czu dir do hin auf den gewyn,
ob ich umb dich verdienen möcht,
das du mir, fraw, als deinem knecht
gepeutest wes dein hercz begert.
den anfangk kan
ich armer man nicht vahen an:
was red ich vorhin ye besan,
darinn mir kunst und wicz czuran,
wann, fraw, dein lieb gestalt
tuet mir gewalt;
ye mer ich dich an siech,
ye mynner wais ich, was ich sprich,
so süesleich erfreut mich
dein czarter, wolgestalter leib,
darumb ich, allerliebstes weib,
tet gern was dein güet mich lert.
mein liebster hort,
sprich mir ein wort, das mir erstort
sölich senen, das mein hercz durchport;
wie lang es hat in leit gedort,
des möcht ein lieblich grues
mir machen pues
von deinem roten mund;
das wär ein seldenreiche stund,
dy mir tät kund in herczen grunt
dein freuntlich lieb czu guetem hail:
so wurd mein hercz in lieb so gail,
das dy lieb wurd allczeit gemert.
was ich hewer das jar anvach,
das get alles hinder sich,
ungefell das get mir nach,
des kan ich mich erweren nicht.
wolhin, es sol nich anders gan!
das ich das jar kain gelükch sol han,
das wil ich leiden gedultiklich.
wer czu gelügk nicht ist geporen,
an dem ist kunst und wicz verloren,
welichen weg er keret sich.
yedoch so wil ich nicht verczagen,
ich wil harren auf das leczt,
ich höret ye dy weisen sagen,
got tuet alle dink durch das pest.
wolt got ein geleicher schiedman sein,
so red ichs auf dy trewe mein,
es möcht noch wol geraten mir.
wer czu gelügk nicht ist geporen,
an dem ist kunst und wicz verloren,
welichen weg er keret sich.
wer alle dingk czu herczen seczt,
es ist nicht wunder und wirt er gra;
hercz, muet und sin wirt im geleczt
und volget allezeit im hinnach.
seint ich mich des besinnen kan,
so wil ich alles trawren lan
und wil beleiben stät und vest.
wer czu gelügk nicht ist geporen,
an dem ist kunst und wicz verloren,
welichen weg er keret sich.
in aller werlt mein liebster hort,
pedengk dy lieben, süessen wort,
die mir dein trew so lang versprach,
ee ich dir doch der lieb verjach,
dy ich ye geren halden wil,
tuest du als mir dein trew verhies:
ee ich dich lies, ich wolt ee kummer leyden.
mich dungket, wie unstätikait
dein hercz hab anderswo gelait,
und wurd ich des yndert gewar,
ich müest mich dein verwegen gar,
wenn untrew ist mir ein hertes spil;
pedenk dich recht in söleicher maß,
halt oder laß czu ainem tail dy paiden.
wiß, das ich mich ungern schaid,
wann es tät meinem herczen lait,
wann ich wär gern trew und stät,
ob es dein güet herwider tät,
so ist der peyweg gar czu vil;
doch wenn dein guet ist genczlich rein
czu mir allein, ich wil dich nymmer meiden.
mein höchste freud gibt grosses laid,
seit ich mich schaid von süesser waid,
dy mein hercz nert in guet gefert:
gedengk, wo wart ye laid so hert?
seint schaiden mir all frewd erwert,
dein trew nicht czwifeltikleich dert,
das ich an dir mit leiden han.
wann was czu leiden mir geschicht,
mein allerliebste czuversicht,
so wart mein leiden nye so gros,
dein leiden käm mir näher.
rot, weis und swarcz dir des vergicht,
das ich mich anders nicht verpflicht,
mit röslein springens nye verdros,
mir sey czu dir noch gäher.
bis fro für unser paider tail,
mein höchstes hail( ganz one mail),
wann ich wil ee, das mich bestee
das laid allain, wie es mir gee,
...
... yemer yemer
mich freut, so pist du leidens an;
wann was czu leiden mir geschicht,
mein allerliebste czuversicht,
so ward mein leiden nye so gros,
dein leiden käm mir näher.
rot, weis und swarcz dir des vergicht,
das ich mich anders nicht verpflicht,
mit röslein springens nye verdros,
mir sey czu dir noch gäher.
mein trost, der all werlt übertrift,
mit deiner schrift mich wider stift,
seit schaidenleich mort mich hat erstört,
dein liebster hort und plick mein hercz durchport,
das( ich) oft ge ain an ein ort,
das ich besinn dein weis und wort,
geleich als ich dich dort säch lieblich stan.
wann was czu leiden mir geschicht,
mein allerliebste czuversicht,
so ward mein leiden nye so gros,
dein leiden käm mir näher.
rot, weis und swarcz dir des vergicht,
das ich mich anders nicht verpflicht,
mit röslein springens nye verdros,
mir sey czu dir noch gäher.
weib, aller freuden überkrön,
bedenck dein er, dein lieb, dein schön,
seit wort und werch und süeß gedön
dir dynet umb liepleich mynn,
der oft ein guet gesell begert,
dem laid wär, das er dich entert,
so ein durch triben schalk dich lert
unstät mit seinem pösen, falschen synn.
merck auf sein tügk: dein guet gelück
welt er ab sneiden dir mit leiden,
den gescheiden solt du meiden,
sein märterleich gestalt
wirt nymer fro, wenn so er übel tuet.
du raines weib, darumb beleib
vest an dem stäten, der von räten
noch von täten...,
wie in haist dein gewalt,
gefreu das hercz dein, dein er bringet muet.
ein schalck der klagt, sein liebe fraw
dy laich in hye und anderswo;
sölich klaffen möcht mich machen gro,
wann ainer spricht, dy laicht mich.
wie weib gelaichen müg den man,
der sach ich nicht erdengken kan,
seit ainem weib stet übel an
ich vorcht, sy hiet gelaichen sich.
schalck, antwurt mir: solt aine dir
so törleich wagen freunt und magen,
dy gar taugen umb suy fragen,
wie sy ir er behalt,
vil wäger wär dein haut auf einer gluet.
du raines weib, darumb beleib
vest an dem stäten, der von räten
noch von täten...,
wie in haist dein gewalt,
gefreu das hercz dein, dein er bringet muet.
seint süesser anfangk wirt so swär,
weib, hochgelobte creatur,
pis fro und gail, so ein schalkch trawer,
das er icht geud von deinem laid.
wye leicht dein lieb ein freud nu füegt,
sein falsch hercz des nicht begint,
wilt du nicht mer, sein czung dich rüegt,
darumb pey czeit dich von im schaid.
du edler, weibleicher nam,
vermeid solich affen, dy so vil klaffen,
wann sy gaffen wye sy schaffen
dein laster manigfalt,
wol freud füer laid( bringt mir dein muet).
du raines weib, darumb beleib
vest an dem stäten, der von räten
noch von täten...,
wie in haist dein gewalt,
gefreu das hercz dein, dein er bringet muet.
ein blüemlein in sechs art getailt,
plau unvermailt
bedewtet gancz beschaidenhait,
verswigen und auch stätikait,
willig, warhaftig trew berait:
kein plüemlein mir nye lieber wart;
es ist mir trawt, es ist mir czart,
meins herczen liebste augenwaid.
ich fleis mich sicher des allweg,
das ich mit ganczer trew sein pfleg,
mein synn sint all czu im gericht. ich han mir es czu trost erwelt,
lieplich geselt
pin ich und es in söleicher maß,
das ich durch es tuen und auch laß;
dohaim, ze kirchen und czu straß
ist mir mein pluemlein lieb und werd,
es ist meins herczen lust auf erd,
nyemand gedenk, der mir es laid.
ich fleis mich sicher des allweg,
das ich mit ganczer trew sein pfleg,
mein synn sint all czu im gericht. es ist so mynnikleichen glancz,
rain eytel gancz,
so ich ye lenger( es) an siech,
ye mer czu sehen lust es mich;
mein pluem ist so waidenleich,
das es nicht lieber mocht gesein,
es tröst so wol das hercze mein,
das ich mich nymmer von im schaid.
in meinem herczen stet sein stam,
sein werder, hochgelobter nam,
der haist: plüemlein vergis mein nicht. ich wünsch dir hail und alles guet
czum newen jar, mein liebster hort,
darczu gelück was freuden tuet
nach allem wunsch, liebs fräwlein czart,
das dich als we vermeiden sol,
wann du pist aller tugent vol;
und traw auch, fraw, deinen genaden wol,
das du allczeit gedenckest an mich.
vor aller werlt pist du allein,
die mir in herczen freuden geit,
ich will dein aigner dyenner sein,
verswigen, stät czu aller czeit,
darczu mich twingt dein trew so gar
in aller werld wo ich hinfar,
und sprich an allen czweifel czwar,
dein güet mag nicht verpergen sich.
mein stäte trew, dienstleichen muet
behalt ich dir und nyemand mer,
und wär ich pesser dann vil guet,
dein wirdikait ich nicht verker;
mit rot und swarcz ich warte dir
nach deinem pot, des traw auch mir
und hoff nach lust, meins herczen gier,
dein genad wirt liepleich trösten mich.
ein czärtleich, liepleich angesicht
schenckt mir mein liebster trawt gesell,
ich han mich auf dy fart gericht,
das ich dich kürczleich sehen well;
darumb gib mir guet potenbrot:
ich pring dich czu ir selber haim,
ich wil mich vinden, das tuet not,
pey nyemand dann pey ir allein.
wie kaum erpait ich deiner wart,
wie mich enphahen wil dein güet,
das du, mein allerliebster hort,
gefreuest als mein gemüet,
das gancz pey dir gewesen ist,
wie ich pey dir nicht mag gesein,
des du allczeit gewaltig pist,
wann ich pin nyemands mer dann dein.
ich han dich lieb gehabt pisher
und ist mir lieb erst worden new,
du liebest mir tausentfeltig mer,
ye pas ye pas mit ganczer trew,
wann senen hat mich inne bracht,
das ich kain freud an dich mag han,
mich freut, das mir dein anplik nähet,
den ich von mir nye han gelan.
phuech, ruemer, lugner, klaffer,
du pöser laster schaffer,
du schalkhafter nachdraber,
das du tarst getreiben
den schimph pey lieben weiben!
du soldest ymmer beleiben
pey andern falschen czungen,
dy ye nach laster rungen,
wann judas ist dein aidgesell.
dir czimpt weder schimph noch schallen,
dein freud get von der gallen,
( wem möcht das wol gefallen)?
wer das an dir well spehen,
der sol dich recht an sehen,
so mues das mänikleich yehen,
das dein gesicht erschricket,
so dich der frum anplicket:
dein haupt das naigt sich czu der hell.
dein er ist gar verhawen,
du schiltest priester und frawen,
darumb wirt man dich schawen
in lästerleichen schanden,
schamrot in dyebes panden,
gefüert von schergen handen;
wer weib und priester schendet,
des leben pösleichen endet
in jämerleichem ungefell.
west du es recht, liebs frewlein czart,
wie aller wunsch gancz an dir leit!
ich main, dein geleich halt nye geporen wart
so lang dort her seit adams czeit
und nymmermer geporen wirt,
dy so recht schön sey geformiert:
dein leib mit klarhait ist geczierd,
des mag dein güet wol freuen sich.
was mir erfreuen mag mein gemüet
und liepleich haist und wesen kan
mit schön, mit gepärd, mit aller güet,
gesach dein geleichen nye kain man;
ward ye kain fraw umb schön geert,
des pist du tausentstund wol werd:
all schön hat sich an dir gemert,
das nyemand mag volloben dich.
ich wais, wie ich dich inne pring,
das mir kam mensch nye lieber was,
doch nert mein hercz ein guet geding,
ob( ich dich möchte sehen an,
das ich dir erzelt mein stäte treu,
die ich dir täglich trag an untreu,
dein lieb in lieb ist mir worden neu,
des laß, trawt fräulein, geniessen mich).
der herbst mit süessen trauben
mir mein hauben machet strauben,
so ich klauben wirt als ain tauben
mir czu ainem kroph manigen troph
aus dem koph, meinen schoph
machet waiben als ain toph.
söleich saft hat kraft
und schaft, das haft
mein czung, daz sy nicht klaft.
ain weil pin ich sangwineus
und secz mein synn wie ich beginn,
das ich gewynn dy lieben mynn;
darnach ain träg flegmaticus,
czam als ain schaf, ich slach noch rauf,
ich spring noch lauf, ich sicz und slaff;
dann fraydig als ain colericus:
ich schilt und swer mit starcker wer,
ain grosses her ich pald verker;
nu trawer ich melancolicus
schier in ain klaus hin gein garthaus,
in gotes haus ich leb in saus
allain und wain vast umb mein sünd:
sölich fünd erdengk ich, wann ich trungken pin.
ich het czu hannt geloket mir
ain falcken waidenleichen,
das hat verloren all sein gir
und tuet sich von mir streichen;
hiet ichs gepaist nach meinem muet,
es wär als wild nye worden,
das tet ich nicht und lies durch guet,
darumb han ichs verloren.
es ist mir worden ungeczäm,
das tut mir we in herczen,
gar übel ich im des gan,
es kund wol wenden smerczen.
west ich sein strich, ich volgt im nach,
ob ich es möcht gewynnen,
chain vederspil ich nye gesach,
das sich tät mynner swingen;
( es wust sein vart wie weit es gieng)
und hat sich doch verflogen
mit einem trappen, der es fieng,
der hat mein fälklein betrogen.
hiet ichs gepaist nach meinem muet,
es wär als wild nye worden,
das tet ich nicht und lies durch guet,
darumb han ichs verloren.
nu traw ich allen waidgesellen,
die habent mirs versprochen,
das sy den trappen paissen wellen,
pis das ich werd gerochen;
fürbas ich mir stellen wil
allain nach edelm vederspil,
das sich nicht tuet verfliegen
und kainen fürbas betriegen.
hiet ichs gepaist nach meinem muet,
es wär als wild nye worden,
das tet ich nicht und lies durch guet,
darumb han ichs verloren.
wer ich ain stund, das ich von mund
czu mund nach lust gereden möcht
der allerliebsten frawen mein,
so tät ich doch, das nicht mag gesein,
als ye vorher das jugent jar;
do dient ich ir mit trewen czwar,
sust send ich wort und werch do hin,
das duncket mich gar ein tummer syn,
do ainer wort und werch hinmas,
so mag ich laider yeczunt nicht pas.
nu traw ich ir, sy harr auch mir
als ich tuen, ir treuer knecht;
und was ich freuden nu erspar,
die tuen ich all zusammen gar,
söleich grosse synn bringt frewden trucz,
an sy kumpt mir kam liebe cze nucz.
...
...
...
...
und ware das vor mir so getraw,
das es mein sendleich pet bedenk
und mich der langen czeit ergeczt,
damit das jar mich hat beschäczt;
und prächt mich mit gelügk und hail,
das ich anplickt mein liebstes tail:
czwar ich vergäß der sorgen rast,
wann ich anplikt mein liebsten trost
und wolt ir dyenen gar an has,
der ich czwar vor nye vergas.
seint röslein, plüemlein manigerlay
und süesser vogelein geschray
hat mit im hin gefüert der may,
so mues ich mir umb andre freud an schawen,
dye meinem herczen sanfte tuet;
ich hoff, der herbst werd hewer so guet,
das mir von prawnen wolgemuet
ain krenczlein wurd von meiner liebsten frawen
und das ich mit ir darinn tancz,
das wir nach lust erwarmen.
dy prawnen plüemlein sint so glancz
und machent all mein freude gancz,
wurd mir der krancz und lieber grues,
ich sprung, das sy mich haben mues
czu ir mit paiden armen.
das wolgemuet hat all mein synn
mit ganczer lieb verwarren,
für allen dingen ich beginn,
wie ich das krenczlein schier gewin:
wurd mir darinn mein will erlaubt,
es käm doch nymmermer von meinem haupt
und muest auch selten darren.
dye plüemlein stent czum freuden tal,
ir puschlein das ist nyden smal
und oben prait nach rechter wal,
mit ganczem lust gekrispelt und gepogen,
ain yegleich ungemüeter man
wurd fro, säch er das kränczlein an,
sein kraft vil wunder prüefen kan:
in czwai gepirg hat es sich schon gesmogen,
die sint schneweis und flinsigk, hert,
füer fräueleich betriegen
wär mir das hail von ir beschert,
das sy des kränczleins mir nicht wert,
das recht gevert ich darczu wais;
und solt mir ymmer werden hais,
mir müest daran gelingen.
das wolgemuet hat all mein synn
mit ganczer lieb verwarren,
für allen dingen ich beginn,
wie ich das krenczlein schier gewin:
wurd mir darinn mein will erlaubt,
es käm doch nymmermer von meinem haupt
und muest auch selten darren.
der pfeiffen und der saiten klangk,
tichten, sprechen und gesangk
und aller abentewer anefangk
wirt durch das kränczlein willikleich gewunnen;
der würczer mues sein freuden fol,
der wolgemuet recht graben sol,
es tuet vor allen dingen wol,
der man erdencket czu freuden und czu wunnen;
und wolt es mir mein liebste fraw
czu guetem hail versprechen
und näm ir freud czu geleichem tail,
so wär nye man auf erd so gail,
mir wär nicht fail das kränczlein fein,
des sol sy von mir sicher sein,
ich wolt irs nicht czuprechen.
das wolgemuet hat all mein synn
mit ganczer lieb verwarren,
für allen dingen ich beginn,
wie ich das krenczlein schier gewin:
wurd mir darinn mein will erlaubt,
es käm doch nymmermer von meinem
und muest auch selten darren.
kund ich nach lust erwunschen das,
daz hewt auf erden ye was,
das müst voran ir aigen sein;
und west ich was ir hercz begert,
das müest sy von mir sein gewert,
solt ich darumb nu leiden pein;
und wer mer geit dann er selber hat,
dem selben mag man nähner nicht.
ich wil ir wünschen frue und spat
alles das ir hercz begert und siecht,
das sey allezeit ir anefangk
czu guetem jar, das jar ist nicht langk;
und das ich pabst und keyser wär
gewaltig aller kristenhait,
das wär mir ynnikleichen unmär,
der gewalt müest ir sein berait,
ich hof, sy gehilt in an geverd,
wann sy hat darczu gestalt und geperd.
und hiet ich aller werld gewalt,
darczu der hayden jung und alt
und auch das mer czu stillen
und all tyerlein czam und wild,
darczu der plüemlein in dem gevild,
es gieng nach irem willen;
und das es nach irem willen ergieng,
so wolt ich froleich wesen,
wenn sy den wunsch von mir enphieng,
so wär mein hercz genesen,
wann ich ir wünsch nacht und tag
wie ich ir es alles erwünschen mag.
und das ich pabst und keyser wär
gewaltig aller kristenhait,
das wär mir ynnikleichen unmär,
der gewalt müest ir sein berait,
ich hof, sy gehilt in an geverd,
wann sy hat darczu gestalt und geperd.
und wär es müglich, das es sein solt,
das ich lies regen wann ich wolt,
darczu dy sunnen scheinen
und gewalt hiet aller küelen prün
und kunt machen schaten für dye sunn,
das alles laid müest verswinden:
das sey ir hewer czu dysem newen jar.
sy tue an mir recht wie sy well,
doch iren genaden ich wol traw,
sy mich laß sein iren armen geseln
und wünsch ane sundenvar
czu dysem new ein seligs jar.
und das ich pabst und keyser wär
gewaltig aller kristenhait,
das wär mir ynnikleichen unmär,
der gewalt müest ir sein berait,
ich hof, sy gehilt in an geverd,
wann sy hat darczu gestalt und geperd.
wie fremd ich dir pin, traut liebstes frewlein czart,
doch wiss, es wartt
mein hercz dir ain
und ist auch allczeit wo du pist,
gancz mein gedank gar an anefangk:
mein hercz dir gancz und gerecht trew trait
und tuet mich gänczleich aigen dein.
mein hercz hat sich in dich verspart
mit gueter art
liepleich und rain;
dich nicht enirrt kain arg list,
dein weipleich wird in eren czird
und tuet mich dich in ewikeit
( und tuet mich gänczleich aigen dein).
ich hoff, mein trew an dir behart
gar unverkart
an alles mail;
dich meiden mir czu mal abprech,
das ist mein klag, das ich nicht mag
pey dir gesein, das ist mir trewlich laid
und pringt mir werleich tägleich pein.
ich han gewart all dicz jar,
( das) mich anphahen well der may,
so erczaigt er sich gar sunderbar,
grüen, rot, swarcz, weis in manigerlay;
darunder stat ein plüemlein bla:
wo ichs hin ker so stet es da
und liebet mir in lieber ja
für alles, das ich ye hör und auch siech.
mir ist entsprungen aber das,
daz ich czu freuden aus derlaß,
das es mir pilleich lieber was
dy stund und dy czeit freuet mich.
ich wais kain czeit dy hübscher sey
wenn der may, dem sey also;
darunder stat ein blüemlein fein
in rechter hoch gewachsen do,
und das stet vest auf seinem plüed,
kein unkrawt geit mir gemüet;
hilf, werder may, da vor behüet,
so wil ich fröleich loben dich.
mir ist entsprungen aber das,
daz ich czu freuden aus derlaß,
das es mir pilleich lieber was
dy stund und dy czeit freuet mich.
den ersten veyol den ich vant
hewer in dysem merczen stan,
der abrill mich des wol ermant,
wie ich enphahen sol den mayen;
und wer mir das czum pesten czelt,
der sey mit mir ein maygesell
und helf mir vertreiben mein grosses ungefell.
...
mir ist entsprungen aber das,
daz ich czu freuden aus derlaß,
das es mir pilleich lieber was
dy stund und dy czeit freuet mich.
von sand marteins freuden
wolauf, lieben gesellen unverczait,
seit gemait in der freuden klaid,
lat sorgen und auch laid,
uns hat freude bracht
martein der milde man gesait:
wir und unser genossen,
dy grossen, dye klainen gemainen
süllen sein berait,
dy weil uns dy flaschen,
dy kondeln aus den vassen
gueten wein her trait
geus aus, schenkch ein!
seit willikomen, her martein,
lieber, czarter, trauter herre mein,
schenk ein uns den wein sunder pein,
das ir ymmer säligk müesset sein,
schenkch uns ein ein guetes trunkchelein,
das uns unsre wängelein werden fein!
wir süllen uns freuen, seit dy geschrift,
gueter gift, dy uns alle trift
mit grossen pechern schift,
kecker trencke stift
czu paiden wangen als der pfeift
mit langen, nassen krausen,
das pausen, das nymphen und schimphen,
das uns dy lebsen entslimphen.
wie nu, her appel,
her dytel und her träppel,
ob ir nu czu grift?
geus aus, schengk ein!
seit willikomen, her martein,
lieber, czarter, trauter herre mein,
schenk ein uns den wein sunder pein,
das ir ymmer säligk müesset sein,
schenkch uns ein ein guetes trunkchelein,
das uns unsre wängelein werden fein!
wer nu welle sein sand marteins gast,
sorgen last dy sey im als ein past,
er trinkch unmassen vast;
wann er gee gein rast,
er sweb als vor dem wint ein ast,
vast so well wir trincken,
das hincken dy czungen, dy lungen,
umb dy went gent tasten;
raich her den pecher
und laß uns aber czechen,
ob du icht mer hast
geus aus, schenk ein!
seit willikomen, her martein,
lieber, czarter, trauter herre mein,
schenk ein uns den wein sunder pein,
das ir ymmer säligk müesset sein,
schenkch uns ein ein guetes trunkchelein,
das uns unsre wängelein werden fein!
das sant marteins nacht nach werd volbracht
heint czu nacht, so han ich gedacht,
das uns werd gemacht
und auch hyeher bracht
alles das mein hercz hab ye gedacht;
so schieb wir in dy gense,
dy flense, dy kesten, dy pesten
und auch küelen wein;
trag her pey vieren
dy kütten und dy pyren,
ob sy gepraten sein
geus aus, schenkch ein!
seit willikomen, her martein,
lieber, czarter, trauter herre mein,
schenk ein uns den wein sunder pein,
das ir ymmer säligk müesset sein,
schenkch uns ein ein guetes trunkchelein,
das uns unsre wängelein werden fein!
ain radel von drein stymmen
martein, lieber herre,
nu laß uns fröleich sein
heint czu deinen eren
und durch den willen dein,
dy gens solt du uns meren
und auch küelen wein,
gesoten und gepraten,
sy müessen all herein!
mein hercz vor rechter lieb erschrikt,
wann es an siecht ir lieb gestalt,
mein freud sich senet oft und dikch
und mags nicht gesein: das macht mich alt.
ach, fraw, gedenck vor allen dingen,
daz mich nyempt freut dann du allain,
so mag uns paiden wol gelingen,
mit ganczen trewen ich das main.
zum newen jar so wünsch ich dir
hercz, leib und leben gar undertan,
desgleichen traw ich dir:
du pist vor aller werlt mein hort.
ich rueff all guet gesellen an,
das sy mir allezeit raten das pest,
mein sinn ich nicht betwingen kan
und han auch weder rue noch rest;
ich säch dann das, daz ich hiet geren:
dein wil ich allezeit sein gerecht;
irer genad mag ich doch nicht enperen,
wann ich pin stätes ir trewer knecht.
zum newen jar so wünsch ich dir
hercz, leib und leben gar undertan,
desgleichen traw ich dir:
du pist vor aller werlt mein hort.
der mon ist feucht und darzu kalt,
sein kinder sint also gestalt
dick, vaist, leib und augen clain,
släffrig und sint gern ayn,
si cläffen und sint lewnig,
ir vil sint übersewnig,
die mynn tut yn nit überlast,
wann freud ist yn ein seltsam gast.
mercurius hat synreich sit,
juristen, tichter und goltsmit,
stainmetzen, maler und muntzer gut,
warhaft getrew und milden muot,
reich lewt und wol geartet,
ir chunst auf hubscheyt wartet,
die red mit red verkern
und horent fromd sach gern.
venus die lert liebleich synn,
die allzeit reden von der mynn,
cluog singet schympflich wolgemuot,
ir schimpfen tuonkt maniklich guot,
mit tantzen, pfeiffen, saitten spil
si leben frölich wie man wil
und sprechent altzeit frawen wol,
da pey man sy erchennen sol.
der sunnen lewt sint springer,
stark lewt, steinwerfer ringer,
fraydig hayzz und lang gesunt,
si claffen vil zu aller stund
und vorschen allen dingen nach,
nach frömden langen ist yn gach,
si sind unten clain und oben gross
und yglicher ist nit ir genoss.
mars haiss und durr lernt criegen,
stein, rauben und liegen,
tieff augen und auch nyder pra,
geruompfne wang pozz hie und da,
die frawen und pfaffen schenden
und chain guot dinck volenden,
falsch geuder, ruomer gar von nicht,
durr pözz gestalt ist ir gesicht.
jupiter ist feucht und haiß,
sein tugent chain untugend wais,
frid machen fugen lieb und guet,
frisch, frölich und wolgemuet,
unverdrossen gar berayt
synt sy zu aller waydenhayt,
sy schamen sich was übel stat
und sint höflich zu gut tat.
saturnus durr und kalt geschickt,
sein kint aus durren augen plickt,
verzagt und unverstanden
und werdent als mit schanden,
dieb, spiler, morder, ungetrew,
got swerer gar an alle rew,
sy sint altzeit trunkenpolt
und werden den frawen nymer holt.