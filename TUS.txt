der tuginthafte schriber
ein sælic wîp mit vil wîplîcher güete,
guot unde reine, vil schoene unde hêre
welte mîn herze und erkôs mîn gemüete,
daz ich mit triuwen ir diene iemer mêre:
nû touc mîn dienest, mîn stæte, mîn triuwe alse kleine,
daz ich die nôt in dem herzen beweine.
sîn wil bekennen noch wizzen die swære
wie mich ir güete an den sinnen betoubet;
rîche unde sælig an fröiden ich wære,
wan daz ir fremde mich fröiden beroubet.
dâ meht ein lachen, ein blicken, ein friuntlîchez grüezen
mir sende swære vil sanfte gebüezen.
obe ich si lâze diu mîn herze twinget?
nein, ez verbiutet diu minne vil sêre;
von der mir sorge unde kumber entspringet,
die muoz ich minnen ie langer ie mêre:
mir ist diu liebe, diu guote, diu schoene âne lougen
lieb in dem herzen, vil senfte in den ougen.
für al die wunne, für alle die êre,
für al die fröide des froelîchen meien
gerte ich mir selben gelingen niht mêre
wan mit der lieben ein lieplîchez zweien.
wâ wart ie meie sô süeze, sô guot für die swære?
waz fröide bluomen ze brechen dâ wære!
sô rîchez wünschen, sô hôher gedinge,
sô wol gedenken, daz fröit mich vil sêre,
daz ist an fröiden mîn hoehste gelinge,
daz mîn gedanke mich machent sô hêre,
daz ich dem keiser an fröiden niht fuoz wolde entwîchen,
swenne ich gedenke an die vil minneclîchen.
wol im dem sîn lieb ze liebe ergât!
mich hât herzelieb in herzeswære brâht;
diu vil liebe, an der mîn fröide stât,
diu hât anders niht wan leides mir gedâht.
lieb und leide habent beide pfliht ûf mînen schaden.
owê leider, ich bin beider überladen.
swer nâch liebe schône werben kan,
wê war umbe wirt der liebes niht gewert?
dâ geschiht unbilde und wunder an,
sît er herzeliebes schône und eben gert.
sol verderben rehtez werben unde unrehtez niht?
wê den wîben von der lîben daz geschiht!
sît diu minne sinne blenden kan,
daz bekenne ich wol, mîn sin der ist ze blint;
diu vil liebe lât mich der niht ân,
des bin ich vor liebe tumb alsam ein kint.
sîn wil enden noch erwenden sende sorge an mir.
ich muoz sterben alde erwerben heil an ir.
ich stirb an dien besten fröiden mîn,
sîn enscheide von dem herzeleide mich.
sol diu nôt niht wol ein sterben sîn,
waz künd ân den tôt der nôt gelîchen sich?
nû behüete dur ir güete mich vor dirre nôt,
diu sô noetet unde toetet als der tôt.
sîst mir alze lieb, daz ist ein nôt,
diu mich hazzet alze sêre mangiu zît.
wirt es mêre, owê, daz ist der tôt.
mag ich tumber lâzen niht den tumben strît?
nein ich, niemer: ich wil iemer ir genâden gern
unde undulde dur ir hulde gar enbern.
minn ê was sô tiure daz man sie mit guote
niht kunde vergelden:
nu lât sie sich vinden vil dicke in dem muote
der wol stât ze schelden:
sist worden sô geile, swer sich ir wil nieten,
dem ist sie veile, kan er hôhe mieten:
bî selhem meile wils ab nu gebieten.
minn ê was ir friunden ze herte, ze hêre,
ze strenge aller dinge.
die dâ wîlent wâren ein houbet ir êre,
die wigt sie sô ringe.
stæte unde triuwe die smæhet sie sêre;
des kumts in riuwe: waz ist des nu mêre?
ir site niuwe benement ir ir êre.
minn ist ir gewaldes hin hinder gedrungen,
geneiget ir êren:
die sie wolde twingen, die sint unbetwungen.
die hôhen, die hêren
die hât sie gebunden: nu hânts sich dien banden
vaste ûz entwunden mit herzen, mit handen.
wils einen wunden, der kan daz wol anden.
dô sir spilgesellen verkêren begunde,
dô wart sie bekrenket.
an den al ir êre stuont ê zaller stunde,
wie sie den nu wenket!
ir stricke die bunden ê verre unde wîten,
daz ir niht kunden die starken gestrîten:
nûsts überwunden geleit an die sîten.
wê waz sprich ich tumber, daz minne sich lâze
verleiten mit guote?
nein, ez ist unminne diu vert in unmâze
mit wankendem muote:
der stên ich ze vâre unde prîse sie kleine.
minne diu klâre, diu süeze und diu reine,
diu ist zewâre frî vor allem meine.
guoten wîp, wol iuch der êren!
swar ir welt mit güete kêren,
dân ist nieman alse guot.
nûst des nôt daz iuwer güete
vor unfröiden uns behüete:
wir sîn anders unbehuot.
sorge strîtet sêre,
trûren michels mêre
wie sie fröiden uns behern:
daz sol iuwer güete wern.
ir vil sældenrîchen frouwen,
lât uns grüezen an iu schouwen,
lachet guoten friunden sô
daz sie mit iu lachen müezen.
iuwer lachelîchez grüezen
machet sendiu herzen frô.
wie spilt heide und ouwe
gen des meien touwe!
noch baz mag ein sælic man
lachen den ir lachet an.
beidiu grüezen unde lachen
daz sult ir dem muotes swachen
vor verbergen, dast mîn rât.
waz frumt liehter schîn den blinden?
waz touc tôren golt ze vinden
der ûf golt niht muotes hât?
guotes wîbes hulde,
goldes übergulde,
diu enzimt dekeinem zagen:
niemer müeze er sie bejagen!
wol im waz er sælden vindet,
des ein wîp sich underwindet
diu wol kan ein wîp gesîn!
mir tuont wol von ir diu mære.
sprechet danne wie dem wære
dem ir güete wurde schîn,
unde ir gruoz, der süezen.
sît ir süezez grüezen
süezet alse rehte wol,
sost ir trôst genâden vol.
mirst ein wîp in mînem muote
liep und wert vor allem guote,
der ich iemer dienen wil;
swie sich endet mîn gelinge,
mir geheizet mîn gedinge
von ir lieber dinge vil.
gen ir süezen güete
fröit sich mîn gemüete
sam diu kleinen vogellîn,
sô sie sehent den morgenschîn.
minne, ich wil dich iemer êren
durch die tugende der du pfligest,
maht du mîne frouwen lêren
mînen muot: dâ mit gesigest.
mache uns eine fröiden rîche
mit ein ander: wie gelîche
dû mich danne wigest!
minne, lâ dich niht betrâgen
einer frâge der ich dich
muoz dur ander liute frâgen
- die hânt sô gefrâget mich -,
wer du sîst und waz du kunnest.
ob du mir iht sælden günnest,
daz sag unde sprich.
minne, ich wil dir iemer singen,
ich wil dîner helfe leben,
maht du mir ze friunde twingen
die der dû mich hâst gegeben,
sô geloube ich daz du, minne,
bist gewaltic küniginne.
mache ez allez eben.
minne, in kan dîn niht vergezzen,
mit dir ringe ich elliu zît.
nieman lebt alsô vermezzen
der an dir behabe den strît
den du strîtest, wan mîn frouwe:
die grôz ungenâde schouwe,
waz sie sorge uns gît.
minne hieze ich, swâ man funde
einen funt; sich waz daz sî:
mannes munt an wîbes munde,
sint siu gar vor valsche frî.
swâ sich zwei alsô vereinen
mit ir hübscheit und daz meinen
wol, dâ bist du bî.
winter, dû kanst swachen
die vil liehten lobelîchen zît,
sumerlîchez lachen
gar von dîner krefte wüeste lît.
dîner kunft wær ich verzaget,
wan daz noch ein sælic wîp mîn herze in hôchgemüete jaget.
sælic wîp, dîn êre
jaget daz herze mîn in hôhen muot.
ich fröi mich des sêre
daz man saget, dû sîst schoene und guot:
dîner güete ich nie bevant,
aber dîn wîplîch schoene diust mir, sælic frouwe, wol erkant.
obe in rehter güete
mich dîn süezez mündel lachet an,
sô muoz mîn gemüete
gen dir, frouwe, in hôher wirde stân.
lache ein wênic, rôter munt,
mir in friundes güete: daz ist mîner fröide ein hôher funt.
frouwe, mînes herzen trôst al eine,
fröide und wunne mîner zît,
wær dîn fröide grôz, dîn jâmer kleine,
daz liez ich gar âne nît.
al dîn klage ist mir gemeine.
ouch sô müet mich iemer sît
sorge diu dir nâhe lît.
wes sold ich mich fröiwen alse sêre?
jâ hoer ich die besten klagen
daz man fröide uns wîben gar verkêre;
des muoz ich vil gar verzagen,
sît nu trûren ist ein êre,
sô wil ich mîn herze tragen
nâch den fröidelôsen tagen.
frouwe, ich weiz wol daz ir sît betwungen
von dien jungen mit gewalt.
wan die alten die nâch fröiden rungen
die sint nû an fröiden balt.
bî den alten mac man jungen,
bî den jungen wirt man alt,
wan ir sorge ist manicvalt.
ez ist in den walt gesungen
daz ich ir genâden klage
diu mîn herze hât betwungen
und noch twinget alle tage.
mir ist sam der nahtegal
diu sô vil vergebne singet
unde ir doch ze leste bringet
niht wan schaden ir süezer schal.
wîp vor allen guoten wîben,
lâ mich dîne hulde hân:
bî dir möhte ich frô belîben,
stüende ez dînem willen an.
gip mir, frouwe, hôhen muot
unde senfte senden smerzen
den ich dulde an mînem herzen.
ach wie sanfte minne tuot.
diu vil liebe und niht diu guote
der ich ie ze frouwen jach,
swaz ich an si trôstes muote,
daz hât sî für ungemach
unde spottet mîner klage.
ei getörste ich sî geschelden,
wunder wolte ich an ir melden,
des ich vil durch zuht verdage.
waz touc in dem wilden walde
kleiner vogellîne sanc
unde ir doene manicvalde?
wer seit in der fuoge danc?
dankes ist sô toup der walt;
sost daz wilde waltgesinde
von der wilde gar ze swinde,
hübschem lône niht gestalt.
diu heide leide ist worden bar; man hoeret dâ
vil mangen süezen vogelsanc.
vil kleide beide grüen gel wîz rôt unde blâ
der meie in gît, des habe er danc.
nu wil ein wîp niht troesten mich.
swie der summer mangen kummer
wenden kan, doch fröit mîn herze selten sich.
diu minne sinne und ouch ein wîp mir hât benomen
dâ von ich muoz in sorgen leben;
dar inne ich brinne und sol mir niht ze helfe komen
ein wîp, diu mac mir fröide geben.
swie gar ich stên in ir gewalt,
wil diu reine süeze al eine
deich ir hulde enber, vor jâren wirde ich alt.
ein lachen machen kan ir süezez mündel rôt
daz ez gêt durch diu ougen mîn.
der sachen krachen muoz daz herze mîn vor nôt,
ich wânde ez wær der sunnen schîn.
swer mir des niht gelouben wil,
der minne strâle und al ir quâle
in tuo wunt als sî der senden wundet vil.
wol dir, wîbes güete,
daz du bist sô guot,
dû nimst ungemüete
und gîst hôhen muot;
wol dir hiute, wol dir iemer mêre:
dû gîst al der werlte fröide und êre.
obe ich zeigen kunne
wâ der spiegel sî?
al der werlte wunne
wont uns nâhe bî:
seht an wîbes güete, ir êre beide:
wâ gesach man bezzer ougenweide?
ich wil wîbes êre
singen unde sagen
unde ir herzen sêre
herzeclîche klagen.
eine vor in allen ich dâ meine:
ich dien allen frouwen dur sî eine.
sô wol der lieben sumerwunne,
waz sî der werlte fröide gît!
swie lützel sî mich fröiwen kunne,
iedoch sô lâze ich âne nît,
ob al diu werlt mit fröiden lebet
und diu nahtegal in hôhem muote singet:
swie gar ir muot in fröiden swebet,
ist daz mir diu wolgetâne fröide bringet,
an der sô gar mîn fröide stât,
sost doch mîn fröide ir fröiden ungelîch;
wan swenne ir fröide ein ende hât,
sô bin ich, wil diu guote, fröiden rîch.
si lât mir in den senden riuwen
ân allen trôst ze lange frist,
swie ich sie meine doch mit triuwen
vil gar ân allen valschen list.
si wænet lîhte daz si mir
niht enwone stæteclîche in mînem muote:
daz ich sô lange sî verbir,
daz enmeinet niht wan valscher liute huote.
si sol daz wizzen, swâ ich bin,
daz ich ir niemer niht vergezzen kan.
sî ist mîns herzen künigin
und ich ir lobes stæter dienestman.
si wunderreine, wolgemuote
kan aller dinge mâze hân;
des sol si minneclîche guote
ouch ein mâze an mir begân
und gebe mir eteslîchen trôst
deich von mînen senden sorgen werde enbunden.
als ich der denne wirde erlôst,
sô gefröiwe ich mich ir trôstes zallen stunden:
sîn troeste al eine, sô bin ich
an fröiden tôt, swie vil uns bluomen kumt.
owê wan troestet sî nu mich,
sît mir ir trôst sô wol ze fröiden frumt.