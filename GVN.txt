götfrit von nifen
owê, winter, dîn gewalt
wil uns aber twingen!
heide und ouch die bluomen rôt
die sint nu worden val.
sô klag ich den grüenen walt
und der vogel singen:
dar zuo hat vil grôze nôt
diu liebe nahtegal.
wê, waz klage ich tumber vogel swære?
obe eht ich der lieben liep in rehter liebe wære,
son klagte ich niht die vogel noch der liehten bluomen schîn. al mîn fröide lît an ir
diu wol mac vertrîben
swaz ich sorgen ie gewan:
der hât si gar gewalt.
siest diu minneclîche mir
liep vor allen wîben.
des bin ich vil sender man
in sorgen worden alt.
daz mac diu vil kiusche wol erwenden.
wil diu guote mir ir helferîche helfe senden,
son darf mich niht belangen der vil süezebernden zît. reiniu wîp diu sint sô gar
von der diet gescheiden
daz dâ heizent valschiu wîp:
des ist mîn herze frô.
nûst diu guote valsches bar:
dâ von muoz mir leiden
der vil valschen wîbe lîp.
mîn herze stüende hô,
ob mir der vil guoten einiu bræhte
mit ir güete hôhen muot; wê wes ich dan gedæhte
mit sange, daz ez erben müeste an mînes kindes kint! frouwe minne, tuot sô wol,
lât mich des geniezen
daz ich holt der guoten bin
mit stæte ân allen wanc.
obe ich des geniezen sol,
sô möht iuch verdriezen
daz si mînes herzen sin
an fröiden machet kranc.
si kan dehsen swingen in der mâze
unde wil behüeten daz si niht bestieben lâze
ir rôten munt der mich vil dicke machet hôchgemuot. diu vil here wil mich lân
nach ir gruoze sterben,
ân aller slahte schulde gar.
des muoz ich trûric sîn
unde in senden sorgen stân.
in kan niht gewerben
daz ir wol stênden ougen klâr
iht wellen ruochen mîn.
daz klag ich dir, minne, von der süezen.
sît daz sie mir niht enwil mîn sende swære büezen,
minne, füege enzît daz ez werd ein gemeinez spil. sumer, dîner fröidebernden wunne
fröit sich manges senden herzen muot.
ob diu nahtegal iht singen kunne
gein des wunneclîchen meien bluot?
jâ, si singet aber mê,
sît zergangen ist der snê.
nu twinget mich mîn kumber aber als ê.
wie möht ich den kumber mîn erlîden,
ich entæte ez durch ein reine wîp?
disen sumer muoz ich fröide mîden,
ez enwende ir kiuscher wîbes lîp
diu mich her betwungen hât
unde mich in sorgen lât,
und an ir einer al mîn fröide stât.
sît an mîner herzelieben frouwen
gar mîn heil und al mîn leben lît,
minne, so lâ dîne güete schouwen
unde scheide disen süezen strît.
minne, mîn dich underwint,
wan ich bin der sinne ein kint.
nu bint die guoten oder mich enbint.
sît ich bin gebunden mit den banden
daz die senden heizent minnebant,
sô mac sie mich loesen mit ir handen,
sît si treit sô helferîche hant.
frouwe ob allen frouwen mîn,
wendet mînen senden pîn;
durch iuwer zuht lât mich bî fröiden sîn.
disiu liet wil ich der lieben singen
der ich lange her gesungen hân.
sie kan beidiu dehsen unde swingen.
dur ir güete sol si mich erlân
daz ich niht in sorgen sî!
sît ir wont diu fröide bî,
vil sælic wîp, nu tuo mich sorgen frî!
wir suln aber schône enpfâhen
meien, der kan fröide bringen
und vil manger hande wunne,
liehte bluomen, rôsen rôt.
sît daz uns wil fröide nâhen,
sô suln wir mit fröiden singen.
wê im der uns fröide erbunne!
dem sî werndiu fröide tôt.
wol im der uns fröide mêre,
sît man lützel fröide hât!
wê im der uns trûren lêre.
wol im der uns leit verkêre,
sît diu werlt mit trûren stât!
lieplîch blicken von den wîben
dar und dan mit spilnden ougen,
daz kan sende swære büezen
und fröit sendesiechen man.
ez kan sendiu leit vertrîben,
swâ ein man sîn liep siht tougen
und mit minneclîchem grüezen
in daz lachelîch siht an.
lache, daz mir sorge swinde,
lachelîch, ein rôter munt,
sît dîn lachen mich enbinde
von den sorgen, daz ich vinde
fröide; dast ein lieplîch funt.
reiniu wîp, durch iuwer güete
lât mich senden iuch erbarmen
daz mich diu vil wolgetâne
hât geheizen hinnân für,
obe iuch daz durh niht enmüete
wan daz man mich siht sus armen
in den fröiden fröiden âne;
daz ich leider an mir spür,
hinnân für, daz wort mir swendet
fröide, ich bin an fröiden tôt.
hinnân für, daz wort mich sendet
in den tôt, ob ez niht wendet
ir munt gar durliuhtic rôt.
ich gesach von rôtem munde
nie sô lachelîchez lachen
als diu minneclîche lachet
swâ si liebe lachen wil.
baz dan ich erdenken kunde
kan si liebe liebe machen.
swâ si liebe liebe machet,
dâ hebt sich der wunnen spil.
minne, wer daz sie iht lache
swenne ich sie mit ougen sehe,
wiltu daz mir sorge swache,
süeziu minne, an ir daz mache
daz si dir gewaltes jehe.
ich muoz wol von schulden sorgen
wie mir von der minneclîchen,
nâch der zaller zît ich brinne,
mîner swære werde buoz.
beidiu âbent und den morgen
sorge wil mir niht entwîchen.
daz klag ich dir, süeziu minne,
daz diu minneclîche ir gruoz
mir verseite und ouch ir hulde.
daz tuot mînem herzen wê.
wære ez doch von mîner schulde,
daz ich kumber von ir dulde,
son geklagte ich niemer mê.
sælic sî diu heide!
sælic sî diu ouwe!
sælic sî der kleinen vogellîne süezer sanc!
bluomen, loup, diu beide
stânt in manger schouwe,
diu der kalte winter hiure mit sîm froste twanc.
dien ist an ir fröiden wol gelungen:
alsô möhte ouch ich an mînen fröiden widerjungen,
trôste mich ein rôter munt nâch dem mîn herze ie ranc.
mir was wie mîn swære
hæte ein lieplîch ende,
dô mir seite ein böte, ich solte in fröiden froelîch sîn.
ich was fröidebære,
sorge was ellende
in mîm herzen, dô ich wânde, ir mundes rôter schîn
der wold in mîn herze lieplîch lachen.
alsô kan diu minne ein wunder an uns beiden machen.
minne, tuo mir swie du wellest: der gewalt ist dîn.
rôter munt, nu lache,
daz mir sorge swinde;
rôter munt, nu lache, daz mir sendez leit zergê.
lachen du mir mache,
daz ich fröide vinde;
rôter munt, nu lache, daz mîn herze frô bestê.
sît dîn lachen mir gît hôchgemüete,
neinâ, rôter munt, sô lache mir durch dîne güete
lachelîche, roeselehte: wes bedörfte ich mê?
minnenclîch gedinge
fröit mich mange stunde,
daz mich troeste ein rôter munt des ich noch nie vergaz.
minnenclîch gelinge,
obe ich daz dâ funde,
sône kunde mir ûf erde niemer werden baz.
rôter munt, hilf mir von senden noeten!
âne got sô kan dich nieman alse wol geroeten;
got der was in fröiden dô er dich als eben maz.
wolde mir diu hêre
sende sorge ringen,
daz næm ich für vogel sanc und für der bluomen schîn,
und mir nâch ir lêre
ruochte fröide bringen,
seht, sô wær mîn trûren kranc und wolde in fröiden sîn.
hilf mir, helferîchiu süeze minne;
twinc die lieben sam si hât betwungen mîne sinne,
unze sie bedenke mînen senelîchen pîn.
walt heid anger vogel singen
sint verdorben von des kalten winters zît.
dâ man bluomen sach ûf dringen,
da ist ez blôz: nu schouwet wie diu heide lît.
daz klag ich: sô klage ich mîne swære,
daz ich der unmære
der ich gerne liep in herzen wære.
frouwe minne, daz ist allez dîn gewalt.
bar mîn herze ie bernde wunne,
daz was swenne ich sach ir wunneclîchen schîn
unde ir ougen sam der sunne
dur mîn ougen liuhten in daz herze mîn.
dar nâch wart mir leit in kurzen stunden.
owê minne wunden!
wie hâst dû dich mîn sus underwunden
daz ich sender siecher bin noch fröiden bar!
bant diu minne mich der süezen
und lât die vil lieben sunder trûren gân,
minne, wie wilt duz gebüezen?
minne, ich hânz dâ für, ez sî niht guot getân.
minne, hilf enzît: ich muoz verderben
unde an fröiden sterben.
sol ich niht den rôten kus erwerben,
sost mir fröiden strâze in riuwen pfat gebant.
lôs in rehter wîbes güete
sach ich zeinem mâle ir kiuschen wîbes lîp.
dâ von fröit sich mîn gemüete,
daz ich dâhte< jâ du reine sælic wîp,
du maht mir wol mînen kumber wenden
unde helfe senden.>
frouwe minne, troestet mich vil senden,
wan ich stân von iuwern schulden fröidelôs.
wer kan mich nu frô gemachen?
nieman danne ir minneclîcher rôter munt.
wil mir der von herzen lachen,
dâ von wirde ich sender siecher wol gesunt.
guoten wîp, nu wünschet daz diu hêre
mich die strâze lêre
wâ ich ûzer leide in liebe kêre.
minne, hilf daz mich diu liebe ir liebe wer!
hî, wie wunnenclîch diu heide
sich mit mangem spæhen kleide
gein dem meien hât bekleit!
loup gras bluomen vogel beide,
diu man sach in mangem leide,
gar verswunden ist ir leit.
alsô möhte ouch mir verswinden
sorge, diu von fröide ie swant;
wolde fröide sorge enbinden,
sît daz fröide ie sorge enbant,
sô wurd ich von sorgen frî. dô mîn ouge erkôs die süezen,
dô wart mir ein lieplîch grüezen,
roeseleht ein rôter gruoz.
dô dâht ich< diu ougen müezen
dir vil senden kumber büezen:
anders dir wirt niemer buoz
sorgen, ez enwende ir güete.>
dannoch was ir güete guot.
sam der rôse in touwen blüete
was ir munt rôt alse ein bluot.
owê, dannoch was ich frô. wer kan froelîch frô belîben
wan bî reinen lieben wîben?
hî, wie süeze ein name wîp!
wîp kan sendiu leit vertrîben.
wol ir reinen lieben lîben!
och, si hânt sô lieben lîp
daz mich nâch in muoz belangen!
bî in ist diu wîle unlanc.
swâ liep liep hât umbevangen,
dast ein süezer umbevanc,
lieplîch nâch der minne ger. wê der gar verlornen stunde
daz mir senden niene enkunde
lieplîch küssen werden kunt
von ir rôsevarwen munde!
owê, minne, daz dîn wunde
mich sô lange hât verwunt!
ich bin von dir ungeheilet,
ich gewan gein dir nie heil.
minne, daz du sîst verteilet!
habe ouch ir der minne ein teil:
du verwundest mich niht mê. waz touc minneclîchez singen?
wâ sint wîp diu kunnen twingen?
wâ sint man die minne ie twanc?
wer kan stæte fröide bringen?
wer kan sorge ûz herzen dringen?
minne ie sorge ûz herzen dranc
von der wîbes ougen blicken,
dâ man sâhen süezen blic.
sie welnt sich der minne entstricken:
man sint sunder minne stric.
welt, dâ von trag ich dir haz. wer gesach ie wunneclîcher mê den süezen meien?
wer gesach ie baz bekleit den walt und ouch die wunneclîchen heide?
wer gehôrte ie baz diu kleinen vogellîn gesingen
gein der wunneclîchen wunne in manger süezer wunneclîcher wîse?
dâ gein fröit sich manic herze, wan daz mîne aleine.
daz muoz iemer trûric sîn, ez wende ir wîplîch güete,
diu mich senden mit gewalde lange her betwungen hât.
owê, triutelehter lîp, sol ich alsus verderben!
owê, spilnder ougen schîn! hei munt gevar nâch wunneclîchen rôsen!
herzen trût, ir wüestet an mir iuwer frîgez eigen.
wie zimt wîbes güete daz, ob ich in senden sorgen sus verdirbe?
liebiu frouwe, ich hân iu lange her gedient von kinde:
des lât mich geniezen; seht, sô wirde ich fröiderîche.
obe des niht geschiht, sô muoz mîn spilndiu fröide ein ende hân.
ir vil wunnenclîchen wîp, ir wolgemuoten leien,
wünschet daz mîs herzen trût mich von den senelîchen sorgen scheide:
sô bit ich die guoten daz si lâze mir gelingen.
süeziu minne, ob daz geschiht, dar umbe ich dîne werden tugende prîse,
minne, dû weist wol, ez ist diu liebe diech dâ meine.
minne, hilf daz mir diu hêre troeste mîn gemüete.
obe des niht geschiht, sô wirt mir sender sorgen niemer rât.
owê, minne, sol ich niht den rôten kus erwerben
und den süezen umbevanc, dar zuo ir minneclîchen lîp den lôsen!
süeziu minne, maht du herzeliep an mir erzeigen?
nû waz treit dich für, ob ich nâch der vil herzelieben lieben stirbe?
minne, ich muoz verderben, obe ich niht die fröide vinde.
ach dur got, vil sælic wîp, noch helfet helfeclîche!
süeziu minne, frâge sie dur got waz ich ir habe getân.
nu stêt diu liebe heide bar
der wunnenclîchen bluomen und der liehten rôsen rôt.
der walt hât sich enkleidet gar:
des lîdent aber diu kleinen vogellîn vil grôze nôt.
waz klage ich tumber vogel sanc?
wan klage ich niht die swæren zît
daz ich der minneclîchen hân gedienet âne danc?
si lône mir, si lône niht,
so ist si doch mîs herzen trôst und ouch diu frouwe mîn.
ich diene ouch ir, swaz mir geschiht:
si muoz diu êrste und ouch mîn leste unz an mîn ende sîn.
ir ougen blic der vie mich sô
daz ich von ir niht scheiden mac,
swie selten mich diu herzeliebe hât gemachet frô.
ach herre got, wie schoene ein wîp!
jâ milter got, wie rehte minnenclîch ist sie gestalt!
jâ süezer got, wie liep ein lîp!
gesach in got, der ir vil reinen lîbes hât gewalt!
ir spiegelliehten ougen klâr,
sold ich diu mit gewalte an sehen,
sô swüere ich wol daz mir gewüehse niemer grâwez hâr.
wie gar unmâzen sanfte tuot
ein lieplîch küssen unde ein minneclîcher umbevanc!
si liebent lîp und hoehent muot.
dâ wirt diu sende sorge bî dem ungemüete kranc.
swâ liep bî herzeliebe lît
ie nâher unde ie nâher baz,
dâ muoz diu sende sorge lân der fröide gar den strît.
sist tougen in mîs herzen grunt
die ich von êrst ze herzelieber frouwen mir erkôs.
dâ von sô wirt ez ungesunt.
waz schât der lieben daz si schoene ist unde dâ bî lôs?
von liebe kan ich niht gesagen:
mir wart so liebes nie niht mêr;
des wolde ich ûf genâde gerne ein glüendez îsen tragen.
loup gras bluomen vogel singen
vor dem walde und in den ouwen,
ûf der heide rôsen rôt,
die der meie uns kunde bringen,
dâ mac man den rîfen schouwen.
doch klag ich ein ander nôt:
von der minnenclîchen süezen,
diu mich lieplîch solde grüezen.
minne, daz solt dû mir büezen,
sît ich mich der lieben ie ze dienste bôt.
sît mîn sendez herze weinet
nâch der lieben diech dâ meine
( wê war umbe tuot ez daz?),
unde ir herze ist unvereinet
daz ez nâch dem mînen weine,
minne, sich daz ist dîn haz,
den ich sender siecher dulde
gar ân alle mîne schulde.
minne, hilf mir umbe ir hulde,
daz si mich nâch wîbes güete troeste baz.
solde ich sie vil minneclîche
sehen als ich si zeinem mâle
sach, sô wær mîn fröide grôz
unde wære in sælden rîche.
wan daz mich ir minne strâle
in daz sende herze schôz,
dast diu unverheilet wunde.
obe ir trôst mir die verbunde
mit ir rôsevarwen munde,
wê, wer wære an fröiden danne mîn genôz!
ich wæn ieman kunne erdenken
waz man wunne bî den wîben
vindet; sie gent hôhen muot.
swer den sorgen welle entwenken,
der sol stæte an in belîben,
wan si sint für trûren guot.
swem si lieplîch blickent tougen
in diu herzen mit den ougen,
daz weiz ich wol sunder lougen
daz ez von gemuoten wîben sanfte tuot.
ich hân minnenclîch gesungen
der vil lieben und der minne:
doch lât sie mich trûric stân.
sost mir senden niht gelungen
an mîs herzen küniginne:
dâ von wil ich singen lân
unde wil mich von ir scheiden.
got der gebe gelücke uns beiden.
wære ab ich ein wilder heiden,
mîner triuwe solte ich baz genozzen hân.
sich hât aber diu süeze zît verkêret.
schouwet an die wunnenclîchen heide
diu mit mangen bluomen stuont beschoenet;
kleiner vogel trûren aber mêret,
dien der kalte winter tuot sô leide;
sost der walt mit sänge niht bedoenet.
alsô muoz ouch mir mîn fröide entwîchen,
daz mir nie von der vil minnenclîchen
kunde werden mîner swære rât.
wie kan iemer ieman sanfter werden
dan der liep durh rehte liebe minnet
unde im liep in liebe fröide mêret?
der hat himelrîche hie ûf erden,
obe er sich gein liebe wol versinnet
unde in liep in liebe liebe lêret.
minne kan sich liep dur liebe lieben.
daz tuot sie niht wan eht minnedieben.
rehtiu liebe ist valscher liebe gran.
ez tuot sanfte ein lieplîch umbevâhen
zwein gelieben, sît diu naht sô langet;
lieplîch smucken nâch der liebe willen,
solte ichz tuon, ich seite wol wie nâhen.
sît daz liep bî liebe niht belanget,
liep kan...
...
...
...
beschiht des niht, sô muoz ich eine
sterben in vil kurzer frist.
sît du bist diu süeze reine
diu mir fröide geben sol,
hilfâ, helferîchez wîp,
ê daz verderbe mir der lîp:
süeziu frou, sô tuost du wol.
waz vervâhet mich des wunnenclîchen meien zît,
der uns nâhet unde mangem herzen fröide gît?
bluomen unde vogelsanc,
der beider trôst ist leider mînen fröiden alze kranc.
jâ verkêret mir ein wîp die besten fröide mîn,
der ich gêret von ir reinen tugenden solde sîn.
diu hât sô betwungen mir
die sinne mit ir minne daz ich trûren muoz nâch ir.
mîn gemüete hat betwungen ir vil süezer lîp.
sô mit güete, sô mit schoene wart nie bezzer wîp.
alse mir mîn herze seit.
daz wunder hât besunder got mit flîze an sie geleit.
ich wil singen gein dem meien minneclîchen sanc.
swære ringen kan si nâch der ie mîn herze ranc.
trôste mich diu frouwe mîn,
diu guote wol gemuote, seht sô wolte ich froelîch sîn.
mit ir gruoze möhte sie mir wenden swæren pîn,
der sô suoze fröite mir daz sende herze mîn.
roeselehter rôter munt,
nu scheit den strît und hilf enzît, sô bin ich wol gesunt.
sælic sælic sî diu wunne,
sælic sî des wunnebernden meien zît,
sælic sî der vogel singen,
sælic sî diu ouwe, sælic sî der walt!
man siht bluomen manicvalt
durch daz grüene gras ûf dringen,
mêr dann ich erdenken kunne.
tanzen springen suln die jungen widerstrît.
nieman nieman kan erdenken
waz für senelîchez trûren bezzer sî
danne ein kus von rôtem munde
und dar zuo ein minneclîcher umbevanc.
dâ wirt sendez trûren kranc;
ez fröit ûf von herzen grunde
ermel flehten, bein verschrenken.
in der stunde wirt diu liebe sorgen frî.
wâfen, wâfen über die minne!
wâfen wil ich über si schrîen iemer mê.
ich was ir dâ her gebunden:
nû lât sie mich trûreclîche von ir gân.
sie hât übel an mir getân.
sie muoz einem andern wunden
herze muot und al die sinne.
wol befunden hân ich daz si tuot sô wê.
frouwe frouwe, sælic frouwe,
herzen trût, ir sît mir liep für elliu wîp:
des ich selten hân genozzen:
dâ von ich niht mêre fürbaz singen wil.
ez düht iuch vil gar ein spil.
iuch hat dicke mîn verdrozzen:
des ich mich vil trûric schouwe.
vor beslozzen ist mir fröide und iuwer lîp.
wol dir, wol dir, wîbes güete!
wol dir, daz du sælic iemer müezest sîn!
wol dir, dû kanst trûren swachen,
swâ diu minne ein sendez herze hât verwunt.
dîn vil rôsevarwer munt,
sô der lieplîch wolde lachen,
sam der rôse in touwen blüete
fröide machen kan dîn spilnder ougen schîn.
schouwet ûf den anger:
winter wert niht langer;
kleine vogel twanger.
diu heide ist worden swanger:
sî birt uns rôsen rôt.
man hoert vogel singen,
man siht bluomen springen,
dur daz gras ûf dringen;
ir swære wil sich ringen
als in diu zît gebôt.
alsus enpfâhen wir den süezen meien!
wol ûf, ir hübschen leien!
wir suln die fröide heien,
vil froelîch tanzen reien.
ahî, solt ich mich zweien
mit ir diu mir mac wenden sende nôt.
lât mir sorge swinden,
lât mich fröide vinden,
lât den kriec erwinden;
ir sult iuch underwinden
mîs herzen, sælic wîp.
frouwe, ir sult mir mêren
fröide, leit verkêren,
hôchgemüete lêren.
frou minne, bit die hêren
daz mich ir kiuscher lîp
getroeste: nûst si doch mîn küniginne.
vil minnenclîchiu minne,
getroeste mîne sinne,
sît ich nâch hebe brinne.
ob ich den trôst gewinne,
der tac mir mac wol heizen leitvertrîp.
wer kan trûren swachen?
wer kan fröide machen
mit vil lieben sachen?
wer kan lieplîche lachen?
ir mundes rôter schîn.
wer kan trûren wenden?
wer kan sorge swenden,
sende nôt volenden?
wer kan helfe senden?
diu liebe frouwe mîn,
diu mich ir hât von kinde her gebunden.
si kan mîn herze wunden.
daz hân ich wol befunden
daz ich bin überwunden
nu unde zallen stunden.
si sol mir wol dur reht genædic sîn.
wer kan leit vertrîben?
wer kan frô belîben?
nieman wan bî wîben.
des wol ir süezen lîben!
si sint für trûren guot:
als des meien blüete
fröit ir wîplîch güete:
sie gent hôchgemüete.
daz got ir lîp behüete,
doch mir ir einiu tuot
vil selten liep, die ich mit triuwen meine.
diu süeze und diu vil reine
der helfe ist gein mir kleine,
der ich von kindes beine
gedienet hân aleine,
daz sie noch nie getrôste mir den muot.
ach wan solte ich schouwen
liep mîs herzen frouwen!
in den grüenen ouwen,
in luft und ouch in touwen
wart lieberz nie gesehen
daz sô lieplîch wære,
sam diu sældebære.
wie wol ich daz bewære,
kund ich ze rehte spehen!
ir munt, ir kel und ouch ir liehten wangen
diu hânt mich ir gevangen.
nâch ir muoz mich belangen.
het ich den trôst enpfangen,
sô wær mîn leit zergangen.
ich hân noch wân daz mir wil liep beschehen.
nu schouwet wie diu heide
mit liehter ougenweide
sint gar verdorben und der kleinen vogelîne sanc.
daz schaffent kalde winde.
der walt und ouch diu linde
diu sint nu beide ir grüenen loubes aber worden kranc.
jârlanc tæte sanfte ein umbevâhen,
ein lieplîch drucken nâhen.
ich hân gedingen daz mir werde ein süezer umbevanc.
swiez mir sô wol ergienge
daz sie mich umbevienge,
sô müeste ich von den süezen fröiden sende sorge lân.
ob ich den trôst dâ funde
dâ von mîn leit verswunde,
sô wolde ich ûzer herzeleide in herzeliebe gân.
ich hân trôst daz mich ir wiplîch güete
vor sender nôt behüete.
sus segen ich mich des morgens mit ir, sô ich wil ûf stan.
ein kus von rôtem munde,
der von des herzen grunde
von zwein gelieben gienge, daz tæt inneclîche wol.
swâ minne ir liebe wæge
gelîche und daz si pflæge
ir fröide, dâ von wurden sendiu herzen fröiden vol.
mir sol liep ein lieplîch ende machen,
dâ von zwei herzen lachen,
der lieben mir, daz mîn ir, sît ich senden kumber dol.
dô ich die reinen guoten,
die süezen wol gemuoten,
von êrste an sach, dar nâch dô wart mîn herze sorgen bar.
dô hete ich den gedingen
daz sie mich wolte dringen
hin an der fröiden stat. des hât si mich enterbet gar.
nim war, frouwe minne, wiech si meine:
daz sie sô rehte kleine
mich senden troestet unde ich doch mit triuwen diene dar.
owê, sol ich verderben
und in der sorge ersterben,
frou minne und ir vil sælic wîp, wie stât iu beiden daz?
vil minnenclîchiu minne,
sprich daz mîn küniginne
durch wîbes güete sich gein mir ein teil bedenke baz.
nu waz touc mîn gar ze langez bîten?
ez wær wol in den zîten
daz sie mir solte lônen: minne treit den alten haz.
ich hoer aber die vogel singen,
in dem walde suoze erklingen;
dringen siht man bluomen durch daz gras.
was diu sumerwunne in leide,
nû hat aber diu liebe heide
beide bluomen unde rôsen rôt.
meie kumt mit manger bluot.
tuot mir wol diu minnenclîche,
seht, sô wirde ich fröiderîche,
sunder nôt vil manger sorgen frî.
gunde mir diu sældebære
daz ir trôst mir fröide bære,
swære wolde ich sender siecher lân.
hân ich trôst, der ist doch kleine,
sie entroeste mich aleine.
reine sælic wîp, nu troestet baz.
minne, hilf: est an der zît.
sît mîn trôst lît an der süezen,
sô mac sie mir swære büezen.
nû durch waz tuot sie mir alse wê?
obe ir rôter munt mir gunde
daz sîn kus die nôt enbunde,
wunde von der minne wurde heil,
heil gelücke sælde und êre
hete ich sender iemer mêre.
hêre sælic wîp, nu troestet baz.
owê, süezer rôter munt,
wunt wart ich von dînen schulden,
do ich der lieben muoste hulden.
leit sint daz diu mich noch machent grâ.
wunder kanst du, süeziu minne.
minne, in dîner glüete ich brinne;
sinne herze muot hâst du mir hin.
in mîn herze sunder lougen
sach ein wîp mit spilnden ougen
tougen. dannoch was gemeit mîn lîp.
herzen trût, nu tuot sô wol:
sol ich sender frô belîben,
sô sult ir von mir vertrîben,
sælic wîp, die nôt, sô wirde ich frô.
wie zimt nû der süezen hêren
daz si mich kan trûren lêren?
mêren möhte sie wol fröide mir.
ir vil minneclîchez lachen
kan mir sendez trûren swachen.
machen möhte sie mich sorgen bar.
owê, süezer rôter munt!
wunt bin ich an hôchgemüete.
rôter munt, dur dîne güete
nû sprich dar: mîn bete wol weistû.
sumer, uns hât dîn schoene
bluomen brâht und vogel doene.
walt anger heide in grüene stât:
diu hâst du brâht ûz noeten.
nû wil mich mîn frouwe toeten,
diu mich ân trôst in sorgen lât.
mich hât bevangen minneclîche ir lîp.
mit lieben dingen
kan si twingen.
hilf, troesterinne, sælic wîp!
solde ichs umbevâhen
lieplîch, ich weiz wol wie nâhen,
möht ez sô minneclîch geschehen
daz mich mit trôst enpfienge
trût mîn liep und haz ergienge,
man müest mich iemer froelîch sehen.
nu vinde ich niht wan hazzelîch versagen.
mir nimt ir minne
fröide und sinne.
des muoz ich senden kumber tragen.
wîp und wîbes güete
sendent werndez hôchgemüete:
wîp kunnen fröiden wunder geben,
wîp kunnen fröide machen,
wîp kan friunde friuntlîch lachen,
wîp liebet manne lîp und leben,
wîp waz dîn triuwe wirde und êre gît!
wîp du kanst wenden
leit, liep senden.
wê, waz an wiben fröide lît!
wê dir, winter ungehiure,
wê dir, daz du sîst verteilet!
heide und ouwe ist bluomen bar.
swaz mit fröiden stuont noch hiure,
daz hâst dû vil gar zerteilet;
swaz der süeze meie bar,
daz ist allez hin geleit
von den sûren kalden winden.
dû wilt an in niht erwinden.
dast dien kleinen vogeln leit.
wê der nâhe gênden swære!
wenne wil si mir die ringen
der mîn herze unsanfte enbirt?
sie sint mir ein teil ze swære.
in den sorgen muoz ich ringen.
ob si dan niht fröide birt
mir vil sældelôsen man,
sô verdirbe ich an dem lîbe.
ist daz ich unfrô belibe,
râtet obe ich für baz man.
minne, heile mîne wunden
die ich dulde zallen mâlen,
wiltu daz ich sorge enber.
sît du dichs hâst underwunden,
bite ir lîp den liehtgemâlen
daz er mir noch fröide ber,
sît er sich mîn underwant.
frouwe süeze sældebære,
iuwer lôn ist mir gebære;
sost mîn dienest ziu gewant.
sie mac mir wol helfe senden.
sît ich lebe in manger sende,
sost mîn wec hin zir gebant.
sie mac troesten mich vil senden,
sit ich ir mîn herze sende,
daz diu süeze minne ir bant.
seht, sô wurde ich noch gemeit,
wære daz ichs umbevienge
und daz siez für guot enpfienge,
diu durch kiusche unkiusche ie meit.
sie mac sich des wol vermezzen,
nie sô schoeniu crêatiure
wart bî manger zît geborn.
man sol sie niht zuo den mezzen
den diu selbe schoene ist tiure.
alle untugent hât sie verborn:
sie hât sælde, sie hât heil,
hei, gewunne ich noch die künde
daz ich sie erwerben künde,
seht, sô wær mîn wunde heil.
merket wunder iemer mêre.
do ich die lieben jungest sach,
dô was ich verzagt sô sêre
deich vor liebe niht ensprach.
ich was ir ze sehen frô:
des erschrac mîs herzen lêre,
wâfen, wie geschach mir sô?
wîbes êre, wibes güete,
wibes schoene, ir werdekeit
gît den mannen hôchgemüete
die gein tugenden sint bereit,
sie fröit als diu sumerzît
gein des werden meien blüete.
ahî, waz der fröiden gît.
seht an die heide,
seht an den grüenen walt:
liehter ougenweide
der hânt si nû gewalt.
bluomen loup diu beide
mit mangem hübschen kleide
sô sint sie bekleit.
dien tet vil leide
der lange winter kalt.
balde hinnen scheide
sîn twingen manicvalt.
valwe löcke reide
trânt junge stolze meide;
des sint sie gemeit.
var hin verwâzen
vil gar verteilter snê!
dû muost uns lâzen
die bluomen und den klê
ûf des meien strâzen
( dien tæte dû vil wê),
dâ die vogel sâzen,
ir sanc gein sange mâzen.
die fröint sich als ê.
mich wil betwingen
daz mich dur liebe ie twanc,
daz ich nû muoz ringen
dar nach mîn herze ie ranc.
ich wil aber singen
der lieben ûf gedingen:
mîn trôst an ir lît.
lâ mir gelingen
sît daz mir nie gelanc,
minne, an lieben dingen:
sô wirt mîn trûren kranc.
sie kan swære ringen,
die sorge ûz herzen dringen.
mir wær lônes zît.
kus von ir munde,
ich wæne er sanfte tuot.
derst zaller stunde
noch roeter danne ein bluot.
eyâ, minne wunde,
du machest ungemuot.
obe dîn trôst mir gunde
daz mir ein kus die bunde,
si dûhte mich guot.
mich hât gebunden
der süezen minne bant.
minneclîchez wunden,
nâch dir mîn herze ie swant.
sie hât niht erwunden,
sich habe mîn underwunden
ir munt rosenrôt.
minne unde ir kunden
die sint mir wol erkant.
hæte ich helfe funden,
sô wær mîn dienst bewant.
nû lât sie mich wunden
in trûren zallen stunden.
dâ von lîde ich nôt.
mich hât versêret
ir liehter ougen schîn.
wer hât gelêret
die lieben frouwen mîn
daz ir güete mêret
mir lange wernden pîn?
minne, swer dich êret,
des muot wirt gar verkêret.
nu bin ich doch dîn.
owê der swære
die ich von minnen hân!
der ich sanfte enbære,
wan ein vil lieber wân
der ist froidebære.
dâ bî ist mir gevære
diu minne unde ir haz.
siest mir ze swære:
dâ von ich trûric gân.
ob ich sinnic wære,
des solte ich mich erlân.
minneclîchez mære
mir bernde fröide bære.
nu troeste mich baz,
lieplîchiu minne,
( min sendez herze ist wunt),
sît daz ich brinne
nâch liebe zaller stunt.
sorgen troesterinne,
dir ist mîn jâmer kunt:
troeste mîne sinne,
daz ich den kus gewinne.
sprich jâ, rôter munt.
lop von mangen zungen
wart dem meien hiur gesungen
von dien vogeln dur den grüenen walt.
die hât nu betwungen
unde jæmerlîch verdrungen
rîfe, snê, dar zuo der winter kalt.
des vil manic herze trûric stât.
dar zuo trûret ouch daz mîne
nâch dem fröidebernden schîne
der von ir vil rôtem munde gât.
mir was fröide entsprungen.
leider nûst mir niht gelungen
an der lieben diu mîn hât gewalt.
wær mîn sanc erklungen
ir, sô müeste ich widerjungen:
sus bin ich in sorgen worden alt.
frouwe minne, gip mir dînen rât,
alde ich lebe in sendem pîne.
frouwe, ûf die genâde dîne
diene ich dir, swiez mir dar umbe ergât.
ich hân mîne stunde
vil gerungen nâch dem munde
der sô lieplîch ist, durliuhtic rôt.
daz mir nie enkunde
werden heil mîs herzen wunde,
dâ von lîde ich sender sende nôt.
minne, sich, du lâst mich trûric gân.
trôst, der sælden übergulde,
frouwe, gebt mir iuwer hulde,
wan ez muoz doch an iu eine stân.
obe ir trôst mir gunde
daz ein kus die nôt enbunde
die diu herzeliebe mir gebôt,
und sich underwunde
liebe und dar an niht erwunde,
sô geschiede ich noch von sender nôt,
die ich von der herzelieben hân
gar ân alle mîne schulde.
frouwe, sende nôt ich dulde.
nû dur got, waz hân ich iu getân?
heide und ouwe stuont mit blüete
gein des süezen meien güete:
die sint beide worden val.
dar zuo wil der winter twingen
kleiner vogel süezez singen,
daz si swîgent über al.
daz solt ich von schulden klagen:
sô klag ich ein ander nôt.
solte ab ichz der lieben sagen,
mich jâmert nâch ir minne mê
dan nâch den liehten rôsen rôt. wê waz wunders lît an wîben,
sît ir güete kan vertrîben
sendem herzen sende nôt!
der in lieplîch siht in ougen
mit gewalde und dâ bî tougen,
dem ist al sîn trûren tôt.
ist im rehtiu liebe bî,
sô ist beiden danne wol.
minne tuot si sorgen frî;
si stricket beidiu herze in ein
und wendet kumberlîche dol. wîp, dîn minnenclîch gebâren
kan der senden herzen vâren:
wîp, du bist ein süezer nam:
wîp, du kanst wol fröide mêren:
wîp, du kanst wol fröide lêren:
dir ist wiplîch êre zam.
wîp, du gîst ouch hôhen muot:
wîp, du gîst ouch fröiden vil:
wîp, du bist für trûren guot:
des muoz ich iemer sælic sîn.
du bist der weite wunnespil. süeze minne, mîne sinne
jâmert nach der lieben minne.
minne, hilf, est an der zît.
minne, dû kanst trûren swenden,
hôchgemüete in herze senden:
minne, dîn gewalt ist wît.
minne, ich bin dir undertân:
minne, wis gewaltic mîn.
owê minne, solte ich hân
ir minneclîchen wîbes lîp,
sô wær mîn trûren gar dâ hin. minne, weist du wen ich meine?
minne, ez ist diu liebe aleine
der ich mich für eigen jach;
minne, ez ist diu minnenclîche,
minne, ez ist diu sælderîche.
weist du, minne, waz beschach
dô ich jungest was bî ir
unde ich vor der lieben saz?
minne, sich, dô tæt du mir
daz ich vor liebe niht ensprach
und ich mîn selbes gar vergaz. nu siht man aber die heide val;
nu siht man valwen grüenen walt;
nu hoert man niht der kleinen vogel singen.
die sint geswigen überal.
ir stimme diu was manicvalt.
die nahtegal die wil der winter twingen.
der nôt klag ich, und dâ bî mîne swære,
die mir diu herzeliebe tuot.
dâ von sô bin ich ungemuot.
nust sie doch guot diu liebe unwandelbære.
wâ wart ie mündelîn sô rôt?
wâ wart ie baz gestalter lîp?
wâ wurden ie sô froelich stêndiu ougen,
diu mich hânt brâht in grôze nôt?
genâde, minneclîchez wîp:
ach hæte ich iuwer süeze minne tougen!
nu wizzet daz ich gerne bî iu wære.
genâde, rôsevarwer munt:
wan machest du mich niht gesunt?
sprich zeiner stunt< ich wil dir büezen swære.>
nu lache daz ich frô bestê,
nu lache daz mir werde wol;
vil rôter munt, nu lache lachelîche;
nu lache daz mîn leit zergê:
sô wirde ich sender fröiden vol.
nu lache daz mir ungemüete entwîche;
nu lache daz mîn sendiu sorge swinde;
nu lache mich ein wênic an,
sît ich dir nicht entwenken kan,
ich sender man, unz ich dich lieplîch vinde.
einmüetic dast ein lieplîch wort;
einmüetic dast der minne gir;
einmüetic sendiu herzen fröide lêret;
einmüetic dast der liebe ein hort,
swie doch diu minneclîche mir
mit wîbes güete selten fröide mêret;
einmüetic mange süeze fröide machet;
einmüetic fröit ze manger stunt;
einmüetic dast ein lieplîch funt,
swâ rôter munt gein liebe lieplîch lachet.
wâ wart ie herzen mê sô wol
dan dâ zwei sendiu herzen sint
einmüetic nâch der süezen minne willen?
si sint sô tougen fröiden vol:
doch machet sie diu minne blint,
si kan in beiden herzeleit wol stillen.
si fröiwent sich besamen und niht besunder.
swâ herzeliep bî liebe lît,
daz wunnebernde fröide gît,
dast âne strît, dâ tuot diu minne ein wunder.
sît daz diu minne wunder kan,
war umbe tuot si wunder niht
an mir und an der minneclîchen süezen?
nu bin ich doch ir dienestman,
swie man mich in dien sorgen siht.
daz mac diu minneclîche mir wol büezen.
vil hêriu minne, twinc sie fröiderîche,
daz sie niht gar in wunnen swebe
ê daz si mir ir hulde gebe.
die wîle ich lebe ich diene ir eigenlîche.
willekomen sî uns der meie
der uns bringet manger hande guot,
bluomen unde manger leie
daz dien kleinen vogeln sanfte tuot.
doch muoz ich verderben in dien wunnen gar,
ez enwende mir ir munt vil minnenclîchen rôsevar.
wîbes ougenblic in güete
siht vil dicke in sendes herzen tor.
swie diu hêre mîn gemüete
alsô selten zucket hôh enbor,
doch hân ich gedinge daz ich noch gelebe
daz mir diu vil minnecliche ein fröiderîchez ende gebe,
wil si mînen kumber wenden,
sô bin ich an fröiden wol gesunt,
unde ir güetlîch helfe senden
sô daz ir vil rôsevarwer munt
spreche ein wort dâ von ich iemer frô bestê.
tuot si des niht diu vil reine, seht, sô ist mir iemer wê.
swaz ich kumbers unde swære
lîden muoz, des mac wol werden rât,
swie si wil, diu sældebære,
diu mîn sendez herze bî ir hât.
sie kan dehsen swingen beide als si sol.
solde ichs underwîlen schouwen, wê wie wære mir sô wol!
wê liehten tage,
owê bluomen rôt,
owê vogel sanc,
owê grüener walt!
nû wirt aber kalt,
nû der winter lanc.
dast der vogel nôt
unde ir meistiu klage.
noch klag ich die schulde
daz diu sældebære
mich enterbet hulde.
daz sint mîne swære,
die ich von ir dulde.
minne, wende ir süezen haz!
minne, frouwe mîn,
tuo mir helfe kunt.
hilf, est an der zît:
bit daz reine wîp
daz ir kiuscher lîp
gein mir lâ den strît
unde ir rôter munt
mir tuo helfe schîn.
seht, sô wolde ich singen
der vil reinen süezen,
diu kan swære ringen,
dâ bî kumber büezen.
sol mir wol gelingen,
minne, sich, des bist du wer.
wîp, dîn süezer nam
und dîn werdekeit
gît vil hôhen muot
dem der tugende hât,
der untugende lât.
wê wie wol daz tuot!
dem wirt tugent bereit
und diu rehte scham.
reiner wîbe güete
kan wol fröide lêren
( sie gît hôchgemüete),
dâ bî fröide mêren.
got mir sie behüete,
die der ich wol guotes gan.
mich hât lieber wân
in die fröide brâht,
daz ich wânde sîn
lôn erarnen gar.
nû wird ich gewar
an der frouwen mîn,
ir ist ungedâht
lônes: sie wil lân
mich in senden sorgen.
mir ist wê ze muote.
iemer an dem morgen
sô sorg ich nâch guote.
muoz ich minne borgen,
frouwe mîn, wie stêt daz dir?
nûst diu heide wol bekleidet
mit vil wunnenclîchen kleiden:
rôsen sint ir besten kleit.
dâ von ir vil sorgen leidet,
wan si was in mangen leiden.
gar verswunden ist ir leit
von des liehten meien blüete,
der hât manger hande bluot.
noch fröit baz der wîbe güete,
wan die sint für sendiu leit sô guot.
swaz ich ie gesanc von wîben,
daz geschach von einem wîbe,
diust mir liep für elliu wîp.
von ir mac ich frô belîben.
wil si daz ich frô belîbe,
daz si spræche< frô belîp>,
sô wold ich in fröiden singen
alse ich her in fröiden sanc.
sie mac mir wol swære ringen,
nâch der ie mîn sendez herze ranc.
süeze minne, maht du binden
die von der ich bin gebunden,
diu mîn sendez herze bant?
lât si mich genâde vinden,
die ich doch hân selten funden
sît ichs in dem herzen vant
alse rehte minnenclîchen,
sost si rehte minnenclîch:
ich wil sie dar zuo gelîchen,
siest den lieben wîben gar gelîch.
ich wolde niht erwinden,
ich rit ûz mit winden
hiure in küelen winden
gein der stat ze winden.
ich wolt überwinden
ein maget sach ich winden,
wol si garn want.
< ir sunt iuch erlouben
ringens ûf der louben.
lânt die linden louben.
ir sunt mir gelouben,
hânt ir den gelouben,
ir brechent botenlouben
lîhter die steinwant.>
dô sprach ich< saeldebære,
dû bist mir gebære
stille und offenbare,
dû bist fröidebaere,
kûme ich dich verbære.
diu dich ie gebære,
got der gebe ir guot.
dû solt mir bescheiden:
ist der kriec gescheiden
den du soltest scheiden?>
< dû bist sô bescheiden,
diu welt muoz ê verscheiden
ê daz wir uns scheiden,
trûtgeselle guot.>
willekomen sî uns diu wunne
die der meie bringet, und diu schoene zît,
baz dan ich erdenken kunne.
schouwet wie der walt und ouch diu heide lît
mit sô mangen bluomen schoene.
dâ hôrt ich der vogel doene.
dar umb ich den meien kroene,
sît sîn kunft der welte fröide gît.
solde ich dâ von fröide lâzen,
sît daz mich diu weit an fröiden wil vergân?
nein, ich wil mich sorgen mâzen
dur die lieben der ich her gedienet hân.
sie hât mange wîbes güete,
siest gelîch des meien blüete,
swie diu hêre mîn gemüete
lât sô lange in senden sorgen stân.
wol den wolgemuoten wîben,
wol dien mannen die durch wîp sint hôchgemuot,
sît ir güete kan vertrîben
sende nôt: des mir diu hêre niht entuot.
nûst siz doch diu liebe aleine
diech vor allen wîben meine.
frouwe sælic, frouwe reine,
troestet mich; nu sît ir doch sô guot.
waz fröit mich des meien blüete
und des sunnen wunnenclîcher schîn?
sol mîn fröidesiech gemüete
und mîn sendez herze erwendet sîn,
daz tuo mir ein wîp mit güete.
daz got noch ir êren hüete,
swie si mir nu tuot vil senden pîn.
swâ mit ich verdienen kunde
der vil schoenen hulde, daz tæt ich,
sît daz mînes herzen wunde
unverheilet stêt, si heile mich.
dâ von mich ein wort enbunde,
ob si spræche ûz rôtem munde
< trûtgeselle, est lônes zît, fröi dich>.
mir mac sorge ûz herzen dringen,
rôter munt, dîn minnenclîcher gruoz.
lât dîn lachen mir gelingen
an ir minne, sost mir swære buoz.
ir vil minneclîchez twingen
an die brust, daz mac mich bringen
an die stat dâ minne fröiwen muoz.
wer kan trûren baz verswenden
danne ein reine minneclîchez wip?
trôst von wîben der kan wenden
sende sorge. ir kiuscher wibes lîp
der mac mir wol helfe senden.
sô nîg ich den lieben henden:
wîp, mîn fröide, von mir sorge trîp.
kan mich ieman frô gemachen?
jâ, der lieben munt durliuhtic rôt.
er muoz al mîn trûren swachen,
scheidet mich sîn trôst von sender nôt.
man siht mich vil froelîch lachen,
daz min herze muoz er krachen,
machet mich diu liebe in fröiden tôt.
rîfe und anehanc
die heide hât betwungen,
daz ir liehter schîn
nâch jâmer ist gestalt,
und der vogel sanc,
die wol mit fröiden sungen,
die sint nû geswîn.
dar zuo klag ich den walt:
der ist unbekleit.
dannoch kan si füegen
mir herter herzeleit
diu daz wazzer in krüegen
von dem brunnen treit:
nâch der stêt mîn gedanc.
ich brach ir den kruoc,
dô sie gienc von dem brunnen.
ich wart fröidenrîch
dô ich die lieben sach.
dô si daz vertruoc,
was sorge mir zerunnen.
harte minnenclîch
diu liebe dô gesprach
< ich hân erebeit:
dast von iuwern schulden.
mîn frouwe tuot mir leit,
daz muoz ich allez dulden,
diu mich gestern fünfstunt
dur iuwern willen sluoc.>
< nu tuo den willen mîn,
sô hilfe ich dir ûz noeten:
und var sant mir hinne;
sô bist du âne zorn.>
< des enmac niht sîn:
ê lieze ich mich ertoeten.
mîner frouwen minne
wær iemer me verlorn,
einen schillinc sol
sie mir unde ein hemde,
daz weiz ich vil wol.
daz wær mir alles fremde.
sô mir daz nu wirt,
sô tuon i'iu helfe schîn.>
owê, winter, daz dîn kraft
an uns ist sô sigehaft!
owê kleiner vogellîne singen!
owê liehten bluomen rôt,
dien der meie daz gebôt
daz si dur daz gras ûf muosten dringen!
nûst der walt sîs grüenen loubes âne.
wâfenâ! jâ ist mir dâ
dicke wê und anderswâ.
daz tuot mir diu liebe wolgetâne.
ez ist nu vil manic jâr
daz ir liehten ougen klâr
in mîn herze lieplîch blihten tougen,
unde ir rôsevarwer munt
gein mir tet sîn lachen kunt.
dar zuo spilten ir wol liehten ougen.
seht, dô wart ich siech von minnewunden.
wâfenâ! des ist mir dâ
dicke wê und anderswâ:
die stânt noch von der lieben unverbunden.
sumer, nû wil dîn gewalt
walt den anger und die heide
beide kleiden: dast dien kleinen vogeln nôt.
man siht bluomen manicvalt,
valt an manger stolzen meide:
reide löcke tragents unde mündel rôt.
seht, der fröide was vil nâch zergangen.
ach mîs herzen! jâ muoz mich belangen
nâch dem triutelehten lîbe. owê wan wære er mîn!
wil si daz mich leit verber,
ber mir fröide von ir munde.
wunde von der minne wirt vil schiere heil,
daz ir güete mich gewer,
wer ist der mir des verbunde?
kunde ich fluochen, dem wunscht ich daz im unheil
wære bî vil lange unz an sîn ende.
süeziu minne, süeze helfe sende.
des ist nôt, sît ich von dînen schulden sorge ie leit.
ach wie ist si gar liep guot.
guot næm ich niht für diech meine.
seine troestet mich, daz ist der minne haz,
ir munt roeter danne ein bluot.
bluot des meien fröit mich kleine,
reine sælic wîp, nu troestet mich noch baz.
tuot irs niht, sô muoz ich gar verderben.
sol ich niht den rôten kus erwerben
und den triutelehten lîp, sô wirde ich fröiden bar.
râtet wie ich daz ervar.
var ich umbe in allem lande?
rande ich tûsent mîle, ez wær bewendet wol,
obe ich des genæme war
war ich kêrte ûz minnebande.
brande sie mich niht, sô hæte ich senfte dol:
sus hât mich diu minneclîche enzündet.
ich enweiz wes sie sich an mir sündet:
laschte sie mich mit ir minne, mir wær deste baz.
minne, ich diene dir: du solt
solt mir geben minneclîchen.
rîchen maht du mich an fröiden, des ist zît.
ob mir daz dîn helfe erholt,
holt bin ich dir inneclîchen;
wîchen muoz von mir leit daz mir nâhe lît.
minneclîchiu minne, ich was gebunden
dir von kinde ie. wiltu mich nu wunden,
waz touc danne stætiu triuwe? minne, daz verbir.
nû klag ich der kleinen vogel swære;
nû klag ich, diu heide ist bluomen lære;
sô klag ich daz mich diu wunneclîche sældebære
hât beroubet gar der fröiden sinne.
sich, dâ bist du schuldic an, trût minne,
sît du weist daz ich sô gar in dîner glüete brinne.
daz mac mir ir triutelehter lîp mit liebe büezen,
unde ir rôter munt: der sol mich grüezen.
tuont diu zwei des niht, so klage ichz doch der reinen süezen.
sie mac mir wol mînen kumber wenden
unde ir minneclîche helfe senden.
owê, minne, wenne wilt du troesten mich vil senden?
wenne wilt du mir mîn trûren swachen?
wenne wiltu süeze fröide machen,
alsô daz ir rôter munt mir lieplîch wolde lachen?
triutelehter lîp, du lâ mich liebe fröide vinden.
dû maht mich von sender nôt enbinden:
wilt du, herzen trût, sô mac mir sendez leit verswinden.
nû waz hilfet swaz ich klage der hêren?
sien wil mir enheine fröide mêren.
süeze minne, maht du doch die minneclîchen lêren,
daz si füege daz mir leit entwîche,
sich, sô wirde ich noch an fröiden rîche.
tuot si daz, sô wirde ich frô, diu süeze minneclîche,
alsô daz mir wurde ein gruoz von ir vil rôtem munde
unde ir kus mîs herzen nôt enbunde.
dô ich sie von êrste an sach, daz was ein süeziu stunde.
nû siht man die heide breit
wol beschoenet mit den liehten bluomen manicvalt:
meie hât si schôn gekleit.
wol bedoenet mit den vogeln stêt der grüene walt.
in den ouwen mac man schouwen rôsen rôt.
ach dur got, sô lîde ich aber senelîche nôt.
ich sach einen rôten munt
lieplîch lachen gein mir senden: des ist niht ze lanc.
dâ von wart mir fröide kunt
( trûren swachen kan si), dô daz in mîn herze dranc.
ich muoz singen: des wil twingen mich ein wîp
und der künc, dar zuo ir triutelehter lôser lîp.
owê roeselehter gruoz,
wie du lachest, sô du herzeliebe lachen wilt;
dâ wirt sender sorgen buoz.
sô du machest daz diu liebe gein der liebe spilt
nâch gewinne, da ist eht minne nâhe bî
unde machet zwei geliebe herzenswære frî.
herzen trût, mîn künigin,
lât erwinden gein mir noch den senelîchen strît,
sît ich iuwer eigen bin.
fröide vinden wolte ich, frouwe, daz wær an der zît.
umbevâhen lieplîch nâhen, daz tuot wol,
unde nâher baz, ob ichz mit hulden sprechen sol.
swaz ich her gesungen hân,
daz vervâhet mich vil kleine: dast mîs herzen klage.
dâ von muoz ich singen lân.
sie versmâhet daz mîn herze sie in liebe trage.
jâ si denket( daz mich krenket vil der tage)
daz ich ir niht dienen müge: dast mîs herzen klage.
sumer, dîn gewalt wil swinden.
daz mac man wol an der linden
kiesen: diu ist worden val.
ûf dem walde und in den ouwen
dâ mac man die rîfen schouwen.
dar zuo lât diu nahtegal
ir vil fröiderîchez singen:
des wil sie der winter twingen.
sô kan mir diu süeze bringen
sorgen vil dem herzen mîn.
frouwe, ir sît mîn frouwe aleine
diech vor allen wîben meine.
des sult ir geniezen lân
mich: ich lebe in senden sorgen
beide âbent und den morgen.
doch fröit mich ein lieber wân
unde ein minneclîch gedinge,
daz diu süeze minne twinge
sô daz mir an iu gelinge;
dar an al mîn fröide lît.
swaz der winter sorgen bringe
dien vil liehten bluomen rôt,
swaz er kleiner vogel twinge,
doch klag ich ein ander nôt.
der ich mich ze dienste ie bôt,
derst mîn swære gar ze ringe:
des bin ich an fröiden tôt.
owê jâ hât mich betwungen
ir vil minneclîcher munt.
an ir ist mir niht gelungen.
swære diust mir worden kunt,
sît ich vant sô süezen funt
an der minneclîchen jungen.
herze, diu hât dich verwunt.
ich solt aber dur die süezen
grüezen meien walt heid ouwe
und der kleinen vogel süezez singen,
lieze eht mir an ir gelingen
trût mîn trôst, mîs herzen frouwe,
daz si mînen kumber wolde büezen:
seht, sô wurde ich noch an fröiden rîche.
truter lip, nu tuot genædecliche:
rôter munt, du maht mîn leit verdringen.
süeziu minne, sît dîn minne
sinne krenket zallen stunden,
wie sold ich dan iemer frô belîben?
lieber lîp vor allen lîben,
heilet mir mîns herzen wunden,
daz mîn fröide lige an dem gewinne.
tuot ir daz, sô wirde ich froidebære.
sælic wîp, nu scheidet mich von swære.
minne, dû maht mir mîn leit vertrîben.
ich hân fröide von ir eine:
seine troestet mich ir güete.
dâ von muoz mir spilndiu fröide swinden.
lieze sie mich gnâde vinden,
seht, so fröite mîn gemüete,
daz mir wurde ir rôter kus, ein kleine;
so wær ich vil manger sorgen âne.
triutelehter lîp, ich lebe in wâne
daz ich fröide von iu müge enpfinden.
nû hât meie walt heid ouwe
wol bekleit mit manger wunneclîchen spæhen wât.
also hat mîs herzen frouwe
sich bekleit mit kleide daz ir wunneclîch an stât.
wîplîch güete, schoene und êre,
dâ bî reinen muot,
diz gewant treit diu vil hêre;
daz ir edelem herzen sanfte tuot.
bî den kleiden lât sich vinden
der vil triutelehte lôse lîp.
ach, solt ich mich senden vinden
bî den kleiden diu diu reine minneclîche an treit,
sô mües al mîn leit verswinden
unde wurde an mangen spilnden fröiden wol gemeit.
sol diu fröide an mir verderben,
dast mîs herzen nôt,
sô muoz ich in jâmer sterben.
owê süezer munt durliuhtic rôt,
wie mich jâmert nâch den kleiden,
sît si stânt der lieben also wol!
wil si mînen kumber wenden,
diu vil reine minneclîche der ich eigen bin,
sô sol sie diu kleit mir senden
bî dem triutelehten lîbe; sost mîn leit dâ hin.
kan mich ieman frô gemachen?
jâ, ir rôter munt.
wil mir der von herzen lachen,
sô wird ich an fröiden wol gesunt.
süeze minne, bit die hêren
daz si troeste mich vil senden man.
ez fuor ein büttenære
vil verre in frömdiu lant.
der was sô minnebære,
swâ er die frouwen vant,
daz er dâ gerne bant.
dô sprach der wirt mære
zim waz er kunde.
< ich bin ein büttenære:
swer mir des gunde,
sîn vaz i'im bunde.>
dô truoc er sîne reife
und sînen tribelslagen.
mit sînem umbesweife
kund er sich wol bejagen,
ein guot geschirre tragen.
sînen tribelwegge
den nam si in die hant
mit sîner slehten egge.
si sprach< heilant,
got hât iuch har gesant.>
dô si dô gebunden
dem wirte sîn vaz
neben unde ouch unden,
si sprach< ir sint niht laz.
mir wart nie gbunden baz.>
von walhen fuor ein pilgerîn
mit sînem kötzelîne.
zerhouwen wâren im die schuo;
er was sô rehte fîne.
er bat der hereberge in der minne.
< ja enist er niht guot pilgerîn>
sprach der wirt< vil leit ist er mir hinne.>
< waz hilfet iuwer metti gân
und iuwer venjen suochen,
daz ir des armen pilgerîns
hie inne niht went ruochen?>
er bat der hereberge in der minne.
uns jungen mannen sanfte mac
an frouwen misselingen.
ez kam umb einen mitten tac,
dô hôrte ich eine swingen:
wan si dahs
wan si dahs, si dahs, si dahs.
guoten morgen bot ich ir,
ich sprach< got müeze iuch êren.>
zehant dô neic diu schoene mir;
von dannen muoste ich kêren:
wan si dahs,
wan si dahs, si dahs, si dahs.
si sprach< hien ist der rîben niht:
ir sint unrehte gangen.
ê iuwer wille an mir geschiht,
ich sæhe iuch lieber hangen.>
wan si dahs,
wan si dahs, si dahs, si dahs.
winter, dû wilt aber twingen
bluomen und der vogel sanc,
die man hôrte suoze erklingen
in der ouwe, dest niht lanc.
nûst mîn hôchgemüete kranc.
noch wil sich mîn fröide ringen
durch die nâch der ich ie ranc.
sælic wîp, süez unde reine,
schoene und minneclîchen var,
owê daz ir mîn so kleine
nemt mit spilnden ougen war!
ich diend ie mit triuwen dar.
sît ich iuch mit triuwen meine,
lât mich niht verderben gar.
liehter sumer, dîn süeze wunne
wil bî mangen fröiden sîn.
baz dan ich gedenken kunne
singent aber diu vogellîn.
dâ bî siht man schone in blüete
boume stân, des meigen güete
treit dem winter mangen haz.
nûst der vogel nôt zergangen,
doch klag ich ein ander nôt:
wê, jâ muoz mich des belangen
daz ir munt durchliuhtic rôt
mir niht wil die fröide mêren.
süeze minne, maht du lêren
sie daz mir mîn leit zergê.
michn troestet niht der walt und ouch diu heide,
michn troestet niht der kleinen vogel singen:
den tuot der kalte winter aber leide.
dâ bî kan mich diu minneclîche twingen.
waz welt ir daz diu liebe kiusche meine?
nu ist siz doch diu süeze, diu vil reine:
wan lât si mir durch wîbes güete baz an ir gelingen?
diu minneclîche mac wol mit mir teilen
ir wîbes güete die si hât beslozzen.
si mac mir mîne senewunden heilen,
die sie mir mit ir minne hât geschozzen.
vil sælic wîp, nu wende mîne swære:
und tuost du daz, sô wirde ich fröidebære.
gedenke daz ich wîbes güete selten hân genozzen.
nû siht man die grüenen heide
wol bekleidet, wol geschoenet:
schouwet an den grüenen walt!
nû hoert man die vogel singen
in den wunneclîchen ouwen,
die der kalte winter twanc:
diu siht man in wunnen beide.
vogelsanc mit fröiden doenet,
wan ir stimme ist manicvalt.
nû siht man die bluomen springen
der mac man ein wunder schouwen,
sit der liebe sumer ist hie.
manger fröit sich gen der wunne:
sô leb ich in sender swære
nâch der lieben frouwen mîn
diu dâ kan sô suoze lachen,
swenne ir rôter munt erlachet
unde er liebe lachen sol.
baz dan ich erdenken kunne
kan si wol, diu sældebære,
kiusche und dâ bî wîplîch sîn.
sie kan mir die fröide machen
daz mîn herze an fröiden krachet,
frouwe minne, dar zuo sprich.
minne, hilf daz mir diu hêre,
diu mir in mîn herze tougen
mit ir liehten ougen brach,
mîne sende swære büeze
die ich von der schoenen dulde.
doch fröit mich ein lieber wân,
daz si mir mîn leit verkêre,
wan ich hân, dast âne lougen,
von ir sendez ungemach.
minne, sprich daz sie mich grüeze;
minne, wirp mir umbe ir hulde;
sost mir senden siechen baz.
nu wol ûf! grüezen wir den süezen der uns büezen wil des winters pîn,
der uns wil bringen vogel singen, bluomen springen und der sunnen schîn.
dâ man sach ê den kalten snê,
dâ siht man gras von touwe naz( nû brüevent daz) die bluomen und den klê.
vor hin in walde ûf der halde hoert man balde wunneclîchen schal.
in süezer wîse gar von prîse, hôhe, lîse, singt diu nahtegal.
der vogel sanc derst niht ze kranc
hin gen dem meigen. megde leigen, wir sun reigen nû den sumer lanc.
des meigen blüete, sumers güete, hôchgemüete gît den vogellîn.
daz hilft mich kleine, wan diu reine troeste aleine noch daz herze mîn.
ir brûnez hâr, ir ougen klâr,
ir rôter munt hât mich verwunt biz an den grunt, swie frô ich doch gebâr.
winter, dû wilt aber vil verderben
liehter bluomen, die doch schoene wâren;
unde ein wîp diu wil mich fröide ersterben,
der ich pflac in fröiderîchen jâren.
diu guote, diu guote, diu guote, diu reine,
die ich mit ganzen triuwen iemer meine.
sît diu welt an fröiden wil verswinden,
sô möht ich wol lâzen ungesungen.
wan ein wîp, deswâr ich wolte erwinden,
nâch der ie mîn herze hât gerungen.
diu guote, diu guote, diu guote, diu reine
die ich mit ganzen triuwen iemer meine.
wol gebâren unde lieplîch lachen,
lieplîch blicken dar und dan mit güete,
daz kan diu vil guote wol gemachen.
gein ir trôste fröit sich mîn gemüete.
diu guote, diu guote, diu guote, diu reine,
die ich mit ganzen triuwen iemer meine.
wer gesach ie von sô rôtem munde
minneclîcher lachen unde grüezen?
den kust ich vil gerne, ob sî mirs gunde,
diu mir mînen kumber kan gebüezen.
diu guote, diu guote, diu guote, diu reine,
die ich mit ganzen triuwen iemer meine.
diu vil reine ist frî vor missewende,
der ich dienen wil gar eigenlîche.
sô bit ich daz sî mir helfe sende:
tuot si daz, sô wirde ich fröiderîche.
diu guote, diu guote, diu guote, diu reine,
die ich mit ganzen triuwen iemer meine.
nu siht man aber die wunneclîchen heide
in spæher wât mit bluomen wol beschoenet.
man hoert die vogel in dem walde singen,
den tet der kalte winter vil ze leide;
nust aber der walt mit sange wol bedoenet,
den hoert man in diu ôren suoze erklingen:
si fröint sich gein des süezen meigen blüete.
sô sent sich mîn gemüete
nâch der vil reinen güete.
daz sie mir got behüete.
swaz ieman seit, sô lît der wunsch an wîben.
si kunnen in diu herzen lieplîch lachen;
ir lôslîch ougenblic tuot fröiderîche;
ir reiniu güete kan wol leit vertrîben,
sô siez mit güete wellent lieplîch machen;
der fröide ich in der weite niht gelîche.
ach, iedoch haz treit mir diu reine süeze
die ich mit sange grüeze.
got mir des helfen müeze
daz si mir kumber büeze.
ir wol geroeter munt, ir liehten ougen,
ir kel, ir kinne, ir roeselehtiu wangen
diu hânt daz sende herze mîn betwungen.
dô sie dar in geblihte lieplîch tougen,
dar nâch ze hant dô wart ich ir gevangen.
dar zuo dô kam diu minne drin gedrungen;
si sprach< nu hân ich mich dîn underwunden>.
daz hân ich wol befunden
an mînen senden wunden:
die stênt noch unverbunden.
waz treit iuch für, frou minne, ob ich verdirbe?
waz hilfet ez iuch, süeziu sældebære?
durch got, nu bin ich doch verselt iu beiden.
waz treit iuch für, frou minne, ob ich erstirbe?
waz hilfet iuch mîn lange werndiu swære?
mich jâmert, sol mîn herze von iu scheiden,
sît ich iu hân gedienet mange stunde,
hei kus von rôtem munde,
ob mir dîn trôst des gunde
daz mich diu liebe enbunde!
ich wil den valschen und den ungetriuwen
ze leide singen, und den edeln jungen
ze liebe und der vil lieben diech dâ minne.
ir valschez herze kan den valsch wol briuwen.
sô wê in wart, so wê der valschen zungen,
diu velschet in ir herzen unde ir sinne.
daz schât mir niht: ob mich diu süeze reine
wil meinen als ich meine
si lieben alterseine,
sô schât ir haz mir kleine.
nû ist manic herze frô,
wan daz mine daz muoz iemer trûric sîn,
ez enwende ir güete alsô
daz si guote troeste mir daz herze mîn.
hei nahtegal!
süezen schal
bringet uns des meigen zît.
al mîn trôst an einem reinen wîbe lît.
aller mîner sælden tac
lît an der diu mir daz herze hât verwunt.
nieman mich getroesten mac
wan diu schoene und ir vil rôserôter munt.
hei wære ab daz
âne ir haz
daz ichs umbevienge alsô,
minne, sunder dinen danc, so wære ich fro.
minne,< sunder dinen danc>,
habe ich daz gesprochen, daz ist mir vil leit.
nû sich an, mîn lîp ist kranc:
nieman mich getroestet wan ir werdekeit.
hei minne, sprich,
fürder mich;
sprich ein güetlîch wort zuo ir,
daz diu reine süeze tuo genâde an mir.
< sol ich disen sumer lanc
bekumbert sîn mit kinden,
so wær ich vil lieber tôt.
des ist mir mîn fröide kranc,
sol ich niht zer linden
reigen, owê dirre nôt!
wigen wagen, gigen gagen,
wenne wil ez tagen?
minne minne, trûte minne, swîc, ich wil dich wagen.>
amme, nim daz kindelîn,
daz ez niht enweine,
alse liep als ich dir sî.
ringe mir die swære mîn:
dû maht mich aleine
mîner sorgen machen frî.
wigen wagen, gigen gagen,
wenne wil ez tagen?
minne minne, trûte minne, swîc, ich wil dich wagen.
diu nahtegal diu sanc sô wol
daz man irs iemer danken sol
und andern kleinen vogellîn.
dô dâhte ich an die frouwen mîn:
diu ist mîs herzen künigîn.