gen narragonien.
hi sunt qui descendunt mare in nauibus
facientes operationem in aquis multis.
ascendunt usque ad caelos / et descendunt usque
ad abyssos: anima eorum in malis tabescebat.
turbati sunt et moti sunt sicut ebrius: et
omnis sapientia eorum devorata est.
psalmo cvi. ein vorred in das narren schyff.
zuo nutz vnd heylsamer ler / vermanung vnd
ervolgung der wyßheit / vernunfft und guoter
sytten: ouch zuo verachtung vnd straff der narheyt /
blintheyt yrrsal vnd dorheit / aller stæt / vnd
geschlecht der menschen: mit besunderem flyß
ernst vnd arbeyt / gesamlet zuo basell: durch
sebastianun brant. in beyden rechten doctor. all land syndt yetz voll heylger geschrifft
vnd was der selen heyl antrifft /
bibel / der heylgen vætter ler
vnd ander der glich buocher mer /
in maß / das ich ser wunder hab
das nyemant bessert sich dar ab /
ja würt all gschrifft vnd ler veracht
die gantz welt lebt in vinstrer nacht
und duot in sünden blint verharren
all strassen / gassen / sindt voll narren
die nüt dann mit dorheit vmbgan
wellen doch nit den namen han
des hab ich gdacht zuo diser früst
wie ich der narren schiff vff rüst
galleen / füst / kragk / nawen / parck
kiel / weydling / hornach / rennschiff starck
schlytt / karrhen / stoßbæren / rollwagen
ein schiff moecht die nit all getragen
die yetz sindt jn der narren zal
ein teil kein fuor hant überal
die stieben zuoher wie die ymmen
vil vnderstont zuo dem schiff schwymmen
ein yeder der wil vorman syn
vil narren / doren kumen dryn
der bildniß jch hab har gemacht
wer yeman der die gschrifft veracht
oder villicht die nit künd lesen
der siecht jm molen wol syn wesen
vnd fyndet dar jnn / wer er ist
wem er glich sy / was jm gebrist /
den narren spiegel ich diß nenn
in dem ein yeder narr sich kenn
wer yeder sy wurt er bericht
wer recht in narren spiegel sicht
wer sich recht spiegelt / der lert wol
das er nit wis sich achten sol
nit vff sich haltten / das nit ist /
dan nyeman ist dem nütz gebrist
oder der worlich sprechen tar
das er sy wis / vnd nit ein narr
dann wer sich für ein narren acht
der ist bald zuo eym wisen gmacht
aber wer ye wil witzig syn
der ist fatuus der gfatter myn
der duot mir ouch dar an gewalt
wann er dyß buochlin nit behalt
hie ist an narren kein gebrust
ein yeder findt das in gelust
vnd ouch war zuo er sy geboren
vnd war vmb so vil sindt der doren /
was ere vnd freyd die wißheit hat /
wie soerglich sy der narren stat /
hie findt man der welt gantzen louff
diß buochlin wurt guot zuo dem kouff
zuo schympff vnd ernst vnd allem spil
findt man hie narren wie man wil /
ein wiser findt das in erfreydt
ein narr gern von syn bruodern seyt /
hie findt man doren arm vnd rich
schlym schlem / ein yeder findt sin glich /
ich schrot ein kapp hie manchem man
der sich des doch nit nymet an
het ich in mit sym namen gnent
er sprech / ich het in nit erkent /
doch hoff jch das die wisen all
werdent harjnn han wolgefall
vnd sprechen vß jr wissenheit
das jch hab recht vnd wor geseit
sydt jch sollch kuntschafft von jn weiß
so geb jch vmb narren eyn schweyß
sie müssen hoeren worheit all
ob es jnn joch nit wol gefall
wie wol terencius spricht / das
wer worheit sag / verdienet haß
ouch wer sich langzyt schnützen duot
der würfft ettwan von jm das bluot
und wann man colerâ anreygt
so würt die gall gar offt beweygt
dar vmb acht ich nit / ob man schon
mit worten mich wirt hindergon
vnd schelten / vmb myn nutzlich ler
ich hab der selben narren mer
den wißheit nit gefallet wol
dyß büchlin ist der selben vol
doch bitt jch yeden / das er mer
wil sehen an vernunfft vnd er
dann mich oder min schwach gedicht
warlich hab jch on arbeit nicht
so vil narren zuosamen bracht
ich hab ettwan gewacht zuo nacht
do die schlyeffent der jch gedacht
oder villicht by spyl vnd win
sassent / vnd wenig dochtent myn /
eyn teyl jn schlitten umbher fuoren
im schne / das sie wol halb erfruoren
eyn teyl vff kalbß füss gingen sust /
die andern rechten jr verlust
den sie den tag hetten gehan
vnd was jnn gewyns dar vß moecht gan
oder wie sie morn wolten liegen
mit gschwætz / verkouffen / mâchen triegen
den selben noch zuodencken all
wie mir jr wys / wort / werck / gefall
ist wunder nit / ob ich schon offt
do mit myn gdicht nit würd gestrofft
gewacht hab / so eß nyeman hofft
in disen spiegel sollen schowen
all gschlecht der menschen man vnn frowen
je eyns ich by dem andern meyn
die man sint narren nit allein
sunder findt man ouch nærrin vil
den ich die schleyer / sturtz vnd wile
mit narren kappen hie bedeck
metzen hant ouch an narren roeck
sie wellen yetz tragen on das
was ettwan mannen schæntlich was /
spitz schuo / vnd vßgeschnytten roeck
das man den milchmerck nit bedeck
wicklen vil hudlen jn die zoepff
groß hoerner machen vff die koepff
als ob es wer ein grosser stier
sie gænd har wie die wilden thier /
doch sollen erber frowen mir
verzyhen / dann ich gantz nit jr
gedencken zuo keym argen wyl
den boesen ist doch nit zuo vil
der selben man ein teil hie fyndt
die jnnn dem narren schiff ouch syndt
dar vmb mit flyß sich yedes suoch
fyndt eß sich nit jn dysem buoch
so mag es sprechen / das es sy
der kappen vnd des kolben fry
meint yemant das jch jnn nit rür
der gang zuon wysen fuor die thür
vnd lyd sich / vnd sy guoter dyng
byß ich ein kapp von franckfurt bryng
i. von vnnutzen buchern den vordantz hat man mir gelan dann jch on nutz vil bücher han die jch nit lyß / vnd nyt verstan
von vnnutzen buchern
das jch sytz vornan jn dem schyff
das hat worlich eyn sundren gryff
on vrsach ist das nit gethan
vff myn libry ich mych verlan
von büchern hab ich grossen hort
verstand doch drynn gar wenig wort
vnd halt sie dennacht jn den eren
das ich jnn wil der fliegen weren
wo man von künsten reden duot
sprich ich / do heym hab jchs fast guot
do mit loß ich benügen mich
das ich vil bücher vor mir sych /
der künig ptolomeus bstelt
das er all bücher het der welt
vnd hyelt das für eyn grossen schatz
doch hat er nit das recht gesatz
noch kund dar vß berichten sich
ich hab vil bücher ouch des glich
vnd lys doch gantz wenig dar jnn
worvmb wolt ich brechen myn synn
vnd mit der ler mich bkümbren fast
wer vil studiert / würt ein fantast
ich mag doch sunst wol sin eyn here
vnd lonen eym der für mich ler
ob ich schon hab eyn groben synn
doch so ich by gelerten bin
so kan ich jta sprechen jo
des tütschen orden bin ich fro
dann jch gar wenig kan latin
ich weyß das vinun heysset win
gucklus ein gouch / stultus eyn dor
vnd das ich heyß domne doctor
die oren sint verborgen mir
man sæh sunst bald eins mullers thier ii. von guten reten
von guten reten
vil sint den ist dar noch gar not
wie sie bald kumen jn den rot
die doch des rechten nit verston
vnd blintlich an den wenden gon
der guot cusy ist leyder dot
achytofel besytzt den rodt /
wer vrteln sol vnd raten schlecht
der dunck vnd folg alleyn zuo recht
vff das er nit ein zunsteck blib
do mit man die suw in kessel trib
worlich sag ich es hat kein fuog
es ist mit duncken nit genuog
do mit verkürtzet würt das recht
es durfft das man sich baß bedecht
vnd witer fragt / was man nit wust
dann wirt das recht verkürtzet sust
so hast kein woerwort gegen got
gloub mir / fürwor es ist kein spot
wann yeder wüst / was volgt har noch
im wer zuo vrteiln nit so goch /
mit soelcher moß / wirt yederman
gemessen / als er hat gethan
wie du richtst mich / vnd ich richt dich
als wirt er richten dich vnd mich /
eyn yeder wart noch synem dot
der vrteil die er geben hat
wer mit sym urteil bschwæret vil
dem ist gesetzet ouch sin zyl
do er ein gwalttig vrteil fyndt
der stein der felt jm vff den grindt
wer hie nit halt gerechtikeit
der fyndt sie dort mit hertikeit
keyn wisheyt / gwalt / fürsichtikeit /
keyn ratt / got wider sich verdreit iii. von gytikeit. wer setzt sin lust vff zyttlich guot vnd dar jnnn suocht sin freyd vnd muot der ist eyn narr jnn lib vnd bluot
von gytikeit.
der ist eyn narr der samlet guot
vnd hat dar by keyn fryd noch muot
vnd weyß nit wem er solches spart
so er zuom finstren keller fart
vyl narrechter ist der verduot
mit üppykeit vnd lichtem muot
das so jm got hat geben heyn
dar jnn er schaffner ist allein
vnd dar vmb rechnung geben muoß
die me gilt dan ein hand vnd fuoß
ein narr verlæßt sin fründen vil
sin sel er nit versorgen wil
vnd voercht jm brest hie zitlich guot
nit sorgend / waß daß ewig duot /
o armer narr wie bist so blindt
du voerchst die rud / vnd findst den grindt
mancher mit sunden guot gewynt
dar vmb er jn der hellen brynt
syn erben achten das gar klein
sie hülffen jm nit mit eym stein
sie loeßten jnnn kum mit eym pfundt
so er dieff ligt in hellen grundt /
gib wil du lebst durch gottes ere
noch dym dot wirt ein ander here /
eß hat keyn wyser nye begerdt
das er moecht rich syn hie vff erdt
sunder das er lert kennen sych
wer wys ist / der ist me dann rich /
crassus das golt zuo letzst vßtrangk
noch dem jnn hat gedürstet langk /
crates syn gelt warff jn das mer
das es nyt hyndert jnn zuor ler /
wer samlet das zergenglich ist
der grabt sin sel jn kott vnd mist
von nuwen funden
das ettwan was eyn schantlich dyng
das wygt man yetz schlecht vnd gering
eyn ere was ettwan tragen bert
jetzt hand die wibschen mann gelert
vnd schmyeren sich mit affen schmaltz
vnd duont entbloessen jren halß
vil ring vnd grosse ketten dran
als ob sie vor sant lienhart stan
mit schwebel / hartz / büffen das har
dar in schlecht man dan eyer klar
das es jm schusselkorb werd kruß
der henckt den kopff zuom fenster vß
der bleicht es an der sunn vnd für
dar vnder werden lüse nit dür
die trügen yetz wol in der welt
das duot all kleider sindt vol felt
roeck / mentel / hembder vnd brustduoch
pantoffel / styffel / hosen / schuoch
wild kappen / mentel / vmblouff dran /
der jüdisch syt wil gantz vffstan
dann ein fundt kum dem andern wicht
das zeygt / das vnser gmüt ist licht
vnd wanckelbar in alle schand
vil nüwrung ist jn allem land
kurtz schæntlich vnd beschrotten roeck
das einer kum den nabel bdoeck
phfuch schand der tütschen nacion
das die natur verdeckt wil han
das man das bloest / vnd sehen lat
dar vmb es leider übel gat
vnd wurt bald han ein boesern stand
we dem der vrsach gibt zuo schand
we dem ouch der solch schand nit strofft
im wurt zuo lon das er nit hofft v. von alten narren. wie wol jch vff der gruoben gan vnd das schyntmesser jm ars han mag jch myn narrheyt doch nit lan
von alten narren.
myn narrheyt loßt mich nit sin grys
ich byn fast alt / doch gantz vnwys
eyn boeßes kynt von hundert jor
den jungen trag ich die schellen vor
den kynden gib ich regiment
vnd mach mir selbst ein testament
das mir leydt würt noch mynen dot
ich gib exempel vnd boess rodt
vnd trib was ich jung hab gelert
mynr boßheit wil ich syn geert
vnd gtar mich rümen myner schand
das ich beschissen hab vil land
vnd hab gemacht vil wasser tryeb
in boßheit ich mich allzyt yeb
vnd ist myr leydt / das ichs nit mag
volbringen me / myn alten tag
aber was ich yetz nym mag thuon
wil ich entpfellen heyntz mym suon
der würt thuon / was ich hab gespart
er kopt yetz mir noch jn die art
eß stat jm dapferlichen an
lebt er / eß würt vß jm eyn man
man muoß sprechen / er sy myn suon
dann er dem schelmen recht würt thuon
vnd wirt sich in kein dingen sparen.
vnd in dem narren schiff ouch faren
das wirt mich nach mym dot ergetzen
das er mich wirt so gantz ersetzen
do mit duot alter yetz vmb gan
alter will gantz kein witz me han
susannen richter zeigten wol
waß man eim alten truwen sol
ein alter nar synr sel nit schont
swær jst recht thuon / ders nit hat gewont vi. von ler der kind. wer synen kynden übersicht irn muotwil / vnd sie stroffet nicht dem selb zuo letzst vil leydes geschicht
von ler der kind.
der ist in narheyt gantz erblindt
der nit mag acht han / das syn kyndt
mit züchten werden vnderwißt
vnd er sich sunders dar vff flyßt
das er sie loß jrrgon on straff
glich wie on hirten goent die schaf
vnd jn all muotwil vbersicht /
vnd meynt sie doerffen stroffens nicht /
sie sygen noch nit by den joren
das sie behaltten jn den oren
was man jn sag / sy stroff vnd ler /
o grosser dor / merck zü vnd hoer
die jugent ist zuo bhaltten gering
sie mercket wol vff alle ding /
was man jn nüwe hæfen schitt
den selben gsmack verlont sie nit /
ein junger zwyg sich biegen lot /
wann man ein altten vnderstat
zü biegen / so knellt er entzwey
zymlich stroff / bringt kein soerglich gschrey
die rüt der zücht vertribt on smertz
die narrheit vß des kindes hertz
on straffung seltten yemens lert
alls übel wechßt das man nit wert
hely was recht vnd lebt on sünd
aber das er nit strofft sin kynd
des strofft jn got / das er mit klag
starb / vnd syn sün vff eynen tag /
das man die kind nit ziehen wil
des findt man cathelynen vil
es stünd yetz vmb die kynd vil bas
geb man schuolmeister jnn / als was
phenix / den peleus synem suon
achilli suocht / vnd zuo wolt duon
philippus durch suocht kriechen landt
biß er sym suon ein meister fandt
dem groesten kunnig jn der welt
wart aristoteles zuo geselt
der selb platonen hort lang jar
vnd plato socratem dar vor
aber die vætter vnser zitt
dar vmb das sie verblent der gyt
nemen sie vff soelich meister nuon
der jn zuom narren macht ein suon
vnd schickt jn wider heym zuo huß
halb narrechter dann er kam druß
des ist zuo wundern nit dar an
das narren narrecht kynder han
crates der allt sprach / wân es jm
zuo stuond / wolt er mit heller stym
schryen / jer narren vnbedacht
ir hant vff guotsamlen groß acht
vnd achten nit vff vwer kind
den jr soelich richtum samlen sindt
aber vch wirt zuo letst der lon
wann uwer sün jn rott soent gon
vnd stellen zücht vnd eren nach
so ist jn zuo dem wesen gach
wie sie von jugent hant gelert
dann wirt des vatters leydt gemert
vnd frist sich selbst das er on nutz
erzogen hat ein wintterbutz
ettlich duont sich in buoben rott
die læstern vnd gesmæchen gott
die andren hencken an sich sæck
dise verspielen roß vnd roeck
die vierden prassen tag vnd nacht
das würt vß solchen kynden gmacht
die man nit jn der iugent zücht
vnd( mit) eim meister wol versycht
dann anfang / mittel / end / der ere
entspringt allein vß guoter lere
ein loeblich ding ist edel syn
es ist aber froembd / vnd nit din
es kumbt von dynen eltern har /
ein koestlich ding ist richtum gar
aber des ist des gelückes fall
das vff vnd ab dantzt wie ein ball /
ein hubsch ding der weltt glory ist /
vnstantbar doch / dem alzyt gbrist /
schonheit des libes man vyl acht
wert ettwan doch kum vbernacht /
glich wie gesuntheit ist vast liep
und stielt sich ab doch wie ein diep
groß sterck / acht man für koestlich hab
nymbt doch von kranckheit / altter ab /
dar vmb ist nützt vndoettlich mer
vnd bliblich by vns dann die ler
gorgias frogt / ob sellig wer
von persia der mæhtig her
sprach socrates / ich weiß noch nüt
ob er hab ler vnd tugent üt /
als ob er sprech / das gwalt vnd golt
on ler der tugent nützet solt vii. von zwytracht machen wer zwischen stein vnd stein sich leit vnd vil lüt vff der zungen dreit dem widerfert bald schad vnd leidt
von zwytracht machen
mancher der hat groß freüd dar an
das er verwirret yederman
vnd machen künn diß hor vff das
dar vß vnfrüntschafft spring vnd haß
mit hynder red vnd lyegen groß
gibt er gar manchem einen stoß
der das erst vberlang entpfindt
vnd machet vß dem fründ ein findt
vnd das ers wol besyglen moeg
luogt er / das er vil dar zuo leg
vnd wills jn bichts wiß han geton
das nit verwissung kum dar von
vnd das ers vnder der rosen hett
vnd jn din eigen hertz geredt
meynen do mit gefallen wol
die welt ist soelcher zwytracht voll
das man eins vff der zungen trag
wyter dann vff eim hangenden wag
als chore det / vnd absolon
das sie groß anhang moechten han
aber es flytzt jn vbel vß
in allem land ist alchymus
der fründ zertrag vnd hynder lieg
vnd finger zwüschen angel dieg
die werden offt geklembt dar von
als der / der meynt entpfohen lon
vmb das er saul erslagen hett
vnd die do doettent hißboseth
als dem der zwischen mülstein lyt
gschicht / wer vil zwytraht macht all zyt
man sicht gar bald jn gberden an
was er sag vnd sy für ein man
bürg man ein narren hynder thür
er streckt die oren doch har für viii. nit volgen gutem ratt. wer nit kan sprechen ja vnd neyn vnd pflegen ratt vmb groß vnd kleyn der hab den schaden jm allein
nit volgen gutem ratt.
der ist ein narr der wys will syn
vnd weder glympf / noch moß duot schyn
vnd wenn er wyßheit pflegen will
so ist ein gouch syn fæderspyl /
vil sint von worten wyse vnd kluog
die ziehen doch den narren pfluog
das schafft das sie vff ir wyßheit
verlossen sich vnd bschydikeit
vnd achten vff kein froemden ratt
biß jn vnglück zuo handen gat
syn suon thobias allzyt lert
das er an wysen ratt sich kert /
dar vmb das nit folgt guottem rott
vnd den veracht die husfrow loth
wart sie geplagt von got dar von
vnd muost do zuo eim zeichen ston /
do roboam nit volgen wolt
den altten wysen / als er solt
vnd volgt den narren / do verlor
er zehen gslecht / vnd bleib ein dor /
het nabuchodonosor daniel ghoert
er wer nit jnn ein dier verkoert
machabeus der sterckest man
der vil groß tugent hat getan
hett er gefolget jorams rott
er wer nit so erschlagen dot /
wer allzytt volgt sym eygnen houbt
vnd guottem rott nit folgt vnd gloubt
der acht vff glück vnd heyl gantz nüt
vnd will verderben ee dann zytt
ein fründes ratt nieman veracht
wo vil rætt sint / ist glück vnd macht
achitofel sich selber dot
das saul nit volget synem rott ix. von bosen sytten. wer hat boeß sitten vnd geberd vnd guckt wo er zuom narren werd der schleyfft die kappen an der erd
von bosen sytten.
vil gandt gar stoltz jn schuben har
vnd werffent den kopff har vnd dar
dann hyn zuo tal / dann vff zuo berg
dann hyndersich dann vberzwerg
dann gont sie bald / dann vast gemach
das gibt ein anzeig vnd vrsach
das sie hant ein lichtferig gmüt
vor dem man sich gar billich hütt
wer wyß ist / vnd guot sitten hatt
dem selb syn wesen wol an stat
vnd was der selb anfaht vnd duot
das dunckt ein yeden wysen guot
die wor wysheit voht an mit scham
sie ist züchtig / still / vnd fridsam /
vnd ist ir mit dem guoten wol
des füllt sie got genaden vol
besser ist haben guot geberd
dann alle richtum vff der erd
vß sytten man gar bald verstat
was einer jn sym hertzen hat
mancher der sytten wenig schont
das schafft / er hatt sin nit gewont
vnd ist gezogen nit dar zuo
des hatt geberd er / wie ein kuo
die best gezierd / vnd hoehster nam
das sint guot sitten / zucht / vnd scham
zuo guottem sydt sich noe zoch
doch fluog jm cham syn suon nit noch
wer einen wysen suon gebert
der sytt / vernunfft / vnd wyßheit lert
der soll des billich dancken got
der jn mit gnad versehen hat
syns vatters nase albinus aß
das er jn nit hatt gzogen baß x. von worer fruntschafft wer vnrecht / gwalt / duot einem man der jm nye leydes hat gethan do stossend sich sunst zehen an
von worer fruntschafft
der ist ein narr / vnd gantz dorecht
der einem menschen duot vnreht
dan er dar durch gar manchen troewt
der sich dar nach syns vnglücks froewt
wer synem frund üt vbels duot
der all sin hoffnung / trüw / vnd muot
allein gesetzet hat vff jnn
der jst ein narr vnd gantz on synn
man findt der fründ / als dauid was
gantz keinen me / mit jonathas
als patroclus vnd achilles
als horestes vnd pilades
als demades vnd pythias
oder der schyltknecht saulis was
als scipio / vnd lelius
wo gelt gbrist do jst früntschafft vß
keiner so lieb syn nechsten hat
als dan jm gsatz geschriben stat
der eigen nutz vertribt all recht
all früntschafft lieb sipschafft / geschlecht
kein fyndt man moysi jetz gelich
der andre lieb hab / als selbst sich
oder als was neemias
vnd der gotzvorchtig thobias
wem nit der gmein nütz jst als werd
als eigen nutz des er begert
den halt jch für ein nærschen gouch
was gmeyn ist / das ist eigen ouch
doch cayn ist in allem stat
dem leid ist was glücks abel hat
früntschafft wann es gat an ein not
gant vier vnd zweintzig vff ein lot
vnd well die besten meynen syn
gant siben wol vff ein quintin xi. verachtung der gschrift wer yedem narren glouben will so man doch hoert der gschrifft so vil der schickt sich wol jns narren spil
verachtung der gschrift
der ist ein narr der nit der geschrifft
will glouben die das heil antrifft
vnd meynet das er leben soell
als ob kein got wer / noch kein hell
verachtend all predig vnd ler
als ob er nit sæh noch hoer
kem einer von den dotten har
so lieff man hundert mylen dar
das man von jm hort nuwe mer
was wesens jn der hellen wer
vnd ob vil lut fuorend dar jn
ob man ouch schanckt do nuwen win
vnd des glich ander affen spil
nuon hat man doch der gschrifft so vil
von alter vnd von nuwer ee
man darff kein zugniß furter me
noch suochen die kappel vnd klusen
des sackpfiffers von nickelshusen
got redt das vß der worheit sin
wer hie sünd düt / der lidt dort pin
wer hie sin tag zuo wißheit kert
der wirt jn ewikeit geert
gott hat geschaffen das ist wor
das sæh das oug / vnd hoerr das or
dor vmb ist der blindt vnd ertoubt
der nit hoert wißheit vnd jr gloubt
oder hoert gern nuw mær vnd sag
ich voercht / es kumen bald die tag
das man me nuwer mær werd jnn
dann vns gefall vnd syg zü synn
theremias der schrey vnd lert
vnd wart von nyeman doch gehoert
des glichen ander wisen me
des ging harnoch vil plag vnd we xii. von vnbesinten narren wer nit vor gürt / ee dann er rytt vnd sych versicht vorhyn by zyt des spott man / falt er an eyn sytt
von vnbesinten narren
der ist mit narheyt wol vereynt
wer spricht / das hett jch nit gemeint
dann wer bedenckt all dyng by zyt
der satlet wol / ee dann er rytt
wer sich bedenckt noch der gedat
des anslag gmeynklich kumbt zuo spat /
wer jnn der gdat guot ansleg kan
der muoß syn ein erfarner man
oder hat das von frowen gelert
die syndt sollchs rates hochgeert /
het sich adam bedocht vor baß
ee dann er von dem appfel aß
er wer nit von eym kleynen biß
gestossen vß dem paradiß /
hett jonathas sich recht bedacht
er hett die goben wol veracht
die jm tryphon jn falscheit bot
vnd jn erschluog dar noch zuo dot /
gut anschleg kund zuo aller zyt
julius der keiser / jn dem strit /
aber do er hat frid vnd glück
sumbt er sich an eym kleynen stuck
das er die brieff nit laß zuo hant
die jm jn warnung worent gsant /
nycanor vberschluog geryng
verkoufft das wyltpret / ee ers fyng
sin anschlag doch so groeplich fælt
zung / handt / vnd grynt man jm abstrælt
guot anschlæg die sint allzyt guot
wol dem / der sy by zyten duot
mancher ylt / vnd kumbt doch zuo spot
der stoßt sich bald / wem ist zuo not /
wer asahel nit schnell gesyn
abner hett nit erstochen jn xiii. von buolschafft an mynem seyl ich draffter yeich vil narren / affen / esel / geüch die ich verfür betrüg vnd leych
von buolschafft
frow venus mit dem stroewen ars
byn nit die mynnst jm narren fars
ich züch zuo mir der narren vil
vnd mach ein gouch vß wem ich wil
myn kunden nyemans nennet all
wer hat gehoert von circes stall /
calypso / der syrenen joch
der gdenck / was gwaltes ich hab noch
welcher meynt das er wytzig sy
den dunck ich dieff jnn narren bry /
wer eyn mol wurt von mir verwunt
den macht keyn krütter krafft gesunt /
dar vmb hab ich ein blynden suon /
keyn buoler sicht was er soll tuon /
myn suon ein kindt ist / nit eyn man
buoler mit kintheit duont vmbgan /
von jnn wurt seltten dappfer wort
glych wie von eynem kindt gehoert /
myn suon stat nackt vnd bloß all tag
dann buolschafft nyeman bergen mag /
boeß lieb die flügt / nit lang sie stat
dar vmb myn suon zwen flügel hat /
buolschafft ist licht zuo aller frist
nüt vnstætters vff erden ist /
cupido treit syn bogen bloß
vff yeder sytt / ein kocher groß /
in eym / hat er vil hocken pfil
do mit trifft er der narren vil /
die sint scharpff / gulden / hockecht / spitz
wer troffen würt / der kumbt von witz /
vnd dantzt har noch am narren holtz /
im andern koecher / vogelboltz
sint stumpf / mit bly beswert / nit lücht
der erst macht wunt / der ander flücht
wæn trifft cupido / den entzyndt
amor syn bruoder / das er bryndt
vnd mag nit leschen wol die flam
die didoni jr leben nam
vnd macht das medea verbrant
ir kind / den bruoder dot mit jr handt
tereus wer ouch keyn wydhopff nit /
pasyphae den stier vermitt /
phedra theseo für nit nach
noch sücht an jrem styeff suon smach /
nessus wer nit geschossen dott /
troy wer nit kumen jn solch not /
scylla dem vatter ließ syn hor
hyacinthus wer keyn ritter spor /
leander nit syn schwymmen dæt
messalina wer jn küscheit stæt
mars ouch nit jnn der ketten læg
procris der hecken sich verwæg
sappho nit von dem berg abfiel
syræn vmb kerten nit die kyel
circe ließ faren wol die schiff
cyclops vnd pann nit leidtlich pfiff
leucothoe nit wyhrouch gbær
myrrha wer nit adonis swær
byblis wer nit jrm bruoder holt
danæ entpfing nit durch das golt
nyctimine flüg nit vß by nacht /
echo nit wer ein stym gemacht /
tysbe ferbt nit die wissen boer
athalanta keyn loewin wer
des leuiten wib wer nit gesmæcht
vnd drumb erschlagen eyn geschlecht
dauid ließ weschen bersabe
samson vertruwt nit dalide
die abgoet salmon nit anbæt
amon wer an synr swester stæt
joseph würd nit verklagt vmb suß
als bellerophon hyppolitus
der wiß man als eyn roß nit gyng
am thurn virgilius nit hyng
ouidius hett des keysers gunst
hett er nit gelert der buoler kunst
es kæm zuo wißheit mancher me
wann jm nit wer zuor buolschafft we
wer mit frowen hat vil credentz
dem würt verbrennt syn conscientz
vnd mag gæntzlich nit dienen got
wer mit jnn vil zuo schaffen hat
die buolschafft ist eym yeden stand
gantz spoetlich / nærrisch / vnd eyn schand
doch vil schæntlicher ist sie dann
so buolen duont allt wib vnd mann /
der ist eyn narr / der buolen will
vnd meynt doch haltten maß vnd zil /
dann das man wyßheit pfleg vnd buol
mag gantz nit ston jn eynem stuol /
eyn buoler würt verblænnt so gar /
er meynt / es næm nyeman sin war /
diß ist das krefftigst narren krutt
diß kappen klæbt lang an der hütt xiv. von vermessenheit gotz wer spricht das gott barmhertzig sy alleyn / vnd( nit) gerecht dar by der hat vernuonfft wie genß vnd sü
von vermessenheit gotz
der schmyert sich wol mit esels schmaltz
vnd hat die büchsen an dem halß
der sprechen gtar / das gott der herr
so bærmyg sy / vnd zürn nit ser
ob man joch ettwann sund volbring /
vnd wygt die sünden also gering
das sünden ye sy gantz menschlich
nuon hab doch gott das hymelrich
den gensen ye gantz nit gemacht
so hab man allzyt sünd volbracht
vnd vohe nit erst von nuwem an /
die bybel er erzelen kan
vnd ander sunst hystorien vil /
dar vß er doch nit mercken will
das allenthalb die stroff darnach
geschriben stat / mit plag vnd rach /
vnd das gott nye die leng vertrüg
das man jn an eyn backen schlüg /
gott ist keyn boehem / oder datt
ir sprochen er doch wol verstat /
wie wol syn bærmung ist on moß /
on zal / gewiecht / vnnentlich groß /
so blibt doch syn gerechtikeyt
vnd strofft die sünd jn erwikeyt
an allen den / die nit dünt recht
gar offt / biß jnn das nünd geschlecht
barmhertzigkeyt die leng nit stat
wenn gott gerechtikeyt verlat /
wor ist / der hymel ghoert nit zuo
den gensen / aber ouch keyn kuo
keyn narr / aff / esel / oder schwyn
kumbt yemer ewiklich dar jn /
vnd was ghoert jn des tüffels zal
das nymbt jm nyeman vberal / xv. von narrechtem anslag wer buwen will / der schlag vor an was kostens er dar zuo muoß han er würt sunst vor dem end abstan
von narrechtem anslag
der ist eyn narr der buwen wil
vnd nit vorhyn anschlecht wie vil
das kosten werd / vnd ob er mag
volbringen solchs / noch sym anschlag
vil hant groß buw geschlagen an
vnd moechtent nit dar by bestan
der kunig nabuchodonosor
erhuob jn hochfart sich entbor
das er babylon die grosse statt
durch synen gwalt gebuwen hatt
vnd kam jm doch gar bald dar zuo
das er jm feld bleib / wie eyn kuo
nemroth wolt buwen hoch jn lufft
eyn grossen thurn für wassers klüfft
vnd schluog nit an das jm zuo swær
sin buwen / vnd nit moeglich wær
es buwt nit yeder so vil vß
als vor zyten dett lucullus
wer buwen will / das in nit ruw
der bdenck sich wol / ee dann er buw
dann manchem kumbt sin ruw zuo spat
so jm der schad jnn seckel gat /
wer ettwas groß will vnderstan
der soll sin selbst bewerung han
ob er moeg kumen zuo dem stat
den er jm für genomen hatt
do mit jm nit eyn gluck zuo fall
vnd werd zuo spot den menschen all /
vil weger ist / nüt vnderstan
dann mit schad / schand / gespoet ablan /
pyramides die kosten vil
vnd labyrinthus by dem nyl /
doch ist es als nuon langst do hyn /
keyn buw mag lang vff erd hye syn / xvi. von fullen vnd prassen billich jn kunfftig armuot feltt wer stæts noch schleck vnd füllen stelt vnd sich den brassern zuo geselt
von fullen vnd prassen
der duot eym narren an die schuo
der weder tag noch nacht hat ruow
wie er den wanst füll / vnd den buch
vnd mach vß jm selbs eyn wynschluch
als ob er dar zuo wer geboren
das durch jn wurd vil wyns verloren
vnd er wer eyn tæglicher riff
der ghoert wol jn das narren schiff
dann er zerstoert vernunfft vnd synn
das würt er jn dem altter jnn
das jm würt schlottern kopff vnd hend
er kürtzt syn leben vnd syn end
eyn schædlich ding ist vmb den wyn
by dem mag nyeman witzig syn
wer freüd vnd lust dar jnn jm suocht
eyn drunckner mensch gar nyemâs ruoht
vnd weiß keyn moß noch vnderscheit /
vil vnkusch kumbt vß trunckenheyt /
vil vbels ouch dar vß entsprinckt /
eyn wiser ist / wer syttlich drinckt /
noe moecht lyden nit den wyn
der jnn doch fand vnd pflantzet jn /
lotth sündt durch wyn zuor andern fart /
durch wyn der toüffer koeppfet wart /
wyn machet vß eym wysen man
das er die narren kapp streifft an /
do israhel sich füllet wol /
vnd jnn der buch was me dann vol /
do fyngen sie zuo spyelen an
vnd muosten do gedantzet yan /
gott gbot den sünen aaron
das sie syn soltten wynes on /
vnd alles das do truncken macht
des priesterschafft doch wenig acht
do holofernes truncken wart
verlor den kopff er / zuo dem bart /
thamyris riecht zuo spiß vnd tranck
do sie den künig cyrum zwang /
durch wyn lag nyder bennedab /
do er verlor noh all sin hab /
all ere vnd tugent gar vergaß
allexander / wann er truncken was /
vnd dett gar offt in trunckenheit
das jm wart selber darnoch leit /
der rich man tranck als eyn gesell
vnd aß des morndes jnn der hell /
der mensch wer fry / keyn knecht gesin
wann drunckenheit nit wer / vnd wyn /
wer wyns vnd feißt dings flysset sich
der wurt nit selig oder rich /
dem we vnd synem vatter we
dem wurt krieg / vnd vil vnglucks me
wer stædts sich fullet wie eyn kuo
vnd will eym yeden drincken zuo
vnd wartten / als das man jm bringt /
dann wer on not vil wyns vßtrinckt
dem ist glich / als der vff dem mer
entschlofft / vnd lyt on synn / vnd wer
als duont die vff den praß hant acht
schlenmen vnd demmen / tag vnd nacht
den dreit der wirt noch kuntschafft zuo
eyn buog vnd viertel von eynr kuo
vnd bringt jnn mandel / figen / riß /
so bzalen sie jn vff dem yß
vil würden bald vast witzig syn
wann wyßheit stecket jnn dem wyn
die jnn sich giessen spat vnd fruo
je eyner drinckt dem andren zuo /
ich bring dir eins / ich kützel dich /
das gbürt dir / der spricht / so wart ich /
vnd wer mich / biß wir beid sint vol
do ist den narren yetz mit wol
eins vff den becher / zwey für den mund
ein strick an hals wer eym gesundt
vnd wæger dann sollich füllery
triben / es ist eyn groß narry /
die seneca zittlich für sach
dar vmb er jnn syn büchern sprach
das man würd ettwann geben mer
eym druncknen / dann eim nühtern ere
vnd man wurd wellen gerümet syn
das eyner druncken wer von wyn /
die biersupper ich dar zuo meyn
do eyner drinckt eyn tunn alleyn
vnd werden do by allso vol
man lieff mit eym eyn tür vff wol /
eyn narr muoß vil gesoffen han
eyn wiser mæßlich drincken kan
vnd ist gesünder vil dar mit
dann / der mit kübeln jn sich schüt
der wyn ist gar senfft am jngang
zuo letzst sticht er doch wie eyn schlang
vnd güßt syn gifft durch alles bluot
glich wie der basiliscus duot / xvii. von vnnutzem richtum wer guot hat / vnd ergetzt sich mit vnd nit dem armen do von gytt dem wurt verseit / so er ouch bitt
von vnnutzem richtum
die groesßt torheit jn aller welt
ist / das man eret für wißheit gelt /
vnd zücht harfür eyn richen man
der oren hat / vnd schellen dran
der muoß alleyn ouch jn den rat
das er vil zuo verlieren hat /
eym yeden gloubt so vil die welt
als er hat jnn sinr tæschen gelt
her pfenning der muoß vornen dran
wer noch jn leben salomon
man ließ jn / jnn den rat nit gon
wann er eyn armer weber wer
oder jm stünd sin seckel ler /
die richen ladt man zuo dem tisch
vnd bringt jnn wiltpret / vogel / visch /
vnd duot on end mit jnn hofiern
die wile der arm stat vor der türen
vnd switzet / das er moecht erfrieren /
zuom richen spricht man / essen herr /
o pfening / man düt dir die ere
du schaffst / daß vil dir günstig sint
wer pfening hat / der hat vil fründ
den grüßt vnd swagert yederman /
wolt eyner gern eyn ee frow han /
die erst frag ist / was hat er doch /
man fragt der erberkeyt / nym noch
oder der wißheit / ler / vernunfft
man suocht eyn vß der narren zunfft
der jnn die mylch zuo brocken hab
ob er joch sy eyn koeppels knab
all kunst / ere / wißheit / ist vmb sunst
wo an dem pfening ist gebrust
wer syn or / vor dem armen stopfft
den hoert got nit / so er ouch klopft xviii. von dienst zweyer herren der vocht zwen hasen vff ein mol wer meynt zweyn herren dienen wol vnd richten vß me dann er sol
von dienst zweyer herren
der ist eyn narr der vnderstot
der welt zuo dienen / vnd ouch got
dann wo zwen herren hat eyn knecht
der mag jn nyemer dienen recht
gar offt verdürbt eyn hantwercksman
der vil gewærb vnd hantwerck kan
wer jagen will / vnd vff eyn stund
zwen hasen vohen / mit eym hund
dem wurd ettwan kum eyner wol
gar dick würt jm gantz nuot zuomol
wer schiessen vß vil armbrust will
der trifft kum ettwan wol das zil
wer vff sich selbst vil æmpter nymbt
der mag nit tuon das yedem zymbt
der hye muoß syn vnd anderswo
der ist reht weder hie noch do
wer tuon will das eym yeden gfalt
der muoß han ottem warm vnd kalt
vnd schlucken vil das jm nit smeckt
vnd strecken sich noch der gedeckt
vnd künnen pfulwen vnderstrowen
eym yeden vndern ellenbogen
vnd schmyeren yedem wol syn styrn
vnd luogen das er keynen erzürn
aber vil æmpter schmecken wol
man wermbt sich bald by grossem kol
vnd wer vil wyn versuochen duot
den dunckt doch nit eyn yeder guot
dann schlæcht gesmydt / ist bald bereit
dem wisen liebt eynfaltikeyt
wer eynem dient / vnd duot jm recht
den halt man für eyn truwen knecht
der esel starb / vnd wart nie satt
der all tag nuwe herren hatt xix. von vil schwetzen wer syn zung vnd syn mundt behüt der schyrmt vor angst / sel / vnd gemüt eyn specht sin jung mit gschrey verriet
von vil schwetzen
der ist eyn narr der anden wil
dar zuo sunst yederman swigt still
vnd wil on not verdienen haß
so er mit ere moecht schwigen baß
wer reden wil / so er nit sol
der fügt jn narren orden wol
wer antwurt / ee man froget jn
der zeigt sich selbs eyn narren syn
mancher hatt von sym reden freid
dem doch dar vß kumbt schad vnd leid
mancher verlaßt sich vff syn schwætzen
das er eyn nuß redt von eynr hætzen
des wort die sindt so starck vnd tieff
das er eyn loch redt jn eyn brieff
vnd richtet zuo eyn gschwætz gar licht
aber wenn er kumbt zuo der bicht
do es jm gyltet ewig lon
so will die zung von stat nit gon /
es sindt vil nabal noch vff erd
die schwætzen me dan( jn) guot werd /
mancher für witzig würd geschetzt
wann er sich nit hett selbst verschwætzt
eyn spæcht verradt mit syner zung
das man syn næst findt / vnd die jung
mit schwigen man veranttwurt vil
schaden entpfocht / wer schwætzen wil /
es ist die zung eyn kleyn gelyd
bringt doch vil vnruo / vnd vnfrid
befleckt gar dick den gantzen lib
vnd macht vil zancken / krieg / vnd kyb
vnd ist eyn wunder groß jn mir
das man macht zam eyn yedes thier
wie hert / wie wild / wie grymm das ist /
keyn mensch synr zungen meister ist
zung ist eyn vngerüwigs guot
vil schaden sy dem menschen duot /
durch sie so duont wir scheltten gott
den næchsten gschmæhen wir mit spot
mit fluochen / nochred / vnd veracht
den gott noch sym bild hat gemacht /
durch sie / verrotten wir vil lüt
durch sie / blibt vnuerschwigen nüt /
mancher durch gschwætz sich so begot
er darff nit kouffen wyn noch brot
die zung die brucht man in das recht
durch sie würt krun das vor was schlecht
durch sie / verlürt manch armer man
syn sach / das er muoß bettlen gan /
schwætzer ist nüt zuo reden vil
er kitzt sich / vnd lacht wann er wil
vnd redt keym menschen üt guots noch
er sy joch nyder oder hoch /
welch machen groß geschrey vnd braht
die lobt man yetz vnd hat jr acht
vor vß welch koestlich jnhar gant
vil grosser roeck vnd ring an hant
die fügen yetz wol für die lüt
eyns dünnen rocks acht man yetz nüt /
wer noch vff erd demosthenes
tullius oder eschynes
man geb jn durch jr wißheyt nüt
wann sie nit kündent bschissen lüt
vnd reden vil geblümter wort
vnd was eyn yeder narr gern hort /
wer vil redt / der redt dick zuo vil /
vnd muoß ouch schiessen zuo dem zil
werffen den schlegel verr vnd witt
vnd rinckengyessen zuo widerstrit
vil schwætzen ist seltten on sünd
wer vil lügt / der ist nyemans fründ
wer herren vbel redet üt
das blibt verschwygen nit lang zit
ob es joch ver geschæh von jm
die vogel tragen vß din stym
vnd nymbt die leng nit wol guot end
dann herren hant gar lange hend /
wer vber sich vil howen wil
dem fallen spæn jn die ougen vil
vnd wer syn mundt jnn hymel setzt
der würt offt mit sym schad geletzt /
eyn narr syn geist eyns mols vff schytt
der wis schwigt vnd beit kunfftig zytt
vß vnnütz red / keyn nutz entspringt
schwætzen me schad dann frommen bringt
dar vmb vil wæger ist geschwygen
dann schwætzen reden oder schryen
sotades durch wenig wort
gekerckert wart als vmb eyn mort /
es sprach alleyn theocrytus
das einoygig wer antigonus /
vnd starb drumb jn sym eygnen huß
als demosthenes vnd tullius
schwigen ist loblich / recht / vnd guot
besser ist red / der jm recht duot xx. von schatz fynden wer ettwas fyndt / vnd dreyt das hyn vnd meynt gott well / das es sy syn so hat der tufel bschyssen jn
von schatz fynden
der ist eyn narr der ettwas fyndt
vnd jn sym synn ist also blindt
vnd spricht / das hat mir got beschert
ich acht nit wem es zuo gehoert /
was eyner nit hat vß gespreit
das ist zuo schnyden jm verseit /
eyn yeder wisß by siner ere
das das eym andern zuo gehoer
was er weiß das es syn nit ist
es hilfft nit / ob jm schon gebryst
vnd er es fyndet on geuerd
er luog das es dem wider werd
weißt er jn / des es ist gesyn
oder geb es den erben syn
ob man die all nit wissen kan
so geb man es eym armen man
oder sunst durch gotts willen vß
es soll nit bliben jn dym huß
dann es ist ab getragen guot
dar durch verdampt jn hellen gluot
gar mancher vmb solch synden sitzt
den man offt ribt / so er nit schwitzt /
achor behielt das nit was syn
vnd brocht dar durch das volck jn pyn
zuo letst wart jm / das er nit meynt
do man on bærmung jn versteynt /
wer vff sich ladt eyn kleyne bürd
der næm eyn grosser / wen es jm wurd /
fynden vnd rouben acht got glich
dann er din hertz ansycht vnd dich /
vil wæger ist gantz fynden nüt
dann fundt / den man nit wider gitt
was man fyndt vnd kumbt eym zuo huß
das kumbt gar vngern wider druß xxi. von stroffen vnd selb tun wer zeygen duot eyn guote stroß vnd blibt er jn dem pfütz vnd moß der ist der synn vnd wißheit bloß
von stroffen vnd selb tun
der ist eyn narr der stroffen will
das jm zuo tuon nit ist zuo vil
der ist eyn narr vnd vngeert
der alle sach zuom boesten kert
vnd yedem ding eyn spett anhenckt
vnd nit syn eygnen bresten denckt
ein hant die an dem wægscheid stat
die zeygt eyn weg / den sie nit gat
wer jn sym oug eyn trotboum trag
der tüg jn druß / ee dann er sag
bruoder / hab acht / ich sieh an dir
ein æglin die mißfallet mir
es stat eym lerer vbel an
der sunst kan stroffen yederman
wann er das laster an jm hat
das vbel ander lüt an stat /
vnd das er lyden muoß den spruch
herr artzt duont selber heylen üch
mancher kan ratten ander lüt
der jm doch selb kan raten nüt
als gentilis vnd mesue
der yeder starb am selben we
des er meynt helffen yederman
vnd aller meyst geschriben von /
eyn yedes laster das geschieht
so vil schynbarer man das sieht
so vil / als der wurt hoeher geacht
der sollichs laster hat volbraht
duo vor die wergk / dar noch die lere
wilt du verdienen lob vnd ere
das volck von jsrahel hatt synn
stroffen die sün benyamyn
vnd lagen sie dar nyder doch
dann sie jn sünden worent noch xxii. die ler der wisheit. wer gern die wißheyt hoert vnd lert gentzlich zuo jr sich allzyt kert der wurt jn ewikeyt geert
die ler der wisheit.
die wißheyt schrygt mit heller stym
o menschlich gschlecht myn wort vernym
vff bschydikeyt hant acht jr kyndt
mercken all / die jn dorheyt synt /
suochen die ler vnd nit das gelt
wißheyt ist besser dann all welt
vnd alles das man wünschen mag
stellen noch wißheyt nacht vnd tag
nüt ist / das ir glich vff der erd
in rætten ist wißheyt gar werdt
all sterck vnd all fürsichtikeyt
stot zuo mir eyn / spricht die wißheyt
durch mich / die kunig hant jr kron
durch mich / all gsatz mit reht vff ston
durch mich / die fürsten hant jr landt
durch mich / all gwælt jr rehtspruch hâd
wer mich lieb hat / den lieb ouch ich
wer mich frü sucht / der fyndt mich
by mir ist richtuom / guot / vnd ere
mich hat besessen gott der herre
von anbegynn jn ewikeyt
durch mich hatt got all ding bereit
vnd on mich ist gar nüt gemacht
wol dem / der mich allzyt betracht
dar vmb myn suon nit synt so træg
sellig ist der gat vff mym wæg
wer mich findt / der fyndt heil vnd glück
der mich hasßt / der verdyrbt gar dick
die plag wurt vber narren gan
sie werdent wißheyt sehen an
vnd den lon / der drumb ist bereit
vnd werend wurt jn ewikeyt
das sie jnbluotend vnd selbst sich
in jamer nagent ewiklich xxiii. von vberhebung glucks wer meynt das jm gantz nütz gebrest vnd er glück hab vffs aller best den trifft der klüpfel doch zuo lest
von vberhebung glucks
der ist eyn narr der rümen gtar
das jm vil glücks zuo handen far
vnd er glück hab jn aller sach
der wardt des schlegels vff dem tach
dann glücksal der zergenglicheyt
eyn zeychen ist vnd vnderscheyt
das got des menschen sich verruocht
den er zuo zytten nit heymsuocht
im spruchwort mâ gemeynlich gyecht
eyn fründt den andern offt besiecht
eyn vatter strofft offt synen suon
das er vorcht hab / vnd recht ler tuon
eyn artzt / gibt sur vnd bitter trangk
do mit dest ee genæß der krangk
eyn scherer meisselt / schnydt die wund
do mit der siech bald werd gesunt /
we we dem krancken wann verzagt
der artzt / vnd er nit strofft / noch sagt
das solt der siech nit han geton /
er solt das / vnd das han gelon /
sunder er spricht / gent jm recht hyn
als das er wil / vnd glustet jn /
als wæn der tufel bschissen wil
dem gibt er glück / vnd richtum vil
gedult ist besser jn armuot
dann aller welt glück / richtuom / guot /
sins glücks sich nyemans vberhab
dann wenn gott will / so nymbt es ab /
eyn narr ist / wer do schryget dyck
o glück wie loßtu mich / o glück
was zychstu mich / gib mir so vil
das ich eyn narr blib noch eyn wil
dann grosser narren wurden nye
dann die allzyt glück hatten hye xxiv. von zuo vil sorg. wer aller welt sorg vff sich ladt vnd nit gedenckt syn nutz vnd schad der lyd sich / ob er ettwan bad
von zuo vil sorg
der ist eyn narr / der tragen will
das jm vffheben ist zuo vil
vnd der alleyn will vnderston
das er selb dritt nit moecht gethon
wer nymbt die gantz welt vff syn rück
der felt jn eynem ougenblück
man lyßt von alexander das
die gantz welt jm zuo enge was
vnd schwitzt dar jnn / als ob er nit
für synen lib genuog hett witt
ließ doch zuo letst benügen sich
mit sibenschuohigem erterich
allein der dot erzeigen kan
wo mit man muoß benügen han
diogenes vil mæhtiger was
wie wol sin bhusung was eyn faß
vnd er nüt hatt vff aller erdt
so was doch nüt das er begerdt
dann alexander solt für gon
vnd jm nit vor der sunnen ston /
wer hohen dingen stellet noch
der muoß die schantz ouch wogen hoch
was hülff eyn menschen das er gwynn
die gantz welt / vnd verdurb er drynn
was hülff dich / das der lib kæm hoch
vnd foer die sel jns hellen loch /
wer sorget ob die gænß gent bloß
vnd sægen will all gaß vnd stroß
vnd eben machen berg vnd tal
der hat keyn fryd / ruow / vberal
zuo vil sorg / die ist nyenan fuor
sie machet manchen bleich vnd dürr
der ist eyn narr der sorgt all tag
das er doch nit gewenden mag xxv. von zuoborg vffnemen wer vil zuo borg vff nemen will dem essent woelff doch nit syn zyl / der esel schlecht jn vnderwil
von zuo borg vff nemen
der ist me dann eyn ander narr
wer stæts vff nymbt vff borg vnd harr
vnd jn jm nit betrahten wil
das man spricht / woelff essen keyn zyl
als duont ouch die / den jr boßheyt
gott lang vff besserung vertreit
vnd sie doch tæglich mer vnd mer
vff laden / dar durch gott der herr
ir warttet / byß das stundlin kunt
so bzalen sie bym mynnsten pfundt
es sturben frowen / vieh / vnd kyndt
do der von amorreen sünd
vnd sodomiten kam jr ziel /
hierusalem zuo boden fiel
do jm gott beittet lange jor
die niniuiten bzaltten vor
gar bald jr schuld / vnd wurden quit
doch bhartten sie die lenge nit
sie nomen vff noch groesser we
des schickt jn gott keyn jonas me /
all ding die hant jr zyt vnd zyl
vnd gant jr stroß noch / wie gott wil /
wem wol ist mit nenmen vff borg
der hat zuo bzalen gantz keyn sorg /
nit biß by den / die bald jr hendt
strecken / vnd für dich bürgen wendt
dann so man nit zuo bzalen hett
sie nement kuter von dem bett /
do hunger jn egypten was
nomen sie korn vff so vil / das
sie eygen wurden hyndennoch
vnd muosten das bezalen doch /
wann der esel anfoht syn dantz
haltt man jn nit wol by dem schwantz xxvi. von vnnutzen wunschen wer wünschet das er nit verstot vnd nit syn sachen setzt zuo got der kumbt zuo schaden dick vnd spott
von vnnutzen wunschen
der ist eyn narr der wünschen duot
das jm als bald schad ist als guot /
vnd wann ers hett / vnd wurd jm wor
so wer er doch eyn narr als vor
mydas der kunig wünschen wolt
das alls / das er angriff / würd goldt
do das wor wart / do leidt er nott
dann jm zuo gold wart wyn vnd brot /
recht hatt er / das er deckt sin hor
das man nit sæch syn esels or
die dar noch wuochsen jn dem ror
we dem syn wünsch all werden wor /
vil wünschen das sie leben lang
vnd duont der sel doch also trang
mit schlenmen / prassen im wynhuß
das sie vor zyt muoß faren vß /
dar zuo ob sie schon werden alt
sint sie doch bleich / siech / vngestalt
ir backen vnd hüt sint so lær
als ob eyn aff jr muoter wær /
vil getzlicheyt die jugent hat
das altter jn eym wesen stat
inn zittern glyder / stym / vnd hirn /
eyn trieffend naß / vnd glatzeht stirn /
synr frowen ist er vast vnmær /
im selbst / vnd synen kynden schwær
im schmeckt vnd gfelt nüt was man duot
vnd sicht vil das jn nit dunckt guot /
welch leben lang / die hand groß pin
allzyt jn nüwem vnglück syn
in truren vnd jn stætem leidt /
enden jr tag jn schwartzem kleyd
nestor / peleus / vnd laertes /
beklagten sich jm alter des
das sie zuo lang ließ leben gott
do sie jr sün an schowten dot /
wer priamus gestorben vor
vnd het gelebt nit so vil jor
sæh er nit leid so jæmerlich
an sün / frow / doechter / stat / vnd rich /
wann mythridates / vnd marius /
cresus / vnd der groß pompeyus
nit werent worden also alt
werent sie dott in grossem gwalt /
wer hübscheyt jm / vnd synem kynd
wünschet / der suocht vrsach zuo sünd
wer helena nit gwesen schon
pariß het sie jn kriechen gelon /
wer hæslich gsyn lucrecia
sie wer geschmæchet nit also /
hett dyna kropff vnd hofer ghan
sychem hett sie gelossen gan /
es ist gar seltten das man treit
bynander schonheyt vnd küscheyt /
vor vß / die hübschen hansen nuon
die went all bübery yetz tuon
vnd werden doch gefellet dick
das man sie sticht jm narren strick /
mancher wünscht / hüser / frow / vnd kynd
oder das er vil gulden fynd
vnd des glich goückels / das gott wol
erkennt / wie es geroten sol
dar vmb gibt er vns ettwan nüt
vnd das er gibt / nymbt er zuo zyt
ettlich dem gwalt ouch wünschen noch
vnd wie sie stygen vff vast hoch
vnd btrachten nit das hoeher gwalt
dest hoeher wider abher falt
vnd das / wer vff der erden lyt
der darff vor vall sich voerchten nyt
gott gibt vnß alles das er will
er weist was recht ist / was zuo vil
ouch was vns nütz sy / vnd kum wol
war vß vns schad entspringen sol
vnd wann er vns nit lieber hett
dann wir vns selb / vnd das er dæt
vnd macht vns( was wir wünschtten) wor
es ruwt vns / ee vß kem eyn jor /
dann vnser bgir die macht vns blint
zuo wünschen ding / die wider vns sint /
wer wuonschen well das er reht leb
der wünsch das jm gott dar zuo geb
eyn gsunden synn / lib / vnd gemüt
vnd jn vor vorcht des todes bhüt
vor zorn / begyr / vnd boesem gydt
wer das erwirbt jn diser zyt
der hat sin tag geleit baß an
dann hercules ye hat gethan
oder sardanapalus hatt
in wollust / gfüll / vnd fæderwatt
vnd hatt alles das jm wurt sin not
darff nit an rüffen glück für got
eyn narr wünscht synen schaden dyck
syn wunsch würt offt syn vnglück xxvii. von vnnutzen studieren wer nit die rechte kunst studiert der selb jm wol die schellen rürt vnd wurt am narren seyl gefürt
von vnnutzen studieren
der studentten ich ouch nit für
sie hant die kappen vor zuo stür
wann sie alleyn die streiffen an
der zippfel mag wol naher gan
dann so sie soltten vast studieren
so gont sie lieber buobelieren
die jugent acht all kunst gar kleyn
sie lerent lieber yetz alleyn
was vnnütz vnd nit fruochtbar ist
das selb den meystern ouch gebrüst
das sie der rehten kunst nit achten
vnnütz geschwetz alleyn betrachten
ob es well tag syn / oder nacht
ob hab eyn mensch / eyn esel gmacht
ob sortes oder plato louff
sollch ler ist yetz der schuolen kouff /
syndt das nit narren vnd gantz dumb
die tag vnd nacht gant do mit vmb
vnd krützigen sich vnd ander lüt
keyn bessere kunst achten sie nüt
dar vmb origines / von jnnn
spricht / das es sint die froesch gesyn
vnd die hundsmucken die do hant
gedurechtet egypten landt /
do mit so gat die jugent hyen
so sint wir zuo lyps / erfordt / wyen
zuo heidelberg / mentz / basel / gstanden
kumen zuo letst doch heym mit schanden
das gelt das ist verzeret do
der truckery sint wir dann fro
vnd das man lert vfftragen wyn
dar vß wurt dann eyn henselyn
so ist das gelt geleit wol an
studenten kapp will schellen han xxviii. von wider gott reden. solt gott noch vnserm willen machen vbel ging es jn allen sachen wir wurden weynen me dann lachen
von wider gott reden.
der ist eyn narr / der macht eyn für
das er dem sunnen schyn geb stür
oder wer fackeln zündet an
vnd will der sunnen glast zuo stan
vil mer der gott strofft vmb syn werck
der heisßt wol henn von narrenberg
dann er all narren vbertrifft
sin narrheyt gibt er jn geschrifft
dann gotts gnad vnd fürsichtikeyt
ist so voll aller wissenheyt
das sie nit darff der menschen ler
oder das man mit ruom sie mer
dar vmb o narr / was straffst du gott
din wißheit ist gen jm eyn spot
loß gott duon synem willen nach
es syg guottæt / stroff / oder rach
loß wittern jn / loß machen schoen
dann ob du joch dar vmb bist hoen
so gschicht es doch nit dester ee
din wünschen duot alleyn dir wee
dar zuo versündest dich gar schwær
vil wæger dir geschwygen wer
wir betten das syn will der werd
als jn dem hymel / so vff erd /
vnd du narr wilt jn stroffen leren
als ob er sich an dich muost keren
gott weiß all ding baß ordinieren
dann durch din narreht fantisieren
das judisch volck das lert vns wol
ob gott well das man murmlen sol
wer was sin ratgeb zuo der zyt
do er all ding schuof / macht vß nüt
wer hat jm geben vor vnd ee
der rüm sich des / vnd stroff jn me xxix. der ander lut vrteilt wer vff syn frumkeyt halt alleyn vnd ander vrtelt boeß vnd kleyn der stoßt sich offt an hertte steyn
der ander lut vrteilt
der ist eyn narr der sich vertroest
vff won / vnd meynt er sig der groeßt
vnd weiß nit das jn eyner stund
syn sel fert dieff jn hellen grund
aber den trost hat yeder narr
er meynt nit syn der næhst der far
wann er schon ander sterben sicht
bald hat eyn vrsach er erdicht
vnd kan sagen / der dett also /
der was zuo wild / der seltten fro
der hatt diß / vnd der jhens gethan
dar vmb hatt jn gott sterben lan
vnd vrteilt eynen noch sym tod
der villicht ist jn gotts gnod
so er jn groessern sünden lebt
wider gott vnd syn næhsten strebt
vnd forcht dar vmb nit stroff noch buoß
vnd weiß doch das er sterben muoß
wo / wenn / vnd wie / ist jm nit kundt
biß das die sel fert vß dem mundt
doch gloubt er nit das syg eyn hell
biß er hin jn kumbt vber die schwell
so wurt jn den der synn vff gan
so sie jn mitt der flâmen stan
eyn yeden dunckt syn leben guot
alleyn das hertz gott kennen duot
für boeß schetzt man offt manchen man
den gott doch kent / vnd lieb will han
mancher vff erden würt geert
der noch sym tod zuor hellen fert
eyn narr ist wer gesprechen dar
das er reyn sig von sünden gar
doch yedem narren das gebrist
das er nit syn will / das er ist xxx. von vile der pfrunden wem noch vil pfruonden hie ist nott des esel fellt me dann er got vil seck die synt des esels dot
von vile der pfrunden
der ist eyn narr / wer hat eyn pfruon
der er alleyn kum recht mag tuon
vnd ladt noch vff so vil der seck
biß er den esel gantz ersteck
eyn zymlich pfruond nert eynen wol
wer noch eyn nymbt / der selb der sol
acht han / das er eyn oug bewar
das jm das selb nit ouch vß far
dann wo er noch eyn dar zuo nynnt
wurt er an beiden ougen blynt
dar noch keyn tag noch nacht hat ruow
wie er on zal vff nem dar zuo
als ist dem sack der boden vß
biß er fert jnn das gernerhuß /
aber man duot yetz dispensieren
dar durch sich mancher ist verfieren
der meynt das er sy sicher gantz
so eilff vnd vnglück wurt syn schantz /
mancher vil pfruonden bsitzen duot
der nit wer zuo eym pfründlin guot
dem er allein wol recht moecht tuon
der bstelt / duscht / koufft / so manig pfruon
das er verjrrt dick an der zal
vnd duot jm also we die wal
vff welcher er doch sytzen well
do er moeg syn eyn guot gesell
das ist eyn schwer sorglich collect
worlich der dot jm hafen steckt
seltten man pfründen yetz vß gyt
symon vnd hyesy louffen mit
merck wer vil pfruonden haben well
der letsten wart er jnn der hell
do wurt er fynden eyn presentz
die me duot dann hie sechs absentz xxxi. von vffschlag suchen wer singt cras cras glich wie eyn rapp der blibt eyn narr biß jnn syn grapp morn hat er noch eyn groesser kapp
von vffschlag suchen
der ist eyn narr dem gott jn gyt
das er sich besseren soll noch hüt
vnd soll von synen sünden lan
eyn besser leben vohen an
vnd er jm selbs suocht eyn vffschlag
vnd nymbt zyl vff eyn andern tag
vnd singt cras / cras / des rappen gsang
vnd weißt nit ob er leb so lang /
dar durch synt narren vil verlorn
die allzyt süngen / morn / morn / morn /
was sünd an trifft vnd narrheyt sust
do ylt man zuo mit grossem lust
was got an trifft / vnd recht ist gton
das will gar schwærlich naher gon
vnd suocht eyn vffschlag jm allzyt
bychten ist besser morn / dann hüt
morn went wir erst recht leren tuon
als spricht mancher verlorner suon
das selb morn / kumbt dann nyemer me
es flüht vnd smyltzt glich wie der schne
biß das die sel nym bliben mag
so kumbt dann erst der mornig tag
so wurt von we der lib gekrenckt
das er nit an die sel gedenckt
also verdurbent jn der wüst
der juden vil / der keyner müst
noch solt gantz kumen jn das landt
das gott verhieß mit syner handt
wer hüt nit gschickt zuo ruwen ist
der fyndt morn me das jm gebrist
wæn hüt berüfft die gottes stym
der weißt nit / ob sie morn rüff jm
der sint vil tusent yetz verlorn
die meynten besser werden morn xxxii. von frowen huetten der hütt der hewschreck an der sunn vnd schüttet wasser jn eyn brunn wer hüttet das syn frow blib frum
von frowen huetten
vil narren tag / vnd seltten guot
hat wer synr frowen hütten duot
dann welch wol wil / die duot selb recht
welch vbel wil / die macht bald schlecht
wie sie zuo wegen bring all tag
ir boeß fürnemen vnd anschlag
leitt man eyn malschloß schon dar für
vnd bslüßt all rygel / tor / vnd tür /
vnd setzt jns huß der hütter vil
so gatt es dennaht als es wil
was halff der turn dar jnn danæ ging
dar für / do sie eyn kynd entpfyng /
penelope was fry vnd loß
vnd hatt vmb sich vil buoler groß
vnd was jr man zwentzig jor vß
bleib sy doch frum / jn irem huß
der sprech alleyn / das er noch sy /
vor btrügniß syner frowen fry
der hab syn frow ouch lieb vnd holt
den syn frow nie betriegen wolt
eyn hübsch frow die eyn nærrin ist
ist glich eym roß dem oren gbryst
wer mit der selben eren will
der machet krumber fürchen vil
eyn fronme frow sol haben gberd
ir ougen schlagen zuo der erd
vnd nit hoffwort mit yederman
tryben / vnd yeden gæfflen an
noch hoeren alles das man jr seitt /
vil kuppler gont jn schoffes kleydt
hett nit helen vff pariß gifft
eyn antwürt geben jn geschrifft
vnd dydo durch jr schwester ann
sie werent beid on froemde mann xxxiii. von eebruch wer durch die fynger sehen kan vnd loßt syn frow eym andern man do lacht die katz die müß suosß an
von eebruch
eebrechen wigt man als geryng
als ob man schnellt eyn kyseling /
eebruch / das gsatz yetz gantz veracht
das keiser julius hatt gemacht
man voerht keyn pen noch stroff yetz me
das schafft das die synt jn der ee
zerbrechen krüg vnd hæfen glich
vnd kratz du mich / so kratz ich dich
vnd schwig du mir / so schwig ich dir
man kan wol haltten finger für
die ougen / das man sæch dar vß
vnd wachend tuon / als ob man ruß /
man mag yetz lyden frowen schmach
vnd gat dar nach keyn stroff noch rach
die mann / starck mægen hant jm land
sie moegen towen gar vil schand
vnd tuon als ettwan dett catho
der lech syn frow hortensio /
wenig sint den gat yetz zuo hertz
vß eebruch sollch leyd / sorg / vnd smertz
als atrydes strafften mit recht
do jn jr wiber worent gschmæht /
oder als collatinus det
das man lucretz geschmæhet het /
des ist der eebruch yetz so groß
clodius beschisßt all weg vnd stroß /
der yetz mit geyßlen die wol strich
die vß dem eebruch rümen sich /
als man salustio gab lon
mancher der wurd vil schnatten han /
ging yedem eebruch sollch plag nach
als dann abymelech geschach /
vnd den sünen benyamyn /
oder dar noch ging sollich gwynn
als dauid gschah mit bersabee
manchen glust brechen nit die ee /
wer lyden mag das syn frow sy
im eebruch / vnd er wont jr by
so er das wißlich weisßt vnd sycht
den halt ich für keyn wysen nycht
er gibt jr vrsach mer zuo fall
dar zuo die nochburn mumlen all
er hab mit jr teyl vnd gemeyn
sie bring ouch jm den roerroub heyn
sprech zuo jm / hans myn guotter man
keyn liebern will ich / wen dich han
eyn katz den müsen gern noch gat
wann sie eynst angebissen hat /
welch hatt vil ander mann versuocht
die würt so schamper vnd verruocht
das sie keyn scham noch ere me acht
irn muotwill sie alleyn betracht /
eyn yeder luog das er so leb
das er synr frow keyn vrsach geb
er hallt sie früntlich / lieb vnd schon
vnd voercht nit yeden glocken thon /
noch kyfel mit jr nacht vnd tag
luog dar by was die glocken schlag
dann ich das rott jn truwen keym
das er vil gest für mit jm heym
vor vß luog für sich der genow
wer hat ein hübsch / schon / weltlich frow
dann nyemans ist zuo truwen wol
all welt ist falsch vnd vntruw vol
menelaus hett syn frow behan
hett er paris do vsßhin gelan /
hett agammennon nit zuo huß
gelossen syn fründt egysthus
vnd dem vertruwt hof / guot / vnd wyb
er wer nit kumen vmb syn lyb /
glych wie candaules der dor groß
der zeigt syn wyb eym andern bloß /
wer nit syn freüd mag han alleyn
dem gschicht reht das sie werd gemeyn
dar vmb soll man han für das best
ob eelüt nit gern haben gest
vor vß / den nüt zuo trüwen ist
die weltt steckt voll beschysß vnd lyst
wer argwon hat / der gloubt gar bald
das man tüg das jm nit gefalt
als jacob mit dem rock beschach
den er mit bluot besprenget sach
aswerus gdocht das amon meynt
hester gesmæhen der doch weynt /
abraham vorcht synr frowen ee
dann er ye kæm gon gerare
wæger eyn schmyrtzler jn sym huß
dann brüten froemde eyer vß
wer vil vß fliegen will zuo wald
der wurt zuo eyner grasmuck bald /
wer brennend kol jnn goeren leidt
vnd schlangen jnn sym buosen treyt
vnd jnn synr teschen zücht eyn muß
solch gest lont wenig nutz jm huß xxxiv. narr hur als vern manchen dunckt / er wer witzig gern vnd ist eyn ganß doch / hür als vern dann er keyn zuocht / vernunfft / will lern
narr hur als vern
eyn narr ist der vil guottes hoert
vnd würt syn wißheyt nit gemoert
der allzyt bgert erfaren vil
vnd sich dar von nit besseren wil
vnd was er sicht will er han ouch
das man merck / das er sy eyn gouch
dann das ist aller narren gbrust
was nuw ist / allzyt doren glust
vnd hant doch bald vernüwgert dran
vnd wellen ettwas froemdes han
eyn narr ist wer vil land durchfert
vnd wenig kunst / noch tugend lert
als ist eyn ganß geflogen vß
vnd gagack kumbt wider zuo huß /
nit gnuog / das eyner gwæsen sy
zuo rom / hierusalem / pauy
aber do ettwas geleret han
das man vernunfft / kunst / wißheit kan
das halt ich fuor eyn wandlen guot /
dann ob voll krützer wer din huot
vnd du künst schissen berlin kleyn
hielt ich doch nit vff das allein
das du vil land ersuochet hast
vnd wie eyn kuo / on wißheit gast
dann wandlen ist kein sunder ere
es sy dann das man sunders ler
hett moyses jn egypten nüt /
vnd daniel gelert die zyt
do er was jn chaldeen landt
sye weren nit so wol erkant
mancher kumbt melbig zuo der bicht
der gantz wisß werden meint / vnd licht
vnd gat beræmt doch wider heyn
vnd dreyt am hals eyn mülensteyn xxxv. von luchtlich zyrnen wer stæts jm esel hat die sporen der juckt jm dick biß vff die oren bald zürnen / stat wol zuo eym doren
von luchtlich zyrnen
der narr den esel allzyt ryt
wer vil zürnt do man nüt vmb gyt
vnd vmb sich schnawet als eyn hunt
keyn guotig wort gat vß sym mundt
keyn buochstab kan er dann das r
vnd meynt man soll jn voerchten ser
das er müg zürnen wann er well
so spricht eyn yeder guotter gsell
wie duot der narr sich so zerryssen
vnglück will vns mit narren bschyssen
er wænt man hab keyn narren vor
gesehen / dann hans esels or /
der zorn hyndert eyns wysen muot
der zornig weyßt nit was er duot /
archytas / do jm vnrecht gschach
von synem knecht / zuo jm er sprach /
ich soltt das yetz nit schencken dir
wann ich nit merckt eyn zorn jn mir /
des glychen plato ouch geschach
keyn zorn von socrates man sach /
wæn lycht syn zorn jn vngedult
zücht / der velt bald jn sünd vnd schuldt /
gedult / senfft widerwertikeyt
eyn weiche zung bricht herttikeyt
all tugend / vngedult verschytt
wer zornig ist / der bettet nit
vor schnellem zorn / dich allzyt hüt
dann zorn wont jnn eyns narren gmuot
vil ringer wer eyns beren zorn
der joch syn jungen hett verlorn
dann tulden / das eyn narr dir duot
der vff syn narrheyt setzt syn muot /
der wiß man duot gemach allzyt
eyn gæher / billich esel rytt xxxvi. von eygen richtikeit wer vff syn eygnen synn vßflügt der selb zuon vogel næster stygt das er offt / vff der erden lygt
von eygenrichtikeit
der kratzet sich mit den dornen scharff
wæn duncket das er nyemans darff
vnd meynt er sy alleyn so kluog
vnd allen dingen witzig gnuog
der jrrt gar dick vff ebner stroß
vnd fürt sich jnn eyn wilttniß groß
das er nit licht kumbt wyder heyn /
we dem der velt / vnd ist alleyn
zuo kætzer synt vil worden offt
die woltten nit / das man sie strofft
verlossend sich vff eygne kunst
das sie eruolgtent ruom vnd gunst
vil narren fyelen ettwann hoch
die stygen vogelnæster noch
vnd suochten wæg / do keyner was
on leytter mancher nyder saß
verahtung dick den boden rürt
vermessenheyt vil schiff verfürt
nyemer erfolget nutz noch ere
wer nit mag han / das man jn lere
die welt wolt noe hoeren nye
biß vndergingen lüt vnd vieh /
chore wolt duon das jm nit zam
dar vmb er mit sym volck vmb kam
das sunder thier das frißt gar vil
wer eygens koppfs sich bruchen will /
der selb zertrennen vnderstat
den rock gar offt / der do ist on nat
wer hofft dem narren schiff entgan
der muoß des wachs jnn oren han
das brucht vlisses vff dem mer
do er sach der syrenen her
vnd er durch wißheyt von jnn kam
do mit eyn end jr hochfart nam xxxvii. von gluckes fall wer sitzet vff des glückes rad der ist ouch warten fall / mit schad vnd das er ettwann næm eyn bad
von gluckes fall
der ist eyn narr der stiget hoch
do mitt man sæch syn schand vnd schmoch
vnd suochet stæts eyn hoehern grad
vnd gdencket nit an glückes rad
eyn yedes ding wann es vffkunt
zuom hoechsten / felt es selbst zuo grunt
keyn mensch so hoch hie kumen mag
der jm verheiß den mornden tag
oder das er morn glück soll han
dann clotho loßt das rad nit stan /
oder den syn guot vnd gewalt
vorm tod eyn ougenblick behalt /
wer gwalt hatt der hat angst vnd nott
vil synt durch gwalt geschlagen dott /
den gwalt man nit langzyt behalt
den man muoß schyrmen mitt gewalt
wo nit lieb ist vnd gunst der gmeyn
do ist vil sorg vnd wollust kleyn
der muoß vil voerchten / der do wil
das jn ouch soellen voerchten vil
nuon ist vorcht / gar eyn boeser knecht
die leng mag sie nit hütten recht
wer hatt gewalt der selb der ler
lieb haben gott / vnd suoch syn ere
wer gerechtikeyt halt jn der hant
des gwalt mag haben guot bestant
der hatt syn gwalt wol angeleyt
vmb des abgang man truren treit
we dem regyerer noch des dot
man sprechen muoß gelobt sy gott
wer waltzt eyn steyn vff jn die hoeh
vff den falt er vnd duot jm we
vnd wer verloßt sich vff syn glück
der vellt offt jn eym ougenblyck xxxviii. von krâcken die nit volgen wer kranck ist / vnd lyt jn der nott vnd volget nit eyns artztes rott der hab den schaden / wie es gott
von krâcken die nit volgen
der ist eyn narr der nit verstat
was jm eyn artzt jnn noeten rat
vnd wie er recht haltt syn dyget
die jm der artzt gesetzet hett
vnd er für wyn das wasser nymbt
oder des glich das jm nit zymbt
vnd luog das er syn lust erlab
biß man jn hyn treit zuo dem grab
wer will der kranckheyt bald entgan
der soll dem anfang widerstan
dann artzeny muoß würcken langk
wann kranckheyt vast nymbt vberhanck
wer gern well werden bald gesund
der zoug dem artzet recht die wund
vnd lyd sich / so man die vff brech
oder mit meißlin dar jn stech
oder sie hefft / wesch / oder bynd
ob man jm schon die hut abschynd
do mit alleyn das leben blib
vnd man die sel nit von jm trib /
eyn guotter artzt dar vmb nit flücht
ob joch der kranck halber hyn zücht
eyn siech sich billich lyden sol
vff hoffnung / das jm bald werd wol /
wer eym artzt jn der kranckheyt lügt
vnd jn der bicht eyn priester drügt
vnd vnwor seyt sym aduocat
wann er will nemen by jm ratt
der hatt jm selbs alleyn gelogen
vnd mit sym schaden sich betrogen
eyn narr ist / der eyn artzet suocht
des wort / vnd ler / er nit geruocht
vnd volget altter wiber rott
vnd loßt sich segen jn den dott
mitt kracter vnd mitt narren wurtz
des nymbt er zuo der hell eyn sturtz
des abergloub ist yetz so vil
do mitt man gsuntheyt suochen will
wann ich das als zuo samen suoch
ich maht wol druß eyn ketzerbuoch
wer kranck ist der wer gern gesunt
vnd acht nit wo die hilff har kunt
den tüfel rüfft gar mancher an
das er der kranckheyt moecht engan
wann er von jm hülff wartend wer
vnd nit müst sorgen groesser schwer /
der würt jnn narrheyt gantz verruocht
wer wider gott gesuntheyt suocht
vnd on die wore wißheyt gert
das er well wyß syn vnd gelert
der ist nit gsunt / sunder gantz bloed /
nit wyß / sunder jn torheyt schnoed
in stætter kranckheyt er verhartt
in vnsünn blintheyt gantz ernarrt /
kranckheyt vß sünden dick entspringt
die synd vil grosser siechtag bringt
dar vmb wer kranckheyt will entgan
der soll gott wol vor ougen han
luogen das er der bicht sich noh
ee er die artzeny entpfoh
vnd das die sel vor werd gesunt
ee dann der liplich artzet kunt
aber es spricht yetz mancher gouch
was sich gelibt das gesoelt sich ouch
doch wurt es sich zuo lest so liben
das weder lib noch sel wurt bliben
vnd werden ewig kranckheyt han
so wir der zyttlich went entgan
vil sindt yetz ful / vnd langest dott
hetten sie vor gesuochet gott
syn gnad erworben / hülff / vnd gunst
ee dann sie suochten artzet kunst
vnd meynten leben on syn gnad
stürben doch mit der selen schad /
hett machabeus sich verlon
alleyn vff gott / vnd nit vff rom
wie er zuom ersten dett dar vor /
er hett gelebt noch lange jor
ezechias wer gestorben dott
hett er sich nit gekoert zuo gott
vnd dar vmb erworben / das gott wolt
das er noch lenger leben soltt
hett sich manasses nit bekert
gott hett jn nyemer me erhoert
der herr zuo dem bettrysen sprach
der lange jor was gwesen schwach
gang hyn / sünd nym / nit biß eyn narr
das dir nit boesers wider far /
mancher gelobt jn kranckheyt vil
wie er syn leben bessern will
dem spricht man / do der siech genaß
do wart er boeser dann er was
vnd meynt gott do mitt btrogen han
bald gont jn groesser plagen an xxxix. von offlichen anschlag. wer oefflich schleht syn meynung an vnd spannt syn garn fuor yederman vor dem man sich lycht hütten kan
von offlichen anschlag.
eyn narr ist wer will fahen sparen
vnd für jr ougen spreit das garn
gar lycht eyn vogel flyehen kan
das garn / das er sicht vor jm stan
wer nüt dann trowen duot all tag
do sorg man nit / das er vast schlag
wer all syn ræt schlecht oefflich an
vor dem hüt sich wol yederman /
hett nit entfrembt sich nycanor
vnd anders gstelt / dann er dett vor
judas hett nit gmerckt syn gemüt
vnd sich so bald vor jm gehüt /
das dunckt mich syn eyn wyser herr
der syn sach weiß / sunst nyemans mer /
vor vß / do jm syn heyl lyt an
es will yetz rætschen yederman
vnd triben solche kouffmanschatz
die vornen leck / vnd hynden kratz
ich halt nit für eyn wysen man
wer nit syn anschlag bergen kan
dann narren rott / vnd buoler wergk /
eyn statt gebuwen vff eym bergk
vnd strow das jn den schuohen lyt
die vier verbergen sich keyn zyt
eyn armer bhalt wol heymlicheyt
eyns richen sach / würt wyt gespreyt
vnd würt durch vntruw hußgesynd
geoeffnet vnd vßbrocht geschwynd /
eyn yedes ding kumbt lychtlich vß
durch die / by eym syndt jn dem huß
zuo schaden ist keyn boeser vyndt
dann die stæts by eym wonent syndt
vor den man sich nitt huotten duot
bringen doch vil / vmb lib vnd guot xl. an narren sich stossen wer sicht eyn narren fallen hart vnd er sich darnoch nit bewart der grifft eym narren an den bart
an narren sich stossen
man sicht tæglich der narren fal
vnd spottet man jr vberal
vnd synt verachtet by den wysen
die doch jnn narren kapp sich brysen
vnd schylt eyn narr den andern narren
der doch vff synem weg duot karrhen
vnd stoßt sich do zuo aller frist
do vor der narr gefallen ist
hyppomenes sach manchen gouch
vor jm enthoubten / doch wolt er ouch
sich wogen / vnd syn leben gantz
des wer nah gsyn vnglück syn schantz
eyn blynd den andern schyltet blyndt
wie wol sie beid gefallen synt
eyn krebs den andern schaltt / vmb das
er hynder sich gegangen was
vnd gyng jr keyner für sich doch
dann eyner gyng dem andern noch
eym stieff vatter volgt dick vnd vil
wer nit sym vatter volgen will
hett phaeton syn faren gelon
vnd icarus gemæcher gton
vnd beid gefolgt jrs vatter rott
sie wern nit jn der jugent dot
welcher den weg hyeroboam
gyng / keyner ye zuo gnaden kam
vnd sahen doch / das plag vnd roch
gyng stæts on vnderloß dar noch
wer sicht eyn narren fallen hart
der luog / das er syn selbs wol wart
dann das ist nit eyn doreht man
wer sich an narren stossen kan
der fuchs wolt nit jnn berg / vmb das
nye keyner wyder kumen was / xli. nit achten vff all red. eyn glock on klüpfel / gibt nit thon ob dar jnn hangt eyn fuchßschwantz schon dar vmb loß red für oren gon
nit achten vff all red.
wer by der weltt vß kumen will
der muoß yetz lyden kumbers vil
vnd sehen vil / vor syner tür
vnd hoeren / das er gern entbür
dar vmb jnn grossem lob die ston
die sich der welt hant ab gethon
vnd synd durch gangen berg vnd tal
das sie die welt nit bræcht zuo fal
vnd sie villicht verschuldten sich
doch loßt die welt sie nit on stich
wie wol sie nit verdienen kan
das sie solch lüt sol by jr han
wer recht zuo tuon den willen hett
der acht nit / was eyn yeder redt
sunder blyb vff sym fürnem stiff
ker sich nit an der narren pfiff
hetten propheten vnd wissagen
sich an noch red by jren tagen
kert / vnd die wyßheyt nit geseit
es wer jn yetz langst worden leit
es lebt vff erden gantz keyn man
der recht tuon yedem narren kan
wer yederman künd dienen recht
der müst syn gar eyn guoter knecht
vnd früg vor tag dar zuo vff ston
vnd seltten wider schloffen gan
der muoß mæl han / vil me dann vil
wer yedems mul verstopffen wil
dann es stat nit jn vnserm gwalt
was yeder narr red / klaff / od kalt
die welt muoß triben das sie kan
sie hatß vor manchem me getan
ein gouch singt guckguck dick vnd lang
wie yeder vogel syn gesang xlii. von spottvogelen. es ist der narren guot entbern die allzyt mit steyn werffen gern vnd went keyn straff vnd wyßheyt lern
von spott vogelen.
ir narren / wellen von mir leren
anfang der wyßheyt / vorcht des herren
all kunst der heilgen ist gespreit
in den weg / der fürsichtikeyt
von wyßheyt würt der mensch geert
von jr all tag' / vnd jor gemert
eyn wyser ist nütz der gemeyn
eyn narr syn kolben dreitt alleyn
vnd mag vor wyßheyt hoeren nitt
er spott der wysen zuo aller zyt
wer eyn spott vogel leren will
der macht jm selbst gespoettes vil
wer strofft eyn boßhafftigen man
der henckt jm selbst eyn spætlin an
eyn wysen stroff / der hoert dich gern
vnd yllt / von dir me wyßheyt lern
wer eyn gerechten stroffen duot
der hat von jm syn stroff für guot
der vngerecht geschændet vil
vnd würt doch selbst geschænt bywil
der hæher eyn spottvogel ist
vnd ist doch vil / das jm gebrist
wann man eyn spoetter würfft für thür
so kumbt mit jm / all spott hyn fuor
vnd was er zanck vnd speywort tribt
das selb dann vor der türen blybt
hett dauid nit syn selbs geschont
nabal wer syns gspoets gelont /
sannabalath syn spottes ruwt
do man die mur hierusalem buwt
die kynd wurdent von beren gdoet
die glatzeht schulten den prophet
semey hat noch gar vil sün
die gern mit steynen werffen tün xliii. verachtung ewiger freyt das ich alleyn zyttlichs betracht vnd vff das ewig hab keyn acht das schafft / eyn aff hat mich gemacht
verachtung ewiger freyt
eyn narr ist / wer berümet sich
das er gott ließ syn hymelrich
begerend / das er leben mag
inn narrheyt / biß an jungsten tag
vnd blyben moecht eyn guot gesell
er far joch dann / war gott hyn well /
ach narr / wer doch vff erd eyn freyd
die wert eyn tag vnd nacht on leyd
das sie nit wurd verbittert dir
so moecht ich gdencken doch jn mir
das du moechtst han ettwas vrsach
die doch wer narreht / klein vnn schwach
dann der hatt worlich dorecht glust
wæn hie die leng zuo leben lust
do nüt ist dann das jamertal
kurtz freüd / voll leid steckt vberal
gedencken soll man wol do by
das hie keyn bliblich wesen sy
die wile wir farent allesant
von hynnan / jn eyn froemdes landt
vil sint vorhyn / wir kumen noch
wir müssen gott an schowen doch
es sy zuo freüden oder stroff /
dar vmb sag an du dorehts schoff
ob groesser narr ye kem vff erdt
dann der / wer sollches mit dir gerdt
du wünschest von got scheyden dich
vnd würst dich scheyden ewigklich
eyn hunig troepflin dir gefalt
vnd wurst dort gall han / tusent falt
eyn ougenblick / all freüd hie sint /
dort ewig freüd vnd pyn man findt /
welch fræuelich triben sollch wort
den fælt jr anschlag / hie vnd dort xliv. gebracht in der kirchen wer vogel / hund / jnn kyrchen fürt vnd ander lüt / am betten jrrt der selb / den gouch wol stricht vnd schmyert
gebracht in der kirchen
man darff nit fragen / wer die sygen
by den die hund jnn kylchen schrygen
so man meß hat / predigt / vnd singt
oder by den der habich schwyngt
vnd duot syn schellen so erklyngen
das man nit betten kan noch syngen
so muoß man hüben dann die hætzen
do ist eyn klappern vnd eyn schwætzen
do muoß man richten vß all sachen
vnd schnyp / schnap / mit den holtzschuoh machen
vnd sunst vil vnfuor mâcher hâd
do luogt man wo frow kryemhild stand
ob sie nit well har vmbher gaffen
vnd machen vß dem gouch eyn affen
lyeß yederman syn hund jm huß
das nit eyn dieb stiel ettwas dar vß
die wile man wer zuo kylchen gangen
ließ er den gouch stan vff der stangen
vnd brucht die holtzschuo vff der gassen
do er ein pfeningwert drecks moeht fassen
vnd doeubt nit yederman die oren
so kant man ettwan nit eyn doren
doch die natur gybt yedem jn
narrheyt will nit verborgen syn
christus der gab vns des exempel
der treib die wechßler vß dem tempel
vnd die do hatten tuben feil
treib er jn zorn vß mit eym seil
solt er yetz offen sünd vß triben
wenig jnn kylchen wurden bliben
er fing gar dick am pfarrer an
vnd würt biß an den meßner gan
dem huß gottes heylikeit zuo stat
do gott der herr syn wonung hat xlv. von mutwilligen vngfell wæn jn das für syn muottwill bringt oder sunst selbs jnn brunnen springt dem gschicht recht / ob er schon erdrinckt
von mutwilligen vngfell
manch narr ist der do bettet stæt
vnd duot( als jn dunckt) andaht gbet
mitt rüffen zuo gott vberlut
das er kum von der narren hut
vnd will die kappen doch nit lon
er zücht sie tæglich selber an
vnd meynt / gott well jn hoeren nitt
so weiß er selbst nit was er bitt /
wer mit muottwill jn brunnen springt
vnd voerchtend / das er drynn erdrinckt
schryg vast / das man eyn seil jm brecht
sin nochbur sprech / es gschicht jm reht
er ist gefallen selbst dar jn
er moecht hie vß wol blyben syn
empedocles jn solch narrheyt kam
das er vff ethna sprang jnn flam
wer jn har vß solt gzogen han
der hett jm gwalt vnd vnrecht gtan /
dann er jn narrheyt was verruocht
er hett es doch noch me versuocht /
alls duot wer meynt das gottes stym
in ziehen soll mit gwalt zuo jm
im geben gnad / vnd goben vil
sich dar zuo doch nit schicken will /
mancher fürloufft jm selbs syn tag
das gott jn nym erhoeren mag
dann er jm nym die gnaden gytt
das er üt fruchtbars von jm bitt
wer bett / vnd weißt nit was er bett /
der bloßt den wint / vnd slecht die schet
mancher jm gbett von gott begert
im wer leid / das er wurd gewert
wer lebt jnn eym soerglichen stat
der hab den schad / wie es jm gat xlvi. von den gwalt der narren. narrheyt hatt gar eyn groß gezelt by jr lægert die gantze welt vor uß / was gwalt hatt / vnd vil gelt
von den gwalt der narren.
es ist nott / das vil narren synt
dann vil synt an jn selbs erblynt
die mitt gwalt went witzig syn
do yederman sicht vnd ist schyn
ir narrheyt / doch nyeman getar
zuo jnn sprechen / was tuostu narr /
vnd wenn sie grosser wißheyt pflegen
so ist es vast von der gouch wegen
vnd wann sie nyemans loben wil
so loben sie sich dick vnd vil
so doch der wiß man gibt vrkund
das / lob stinck / vß eym eigenen mundt
wer jn sich selbst vertruwen setz
der ist eyn narr vnd doreht goetz
wer aber wisßlich wandlen ist
der würt gelobt zuo aller frist
die erd ist sellig / die do hat
eyn herren / der jnn wißheyt stat
des rott ouch ysßt zuo rechter zyt
vnd suochen nit wollust / vnd gydt
we we dem ertrich / das do hat
eyn herren / der jnn kynttheyt gat
des fürsten essen morgens früg
vnd achten nit was wißheyt tüg /
eyn arm kyndt / das doch wißheyt hat
ist besser vil jn synem stadt
dann eyn künig / eyn alter tor
der nit fürsicht die kunfftig jor /
we den gerechten vber we
wann narren stygen jnn die hoeh
aber wann narren vndergondt
gar wol die gerechten dann gestondt
das ist dem gantzen land eyn ere
wann vß dem gerechten wurt eyn here
aber doch / wann eyn narr regyert
so werdent vil mit jm verfürt /
der duot nit recht / wer an gerycht
durch früntschafft eim jns anttlit sicht
der selb ouch vmb eyn byssen brot
worheyt / vnd gerechtikeyt verlot /
recht vrteyln / stat eym wisen wol
eyn richter nyemans kennen sol
ratt und gerycht / hat keynen fründt
susannen rychter noch vil syndt
die muottwill triben / vnd gewalt
gerechtikeyt die ist vast kalt
die schwert die sint verrostet beyd
vnd wellen nym recht vß der scheyd
noch schnyden me / do es ist nott
gerechtikeyt ist blyndt vnd dott
all ding dem geltt sint vnderthon /
jugurtha do er schyed von rom
do sprach er / o du veyle statt
wie werstu so bald schoch vnd matt
wann du eyn kouffman hettst alleyn
man fyndt der stett noch me dann eyn
do mâ hant schmyerung gern vff nymt
vnd dar durch duot vil das nit zymbt
myet / früntschafft / all worheyt vmb kert
als moysen syn schwæher lert
pfenning / nyd / früntschafft / gwalt vnn gunst
zerbrechen yetz / recht / brieff / vnd kunst /
die fürsten worent ettwann wiß /
hattent altt ræt / gelert / vnd gryß
do stund es wol jn allem land
do wart gestroffet sünd vnd schand
vnd was guot fryd jnn aller welt
jetz hatt narrheyt all jr gezelt
geschlagen vff / vnd lyt zuo wer
sie zwingt die fürsten / vnd jr her
das sie soent wißheyt / kunst / verlan
alleyn eygen nutz sehen an
vnd woelen jnn eyn kyndschen ratt
dar vmb es leyder vbelgat
vnd hat kunfftig noch boeser gstalt
groß narrheyt ist by grossem gwalt /
gott ließ / das mancher fürst regiert
langzyt / wann er nit wuord verfürt
vnd vnmylt wurd / vnd vngerecht
durch anreytz valscher rætt vnd knecht
die næmen gaben / schenck / vnd myet
vor den eyn furst sich billich huot
wer gaben nymbt / der ist nit fry
schenck nemen / macht verretery
als von ayoht geschach eglon /
vnd dalida verryet samson /
andronicus nam gulden vaß
des wart gedoetet onyas /
ouch benedab der künig brach
syn büntniß / do er gaben sach /
tryphon do er betryegen wolt
das jonathas jm glouben solt
do schanckt er gaben jm vorhyn
do mit er moecht beschissen jn xlvii. von den weg der sellikeit vil duont jnn dorheyt hye beharren vnd ziehen vast eyn schweren karrhen dort würt der recht wag naher faren
von den weg der sellikeit
gott laßt eyn narren nit verston
syn wunder / die er hat gethon
vnd tæglich duot / dar vmb verdyrbt
gar mancher narr / der zittlich styrbt
hie / vnd dort ist er ewig dott
das er nitt lernet kennen got /
vnd leben noch dem willen syn
hie hatt er plag / dort lydt er pyn /
hie muoß er burd des karrhen tragen
dort wuort er ziehen erst / jm wagen /
dar vmb narr / nit frog noch dem stæg
der füret vff der hellen weg
gar licht do hyn man kumen mag
der weg statt offen / nacht vnd tag
vnd ist gar breyt / glatt / wolgebant
dann narren vil sint / die jn gant
aber der weg der sellikeit
der wißheyt ist alleyn bereyt
der ist gar eng / schmal / hert vnd hoch
vnd stellen wenig lüt dar noch
oder die jn hant muot zuo gan
do mitt will ich beschlossen han
der narren frog die offt geschicht
war vmb / man me der narren sicht
oder die faren zuo der hell
dann des volcks / das noch wißheyt stel
die welt jnn üppikeyt ist blynt
vil narren / wenig wyser synt
vil sint berüfft zuo dem nachtmol
wenig erwelt / luog für dich wol /
sechßhundert tusent man alleyn
on frowen vnd die kynder kleyn
fuort gott vß / durch des meres sandt
zwen komen jnn das globte landt xlviii. eyn gesellenschiff
eyn gesellen schiff
eyn gsellen schiff fert yetz do hær /
das ist von hantwercks lüten schwær
von allen gwerben vnd hantyeren /
jeder syn gschyrr duot mit jm füren
keyn hantwerck stat me jnn sym wærdt
es ist als überleydt / beschwært
jeder knecht / meyster werden will
des sint yetz aller hantwerck vil
mancher zuo meysterschafft sich kert
der nye das hantwerck hat gelert
eyner dem andern werckt zuo leyd
vnd tribt sich selbs dick vber die heyd
das ers wolfeyl erzügen kan
des muoß er offt zuom thor vß gan
was dyser nit will wolfeyl gæn
do findt man sunst dryg oder zwen
die meynen das erzügen wol
duont doch nit arbeyt / als man sol
dann man hyen sudelt yetz all ding
das man sie geben moeg gering
do by mag man nit langzyt bliben
dür kouffen / vnd wolfeyl vertriben
mancher eym andern macht eyn kouff
der blibt / so er zuom thor vß loufft
vff wolfeyl gæn / gat yederman
vnd ist doch gantz keyn werschafft dran
dann wenig kosten man dran leidt
vnd würt als vff die yl bereydt
das es alleyn eyn muster hab
do mit die hantwerck gont vast ab
moegent nit wol erneren sich
was du nit duost / das duo doch ich
vnd leg dar an keyn kost noch wile
echt ich alleyn moeg machen vil /
ich selbs / das ich die worheyt sag
mit disen narren hab vil tag
vertriben / ee ichs hab erdicht
noch sint sie nit recht zuo gericht
ich hett bedoerfft noch lenger tag
keyn guot werck / yl erlyden mag
der moler der apelli bracht
syn tafel / die er bald hat gmacht
vnd sprach er hett geylt do mit
fand er jnn bald on anttwürt nitt
er sprach / die arbeyt zeigt wol an
das du hast wenig flyß gethon
vnd wunder ist / das du nit vil
der glych hast gmacht jn kurtzer wil
keyn arbeit dett nie guot zuor yl
den stich es nit wol lyden mag
zwentzig par schuo / vff eynen tag
eyn dutzen tægen vß bereytten
vil wercken / vnd vff borg dann beitten
vertrybt gar manchem offt das lachen
boeß zymerlüt vil spænen machen
die murer duont gern grosse brüch
die schnyder duont gar witte stich
do würt die natt gar leittig von
die trucker in dem brasß vmb gon
vff eynen tag / eyn wochen lon
verzeren / das ist jr gefert
ir arbeyt ist doch schwer vnd hert
mitt trucken / vnd( mit) bosselyeren
mit setzen / strichen / corrigieren
vff tragen / mit der schwartzen kunst
varb brennend / jn des füres brunst
vnd ryben die / vnd vigen spitzen /
vil sint die lang jnn arbeyt sitzen
machen doch nit dest besser werck
das duot / sie sint von affenberck
vnd hant die kunst nit baß gelert
mancher in disem schyff gern fert
dann es sint vil guot bossen drynn
die groß arbeit vnd kleynen gwynn
hant / vnd verzeren das doch licht
dann jnn ist wol by der wynfücht
vff kunfftigs / hant gar wenig sorg
wann man alleyn jnn gibt vff borg
mancher eyn bletzschkouff machen kan
do er nit vil gewynnet an /
man kan yetz nüt verkouffen me
man hab dann gott geschworen ee
vnd so man lang schwoert / jn vnd vß
so wurt eyn vischerschlag dann druß
do by merckt man das all diß welt
sich vast des koellschen boettchen helt
dat halff ab / ist yetz vast der schlagk
berott dich gott / bricht keym den sack
die hantwerck faren all do hær
noch sint vil schifflin halber lær xlix. bos exenpel der eltern. do werdent kynd den eltern glich wo man vor jnn nit schamet sich vnd krüg vor jnn / vnd hæfen bricht bos exenpel der eltern.
wer vor frowen vnd kynder wil
von buolschafft / boßheyt / reden vil
der wart / das von jnn widerfar
des glich / er vor jn triben tar
keyn zuocht / noch ere / ist me vff erd
kynd / frowen / leren wort vnd gberd
die frowen das von mannen hand
die kynd von eltern nemen schand
vnd wenn der appt die würffel leydt
so sint die münch zuom spiel bereit
die welt ist yetz voll boeser lere
man findt leyder keyn zuocht / noch ere
die vætter sint schuldig dar an
die frow die lert von jrem man
der suon / des vatters halttet sich
die dochter ist der muotter glich
dar vmb zuo wundern nyemans yl
ob jnn der welt sint narren vil
der krebs glich wie syn vatter trytt
es macht keyn wolff / keyn lemblin nytt
brutus / vnd catho sint beyd dott
des mert sich cathelynen rott /
wis / syttlich vætter / tugentrich
machen ouch kynder jren glich
diogenes eyn jungen sach
der druncken was / zuo dem er sprach
myn suon / das ist dins vatter stadt
eyn drunckner dich geboren hat
es darff das man gar eben luog
was man vor kynden red vnd tüg
dann gwonheyt / andere natur ist /
die macht / das kynden vil gebrist
eyn yedes leb recht / jnn sym huß
das ærgerniß nit kumm dar vß l. von wollust wollust durch eynfalt manchen feltt manchen sie ouch am flug behelt vil hant jr end dar jnn erwelt
von wollust
wollust der welt / die glychet sich
eym üppigen wib / die offentlich
sitzt vff der straß vnd schrygt sich vß
das yederman kum jnn jr huß
vnd syn gemeynschafft mit jr teil /
dann sie vmb wenig gelt sy feil
bittend / das man sich mit jr üb
inn boßheyt / vnd in falscher lieb
als gont die narren jnn jr schosß
glich wie zuom schynder got der ochß
oder eyn einfalt schæflin geyl /
das nit verstat / das es jnns seyl
gefallen ist / vnd jnn die streng
biß jm der pfyl syn hertz durch dreng
gedenck narr / das es gylt din sel
vnd du dyeff fallest jnn die hell
wann du mit jr vermeynschaffst dich
wer wollust flüht / der würt dort rich
nit suoch zitlich wollust vnd freüd
als sardanapalus der heyd
der meynt man solt hye leben wol /
mit wollust / freüd / vnd füllen voll
es wer keyn wollust noch dem todt /
das was eyns rechten narren rott
das er suocht so zergenglich freüd /
doch hat er wor jm selbs geseydt
wer sich mit wollust vberlad /
der koufft kleyn freüd / mit schmertz vnn schad
keyn zitlich wollust würt so süsß
do von nit gall zuo letst vß flyeß
der gantzen welt wollustikeyt
endt sich zuo letst / mitt bitterkeyt
wie wol der meyster epycurus
das hoehst guot setzet jnn wollust li. heymlicheit verswigen wer nit kan schwygen heymlichkeyt vnd syn anschlag eym andern seyt dem widerfert / rüw / schad / vnd leydt
heymlicheit verswigen
der ist eyn narr / der heymlicheyt
synr frowen / oder yemans seyt
dar durch der sterckest man verlor
samson / syn ougen vnd syn hor /
es wart verrotten ouch alsus
der wissag amphyaraus
dann frowen sint als die gschrifft seyt
boeß hüteryn der heimlicheyt
wer heymlich ding nit schwigen kan /
wer duot mit btrogenheit vmb gan
vnd spannt syn lefftzen wie eyn tor
do hüt eyn yeder wis / sich vor /
mancher berümbt sich grosser sach /
wo er nachts vff der buolschafft wach
wann mâ syn worten recht nach gründ
offt man jnn vff eym misthuff fünd
dar vß gar dick entspringet ouch /
das man merckt / wo er ætzt den gouch
dann was du wilt das ich nit sag /
schwigstu gar wol ich schwigen mag
magst du nit bhaltten heymlicheyt
die du jnn gheym mir hast geseyt
was bgærst du dann schwigen von mir
das du nit haben moechst an dir
hett achab nit syn heymlicheyt
synr frowen iezabel geseyt
vnd hett verschwigen solich wort
es wer geschehen nit eyn mort
wer üt heymlichs jm hertzen trag
der hüt sich / das ers nyeman sag
so ist er sicher / das nyeman
das jnnen werd / vnd sag dar von
der prophet sprach / jch will alleyn /
myn heimlicheyt han / nit gemeyn / lii. wiben durch gutz willen wer durch keyn ander vrsach me dann durch guots willen grifft zuor ee der hat vil zancks / leyd / hader / we /
wiben durch gutz willen
wer schlüfft jnn esel / vmb das schmær
der ist vernunfft / vnd wißheyt lær
das er eyn alt wib nymbt zuor ee
eyn guotten tag / vnd keynen me
er hatt ouch wenig freüd dar von
keyn fruocht mag jm dar vß entston
vnd hatt ouch nyemer guotten tagk
dann so er sicht den pfening sagk
der gatt jm ouch dick vmb die oren
durch den er worden ist zuom doren
dar vß entspringt ouch offt vnd dick
das dar zuo schlecht gar wenig glück
so man das guot alleyn betracht
vff ere / vnd frümkeyt / gar nit acht
so hatt man sich dann vber wibt
keyn fryd noch früntschafft me do blibt
lichter wer eym syn / jnn der wüst
dann das er langzyt / wonen müst
by eym zorn / wæhen / boesen wib
dann sie doertt bald des mannes lib /
worlich zuo truwen ist dem nuot
welcher vmb gelt syn jugent gytt
sidt das jm smeckt des schmæres rouch
er durst den esel schinden ouch
vnd wann es langzyt vmbhar gat
so fyndt er nüt dann myst vnd kat
vil stellent achabs dochter noch
vnd fallent jnn syn sünd vnd roch /
der tufel asmodeus hat
vil gwalt yetz jnn dem eelichen stat /
es sindt gar wenig boos me
die ruth begeren zuo der ee
des fyndt man nüt dann ach vnd we
vnd criminor te / kratznor a te liii. von nyd vnd has. vergunst vnd haß / witt vmbhar gat man fyndt groß nyd / jn allem stat der nythart / der ist noch nit dot
von nyd vnd has.
vindtschafft vnd nyd / macht narren vil
von den ich ouch hye sagen will /
der doch entspringt alleyn dar von
das du vergünst mir das ich han
vnd du dir hettest gern das myn
oder mir sunst nit hold magst syn /
es ist nyd / eyn so toetlich wundt
die nyemer me würt recht gesundt
vnd hat die eygenschafft an jr
wann sie jr ettwas gantz setzt für
so hat keyn ruow sy / tag noch nacht
biß sie jr anschlag hat volbracht
so lieb ist jr keyn schloff noch freyd
das sie vergeß jrs hertzen leyd
dar vmb hat sie eyn bleichen mundt
dürr / mager / sie ist wie eyn hundt
ir ougen rott / vnd sicht nyeman
mitt gantzen vollen ougen an
das wart an saul mit dauid schyn
vnd joseph mit den brüdern syn /
nyd lacht nit / dann so vndergat
das schiff / das sie ertrencket hat
vnd wann nyd kyfflet / nagt / langzyt
so isßt sie sich / sunst anders nüt
wie ethna sich verzert alleyn
des wart aglauros zuo eym steyn
was gyfft hab jn jm / nyd vnd haß
das spürt man zwyschen brüdern basß
als cayn / esau / thyestes /
jacobs sün / vnd ethyocles
die truogen groesseren nyd jn jnn
dann weren sie nit brüder gsyn
dann das geblüt würt so entzündt
das es vil me dann froembdes bryndt liv. von vngedult der straff wem sackpfiffen freüd / kurtzwil gytt vnd acht der harpff / vnd luten nytt der ghoert wol vff den narren schlytt
von vngedult der straff
eyn gwisses zeichen der narrheyt
ist / das eyn narr nyemer vertreyt
noch mit gedult gelyden mag
das man von wysen dingen sag
eyn wyser gern von wißheyt hoert
do durch syn wißheit wurt gemert
eyn sackpfiff ist des narren spil
der harppfen achtet er nit vil
keyn guot dem narren jn der welt
baß dann syn kolb / vnd pfiff gefelt
kum loßt sich stroffen der verkert
narren zal ist on end gemert /
o narr gedenck zuo aller fryst
das du eyn mensch / vnd toetlich bist
vnd nüt dann leym / æsch / erd / vnd myst
vnd vnder aller creatur
so hat vernunfft jn der natur
bist du das mynst / vnd eyn byschlack
eyn abschum / vnd eyn truosensack
was überhebst dich dins gewalt /
dyns adels / richtuom / jugent / gestalt /
sydt als das vnder der sunnen ist
vnnütz ist / vnd dem wißheyt gbrist /
wæger das dich eyn wyser stroff
dann dich anlach eyn narrecht schof
dann wie eyn brennend dystel kracht
als ist eyn narr ouch wenn er lacht /
sellig der mensch der jn jm hat
allzyt eyn schrecken / wo er gat
der wysen hertz / truren betracht
eyn narr alleyn vff pfiffen acht
man sing vnd sag / man floeh vnd bitt /
ab syn elff ougen kumbt er nit
vmb keyn stroff / ler / er ettwas gitt lv. von narrechter artzny wer artzeny sich nyemet an vnd doch keyn presten heylen kan der ist eyn guotter gouckelman
von narrechter artzny
der gat wol heyn mit andern narrn
wer eym dottkrancken bsycht den harrn
vnd spricht / wart / biß ich dir verkünd
was ich jn mynen büchern fynd
die wile er gat zuon büchern heym
so fert der siech goen dottenheym /
vil nemen artzeny sich an
der dheyner ettwas do mit kan
dann was das krüter büchlin lert
oder von altten wybern hoert
die hant eyn kunst / die ist so guot
das sie all presten heylen duot
vnd darff keyn vnderscheyt me han
vnder jung / allt / kynd / frowen / man /
oder füht / trucken / heiß / vnd kalt /
eyn krut das hat solch krafft / vnd gwalt
glych wie die salb jm alabaster
dar vß die scherer all jr plaster
machent / all wunden heylen mit
es sygen gswær / stich / brüch / vnd schnyt
her cucule verloßt sye nit /
wer heylen will mit eym vngent
all trieffend ougen / rott / verblent /
purgyeren will on wasserglaß
der ist eyn artzt als zuohsta was /
dem glych / ist wol eyn aduocat
der jnn keynr sach kan geben ratt /
eyn bichtvatter ist wol des glych
der nit kan vnder richten sich
was vnder yeder maletzy
vnd gschlecht der sünden / mittels sy
io on vernunfft / gat vmb den bry /
durch narren mancher würt verfuort
der ee verdürbt / dann er das spürt / lvi. von end des gewalttes so groß gewalt vff erd nye kam der nitt zuo zytten / end ouch nam wann jm syn zyl / vnd stündlin kam
von end des gewalttes
noch fyndt man narren manigfalt
die sich verlont vff jren gwalt
als ob er ewiklich solt ston
der doch düt / wie der schne zergon
julius der keyser / was genuog
rich / mæchtig / vnd von synnen kluog
ee dann er mit gewalt an sich
brocht / vnd regyert das roemsche rich
do er den zepter an sich nam
syn sorg vnd angst jm huffeht kam
vnd was so witzig nit an rott
er würd dar vmb erstochen dott /
darius der hat groß / mæchtig land
vnd wer wol blyben heym on schand
vnd hett behaltten guot vnd ere
aber do er wolt suochen mer
vnd haben das / das syn was nitt
verlor er ouch das syn dar mitt /
xerxes der brocht jnn kriechen landt
so vil des volcks / als meres sandt
das mer mit schiffen er bedeckt
er moecht die gantz welt han erschreckt
aber was wart jm me dar von
er greiff athenas grüslich an
glich wie der loew / angrifft eyn huon
vnd floch doch als die hasen thuon /
der künig nabuchodonosor
do jm zuo fyel me glück dann vor
vnd er arfaxat vber wandt
meynt er erst haben alle landt
vnd setzt eyn goetlich gwalt jm für
wart doch verwandelt jn eyn thyer
der moecht ich wol erzalen me
inn altter / vnd jn nuwer ee
aber es dunckt mich nit syn nott
gar wenig sint jn ruowen dott
oder die stürben an jrm bett
die man nit sunst erdoettet hett /
har by mercken jr gwaltigen all
ir sitzen zwor jn glückes fall
sindt witzig / vnd trachtend das end
das gott das radt / üch nit vmb wend
voerchten den herren / dyenent jm
wo uch syn zorn ergryfft / vnd grym
der kurtzlich wurt entflâmen ser
würt üwer gwalt nit blyben mer
vnd werden jr / mit jm zergan
ixion blibt syn rad nit stan
dann es loufft vmb / von wynden kleyn
sellig / wer hofft jnn gott alleyn /
er fellt / vnd blibt nit jn der hoeh
der steyn / den waltzt mit sorg vnd we
den berg vff / sisyphus der tor
glügk vnd gwalt / wert nit lange jor /
dann noch der altten spruch vnd sag
vnglück vnd hor / das wechßt all tag /
der vnrecht gwalt / nymbt gruntlich ab
als iezabel zeygt / vnd achab /
ob schon eyn herr sunst hatt keyn vynd
muoß er besorgen doch syn gsynd
vnd vnderwil syn næhsten fründ /
die bringen jnn vmb syn gewalt
zambry sins herren rich noch stalt
vnd dett an jm mort vnd dotschlag
vnd wart eyn herr vff syben tag /
alexander all welt bezwangk
eyn dyener dott jn / mitt eym tranck /
darius entrann / vnd was on nott /
bessus syn dyener stach jn dott /
also der gwalt sich enden duot
cyrus der tranck syn eygen bluot /
keyn gwalt vff erd / so hoch ye kam
der nit eyn end mitt truren nam
nye keyner hatt so mæchtig fründ
der jm eyn tag verheyssen künd
vnd sicher wer eyn ougenblick
das er solt han gewalt / vnd glück
was die welt acht vffs aller best
das würt verbyttert doch zuo lest
wer vberhebt sich das er stand
der luog vnd schlypff nit vff dem sand
das jm nit werd schad / spott / vnn schâd /
groß narrheyt ist vmb grossen gwalt
dann man jn seltten langzyt bhalt
so ich durch suoch all rich do hær
assyrien / meden / persyer /
macedonun / vnd kriechen landt
carthago / vnd der roemer standt
so hatt es als gehan sin zyl
das roemsch rich blibt so lang got will /
got hat jm gsetzt syn zytt / vnd moß
der geb / das es noch werd so groß
das jm all erd sy vnderthon
als es von recht / vnd gsatz solt han lvii. furwissenheyt gottes wer on verdienst / will han den lon vnd vff eym schwachen ror will ston des anschlag / wurt vff krebsen gon
furwissenheyt gottes
man fyndt gar manchen narren ouch
der ferbet vß der gschrifft den gouch
vnd dunckt sich stryffecht vnd gelert
so er die buocher hat vmb kert
vnd hat den psaltter gessen schyer
biß an den verß / beatus vir /
meynend / hab got eym guots beschert
so werd jm das nyemer entwert /
sol er dann faren zuo der hell
so well er syn eyn guot gesell
vnd leben recht mit andern wol
im werd doch / was jm werden sol /
narr loß von sollcher fantesy
du gsteckst sunst bald jm narrenbry /
das gott on arbeit belonung gytt
verloß dich druff / vnd bach du nytt
vnd wart / wo dir von hymel kunt
eyn brotten tub / jn dynen muondt
dann solt es also schlecht zuo gon
so würd eym yeden knecht syn lon
gott geb / er arbeyt oder nit
das doch nit ist vff erden sytt
war vmb wolt gott dann ewig lon
eym geben / der wolt müssig gon
geben eym knecht der schlaffen wolt
syn rich / vnd eyn so grossen solt /
ich sprich / das vff erd nyemans leb
dem gott on gnaden ettwas geb
oder dem er sy pflychtig üt
dann er ist vns gantz schuldig nüt
eyn fryer her / schenckt wem er wil
vnd gibt vß wenig oder vil /
wie jm gelyebt / wæn gat es an
er weiß / war vmb ers hat gethan /
eyn hafner vß eym erdklotz macht
eyn erlich gschyrr / sunst vil veracht
als kachlen / hæfen / wasserkrüg
do man jn / boeß / vnd guottes tüg
die kachel spricht nit wyder jn
ich solt eyn kruog / eyn hafen syn
gott weiß( dem es alleyn zuo stat)
war vmb er all ding geordnet hat /
war vmb er jacob hat erwelt
vnd nit esau jm glich gezelt /
war vmb er nabuchodonosor
der vil gesündet hatt lang jor
strofft / vnd zuo ruw doch kumen lyeß
vnd zuo sym rich / noch dem er büsßt /
vnd pharao mit geyßlen hart
strofft / der do von doch boeser wart /
eyn artzeny macht eynen gsunt
vnd macht den andern mer verwundt /
dann eyner noch dem er entpfandt
gotts stroff / vnd der gewaltigen handt
bdocht er syn sünd / mit sufftzen vil /
der ander brucht syn fryen will
vnd merckend gotts gerechtikeyt
myßbrücht er syn barmhertzigkeyt /
dann gott nye keynen hatt verlon
er wust / war vmb ers hatt gethon
wann ers wolt als glych han eracht
er hett wol nuot dann rosen gmacht
aber er wolt ouch dystlen han
do man syn gerechtikeyt sæh an
der was ein nydisch schalckhafft knecht
der meynt syn herr dæt jm vnrecht
do er jm gab syn gdingten solt
vnd gab eym andern was er wolt
der wenig arbeyt hatt gethon
dem gab er doch eyn glychen lon
man fyndt gar vil gerechter lüt /
die hye vff erd hant vbelzyt
vnd loßt jn gott zuo handeln gon
als ob si vil sünd hetten gthon
dar gegen fyndt man narren dick
die zuo all sachen hand vil glück
vnd jnn jrn sünden syndt so fry
als ob jr werck gantz heylig sy /
das sint die vrteyl gotts heymlich
der vrsach weiß nyeman gentzlich
je me man die zuo gründen gært
je mynder man dar von erfært
ob yeman schon wænt das ers wiß
so ist er syn doch vngewiß
dann all ding werdent vns gespart
inn kunfftig / vnsicher / hynfart /
dar vmb loß gots fürwissenheyt
vnd ordenung der fürsichtikeyt
stan wie sie stat / thuo recht vnd wol
gott ist barmhertzig / gnaden vol
loß wissen jnn / als das er weiß
duo recht / den lon ich dir verheiß
beharr / so gib ich dir myn sel
zuo pfand / du kumbst nit jnn die hell / lviii. syn selbs vergessen wer leschen will eyns andern für vnd brennen loßt syn eygen schür der ist guot vff der narren lür
syn selbs vergessen
wer groß arbeyt vnd vngemach
hat / wie er fürdere froembde sach
vnd wie eyns andern nutz er schaff
der ist me dann eyn ander aff
so er nit jnn sinr eygnen sach
luogt das er flissig sy vnd wach
der narren büchlin billich lysßt
wer wis ist / vnd syn selbs vergißt
dann der geordente lieb will han
der soll an jm selbst vohen an
als ouch terencius vermant
ich bin mir aller næhst verwant
eyn yeder luog vor syner schantz
ee er sorg / wie eyn ander dantz
der will verderben ee dann zytt
der jm nit segt / vnd andern schnyt
vnd wer eyns andern kleydt mit flisß
süfert / vnd er das syn beschisß
wer leschen will eyns andern huß
so jm die flâm schleht oben vß
vnd brennt das syn jn alle macht
der hat vff syn nutz wenig acht
wer fürdern will eyns andern karr
vnd hyndern sich / der ist eyn narr
wer sich mit froembder sach belad
vnd selbst versumbt / der hab den schad
wer sich des vber reden latt
dar vß jm spott vnd schad entstat
der mag die leng sich nit erwoeren
der narr erwysch jn by dem goeren
mach wißheyt jnn mit schaden leren
dem lydt syn dott am hertsten an
den sunst erkennet yederman
vnd er styrbt / vnd syn leben endt
das er sich selbst nit hatt erkent lix. von vndanckberkeyt wer bgært / das man jm dyen all tag vnd er doch danck / vnd lon versag ist wol / das man jm die brütschen schlag
von vndanckberkeyt
der ist eyn narr / der vil begært
vnd er nüt duot der eren wert
vnd gibt eym müg / vnd arbeit vil
dem er doch wenig lonen wil
wer von eyner sach will haben gwynn
billich setzt der jnn synen synn
das er ouch kosten leg dar an
will anders er mit eren stan /
gar seltten jn sym wesen blibt
eyn müd roß / das man vber tribt
eyn willig roß würt stettig baldt
wann man daß fuotter jm vorhaldt
wer eym vil ding zuo muoten gtar
vnd lonen nitt / der ist eyn narr
wer nit mag haben wol für guot
was man vmb zymlich lon jm duot
der soll zuo zytten sich nit klagen
ob man jm arbeyt duot versagen
io sol man jm die brittschen schlagen /
wes eyner will das er genyeß
der luog das er ouch widerschyeß
vndanckberkeyt nymbt boesen lon
sie macht den brunnen wassers on
eyn altt cystern nit wasser gytt
wann man nit wasser ouch dryn schytt /
eyn duoren angel gar bald kyerrt
wann man jn nit mit oel ouch schmyert
der ist nit würdig groesser schenck
wer an die kleynen nit gedenck
dem würt billich versagt all gob
der vmb die kleyn nit saget lob
der heisßt wol vnuernunfft / vnd grob /
all wysen ye gehasset hant
den / der vndanckbar wart erkant lx. von im selbs wolgefallen des narren bry / ich nye vergaß do mit gefiel das spyegel glaß hans esels or / myn bruoder was
von im selbs wolgefallen
der rürt jm wol den narren bry
wer wænet das er witzig sy
vnd gfelt alleyn im selber wol
inn spyegel sicht er yemertol
vnd kan doch nit gemercken das
das er eyn narren sicht jm glaß
doch wann er schweren solt eyn eyt
vnd man von wis vnd hübschen seyt
so meynt er doch er wers alleyn
man fynd sins glich vff erden keyn
vnd schwür ouch jm gebroest gantz nüt
sin tuon vnd lon gfelt jm all zyt
den spiegel er nit von jm latt
er sytz / lyg / ritt / gang / wo er statt /
glich als der keyser otto dett
der jn dem stritt eyn spyegel hett
vnd schar all tag syn backen zwilch
vnd wuosch sie dann mit esels milch
das ist eyn wibertæding guot
keyn on den spyegel ettwas duot
ee sie sich schleygeren recht dar vor
vnd muttzen / gatt wol vß eyn jor
wem so gefelt wis / gstalt / vnd werck
das ist der aff von heydelberck
pygmalion gfiel syn eygen byld
des wart er jnn narrheit gantz wild
hett sich narcissus gspyeglet nit
er hett gelebt noch lange zyt
manches sicht stæts den spyegel an
sieht doch nüt hübsches dar jnn stan /
wer also ist eyn narrecht schoff /
der lidt ouch nit das man jn stroff
io gatt er jnn sym wesen hyn
vnd wil mit gwalt / nit witzig syn lxi. von dantzen das best / am dantzen / ist das man nit yemerdar duot für sich gan vnd ouch by zyt vmb keren kan
von dantzen
ich hieltt nah die für narren gantz
die freüd vnd lust hant jn dem dantz
vnd louffen vmb als werens toub
müd füß zuo machen jnn dem stoub
aber so ich gedenck dar by
wie dantz / mit sünd entsprungen sy
vnd ich kan mercken / vnd betracht
das es der tüfel hat vff bracht
do er das gulden kalb erdaht
vnd schuoff das got wart gantz veraht /
noch vil er mit zuo wegen bringt
vß dantzen vil vnratts entspringt
do ist hochfart / vnd üppikeyt
vnd für louff der vnlutterkeyt
do schleyfft man venus by der hend
do hatt all erberkeyt eyn end /
so weys ich gantz vff erterich
keyn schympf der sy eym ernst so glich
als das man dantzen hat erdocht
vff kilchwih / erste meß ouch brocht
do dantzen pfaffen / mynch / vnd leyen
die kutt muoß sich do hynden reyen
do loufft man / vnd würfft vmbher eyn
das man hoch sieht die blosßen beyn
ich will der ander schand geschwigen
der dantz schmeckt bas dann essen fygen
wann kuontz mit mætzen dantzen mag
inn hungert nit eyn gantzen dag
so werden sie des kouffes eyns
wie man eyn bock geb vmb eyn geiß
soll das eyn kurtzwil syn genant
so hab ich narrheyt vil erkant
vil wartten vff den dantz lang zytt
die doch der dantz ersettigt nit lxii. von nachtes hofyeren. wer vil lust hat wie er hofier nachts vff der gassen vor der thuor den glust / das er wachend erfrür
von nachtes hofyeren.
ietz wer schyer vß der narren dantz
aber das spiel wer nit all gantz
wann nit hie weren ouch die loeffel
die gassentretter / vnd die goeffel
die durch die nacht keyn ruow went han
wann sie nit vff der gassen gan
vnd schlagent luten vor der tür
ob gucken well die mætz har für
vnd kumen vß der gassen nit
biß man eyn kâmer loug jnn gytt
oder sie würffet mit eym steyn
es ist die freüd jn warheyt kleyn
inn winters næcht also erfrüren
so sie der goeuchin duont hofyeren
mit seittenspyel / mit pfiffen / syngen
am holtzmarckt vber die bloecher springen
das duont studenten / pfaffen / leyen /
die pfiffen zuo dem narren reyen
eyner schrygt / juchtzet / broellt vnd bloert
als ob er yetzend würd ermoert
je eyn narr do dem andern seyt
wo er muoß wartten vff bescheyt
do muoß man jm dann hoffrecht machen
als heymlich halttet er syn sachen
das yederman do von muoß sagen
die vischers vff den küblen schlagen
mancher syn frow loßt an dem bett
die lieber kurtzwil mit jm hett
vnd dantzt er an dem narrenseyl
nymbt das guot end / so darff es heyl
ich schwig der / den das selb gyt freüd
das sie louffen jm narren kleyd /
wann man eyn narren gyene hieß
mancher sich an den namen styeß lxiii. von bettleren ich vorcht mir ging an narren ab vnd han durch suocht den bættel stab kleyn wißheyt ich do funden hab /
von bettleren
der bættel hat ouch narren vil
all welt die ryecht sich yetz vff gyl
vnd will mit bættlen neren sich
pfaffen / mynchs oerden sint vast rich
vnd klagent sich / als werent sie arm
hü bættel / das es gott erbarm
du bist zuo notturfft vff erdocht
vnd hast groß huffen zamen brocht
noch schrygt der prior trag her plus
dem sack dem ist der boden vß /
des glychen duont die heyltuom fürer /
stürnenstoesser / statzionyerer
die nyenant keyn kirchwih verlygen
vff der sie nit oefflich vß schrygen
wie das sie füren jn dem sack
das hew / das tief vergraben lagk
vnder der kryppf zuo bettleheyn
das sy von balams esels beyn /
eyn fæder von sant michels flügel
ouch von sant joergen roß eyn zügel
oder die buntschuoh von sant claren /
mancher duot bættlen by den joren
so er wol wercken moeht vnd kundt
vnd er / jung / starck ist / vnd gesundt
wann das er sich nit wol mag bucken
im stæckt eyn schelmen beyn jm rucken
sin kynd die muossent jung dar an
on vnderloß zuom bættel gan
vnd leren wol das bættel gschrey
er bræch jnn ee eyn arm entzwey
oder etzt jnn vil blætzer / bülen
do mit sie künden schrygen hülen /
der sytzen vier vnd zwentzig noch
zü straspurg jn dem dummenloch
on die man setzt jnn weisen kasten
aber bættler duont seltten vasten
zuo basel vff dem kolenbergk
do triben sie vil buobenwergk
ir rottwelsch sie jm terich hand
ir gfüge narung durch die land
jeder stabyl ein hoernlüten hatt
die voppen / ferben / ditzent / gat
wie sie dem predger gelt gewynn
der lug wo sy der joham grym
durch alle schoechelboß er loufft
mit rübling junen ist syn kouff
biß er beseuelet hye vnd do
so schwantzt er sich dann anderswo
veralchend vber den breithart
styelt er all breitfuoß / vnd flughart
der sie floesßlet / vnd lüßling ab schnytt
grantner / klant / vetzer / fuoren mit
eyn wild begangenschafft der welt
ist wie man stelt yetz vff das gelt
herolden / sprecher / partzifand /
die strofften ettwann oefflich schand
vnd hatten dar durch eren vil
eyn yeder narr yetz sprechen wil
vnd tragen stæblin ruch vnd glatt
das er werd von dem bættel satt /
eym wer leyd das gantz wer syn gwandt
bætler beschyssen alle landt /
eyner eyn sylberin kelch muoß han
do all tag syben moß jn gan
der gat vff krucken so mans sicht
wann er alleyn ist / darff ers nicht
diser kan fallen vor den lüten
das yederman tüg vff jn düten
der lehnet andern jr kynder ab
das er eyn grossen huffen hab
mit koerb eyn esel duot bewaren
als wolt er zuo sant jacob faren /
der gat hyncken / der gat bucken
der byndet eyn beyn vff eyn krucken
oder eyn gerner beyn jn die schlucken
wann man jm recht luogt zuo der wunden
so sæh man / wie er wer gebunden /
zuom bættel loß ich mir der wile
dann es sint leyder bættler vile
vnd werden stæts ye me vnd me
dann bættlen das duot nyeman we
on dem / der es zuo nott muoß triben
sunst ist gar guot eyn bættler bliben
dann bættlen des verdürbt man nit
vil bgont sich wol zuo wißbrott mitt
die dryncken nit den schlæhten wyn
es muoß reynfal / elsasser syn
mancher verloßt vff bættlen sich
der spielt / buobt / halt sich üppeklich
dann so er schon verschlembt syn hab
schleht man jm bættlen doch nit ab
im ist erloubt der bættelstab /
vil neren vß dem bættel sich
die me geltts hant / dann du vnd ich lxiv. von bosen wibern. mancher der ritt gern spat vnd fruo künd er vor frowen kumen zuo die lont dem esel seltten ruow
von bosen wibern.
inn myner vorred hab ich gton
eyn bzügniß / protestacion
ich well der guotten frowen nycht
mit arg gedencken jn mym gdycht
aber man würt bald von mir klagen
solt ich nüt von den boesen sagen
eyn frow / die gern von wißheit hoert
die würt nit lycht jn schand verkoert
eyn guot frow / senfft des mannes zorn
assuerus hatt eyn eyd geschworn
noch macht jn hester weych vnd lynd
abygayl senfft dauid gschwynd
aber boeß frowen / gænt boeß rædt
als ochosyas muoter dett
herodias jr dochter hyeß
das man den toeuffer koeppfen lyeß
salmon durch frowen rætt verkert
wart / das er die abgoetter ert /
eyn frow ist worden bald eyn hætz
wann jnn sunst wol ist mit geschwætz
vnd lyplep / schnædern / tag vnd nacht
pyeris hat vil jungen gmaht
den ist gelüpt die zung so wol
das sie dick brennet wie eyn kol /
diß klagt / die klappert / dise lügt
die richt vß / als das stübt vnd flügt /
die ander kyflet an dem bett
der eeman seltten fryd do hett
muoß hoeren predig ouch gar offt
so manch barfuosser lytt vnd schlofft
es züht die stræbkatz mancher man
der doch das merteyl noch muoß lan /
manch frow ist frum vnd bschyd genuog
vnd ist dem man alleyn zuo kluog
das sie nit von jm lyden mag
das er sie ettwas ler / vnd sag /
gar dick eyn man jnn vnglück kunt
alleyn durch siner frowen mundt
als amphyon zuo theba gschach
do er syn kynd all sterben sach /
wann frowen soltten reden vil
calphurnia kem bald jns spil /
eyn boeß frow stæts jr boßheyt eügt
die frow der joseph dyent / das zeygt /
keyn groessern zorn man yenant spürt
dann so eyn wibs bild zornig würt
die wüttet / wie eyn loewin stuodt
der man die jungen næmen duot
oder eyn bærin / die do seygt
medea das / vnd progne zeygt /
wann mâ die wißheyt gâtz durch gründt
keyn bitterer krut vff erd man fyndt
dann frowen der hertz ist eyn garn
vnd strick / dar jn vil doren farn /
durch dry ding würt die erd erschütt
das vierd das mag sie tragen nitt /
eyn knecht der worden ist eyn her /
eyn narr der sich hat gfüllet ser /
eyn nydesch boeß vnd gifftig wib
wer die vermæhlet synem lib /
das vierd all früntschafft gantz verderbt
eyn dienst magt die jr frowen erbt /
dry ding man nit erfüllen mag
das vierd schrygt stæts / har zuo har trag
eyn frow / die hell / das erterich
das schluckt all wassers güsß jnn sich /
das für spricht nyemer hoer vff nuo
ich hab genuog / trag nym har zuo /
dry ding ich nit erkennen kan
des vierden weiß ich gantz nütz von /
wann jn dem lufft eyn adler flüht
eyn schlang die vff eym velsen krücht
eyn schiff das mitten gat jm mer /
eyn man der noch hat kyndesch ler /
des glych der weg eynr frowen ist
die sich zuom eebruch hat gerüst
die schleckt / vnd wüscht den munt gar schon
vnd spricht / ich hab nüt boess geton
eym rynnend tach zuo wynters fryst
ist glich eyn frow die zænckisch ist /
hell / vnd vægtüfel hat genuog
wer mit eynr solchen züht jm pfluog /
vaschy hat vil nochkumen gelan
die wenig achten vff jr man /
des wibs will ich geschwigen gar
die zuo riehten / eyn süpplin gtar
als poncia vnd agrippina /
belides vnd clytymnestra
die jr mann stochen an dem bett
als phereo syn hußfrow dett /
gar seltzen ist lucrecia /
oder cathonis porcia
vppiger frowen fyndt man vil
dann thays ist jn allem spil lxv. von achtung des gstirns vil abergloub man yetz erdicht was kunfftig man an sternen sycht eyn yeder narr sich dar vff rycht
von achtung des gstirns
der ist eyn narr der me verheißt
dann er jn sym vermoegen weisßt
oder dann er zuo tuon hat muot
verheissen ist den ærtzten guot
aber eyn narr verheisßt eyn tag
me dann all welt geleysten mag /
vff kunfftig ding man yetz vast lendt
was das gestyrn vnd firmament
vnd der planeten louff vns sag
oder gott jnn sym rott anschlag
vnd meynent das man wissen soell
alls das got mit vns würcken woell
als ob das gstirn eyn notturfft bring
vnd jm noch müsten gan all ding
vnd gott nit herr vnd meyster wer
der eyns lycht macht / das ander swær
vnd laßt das vil saturnus kyndt
dannacht gerecht / frumm / heylig synd
dar gegen sunn / vnd jupiter
hant kyndt die nit syndt boßheyt lær
eym kristen menschen nit zuo stat
das er mit heyden künst vmb gat
vnd merck vff der planeten louff
ob dyser tag sy guot zuom kouff /
zuo buwen / krieg / machung der ee /
zuo früntschafft / vnd des glychen me
all vnser wort / werck / tuon vnd lon
vß gott / jnn gott / alleyn sol gon
dar vmb gloubt der nit recht jnn got /
der vff das gstirn sollch glouben hat
das eyn stund / monet / tag vnd jor
so glücklich sy / das man dar vor
vnd nach / sol grosßs anfohen nüt
wann es nit gschicht die selbe zyt
das es dann nym geschehen mag
dann es sy eyn verworffen tag /
vnd wer nit ettwas nuwes hat
vnd vmb das nuw jor syngen gat /
vnd gryen tann riß steckt jn syn huß
der meynt er leb das jor nit vß
als die egyptier hieltten vor /
des glichen zuo dem nuwen jor
wem man nit ettwas schencken duot
der meynt das gantz jor werd nit guot /
vnd des glych vngloub allerley
mit worsagen / vnd vogelgschrey
mitt caracter / sægen / treümerbuoch /
vnd das man by dem monschyn suoch
oder der schwartzen kunst noch stell
nüt ist das man nit wissen well
so yeder schwür / es fællt jm nit /
so fælt es vmb cyn burenschritt
nitt das der sternen louff alleyn
sie sagen / jo eyn yedes kleyn
vnd aller mynst jm flyegen hirn
will man yetz sagen vsß dem gestirn
vnd was man reden / rotten werd /
wie der werd glück han / was geberd /
was willen / zuofall der kranckheit
fræuelich man vß dem gstirn yetz seit /
inn narrheyt ist all welt ertoubt
eym yeden narren man yetz gloubt /
vil practick vnd wissagend kunst
gatt yetz vast vß der drucker gunst /
die drucken alles das man bringt
was man von schanden sagt vnd singt
das gott nuon als on straf do hyn
die weltt die will betrogen syn /
wann man solch kunst yetz trib vnd lert
vnd das nit jnn vil boßheyt kert
oder das sunst bræcht schad der sel /
als moyses kund vnd daniel /
so wer es nit eyn boese kunst
io wer sie würdig ruoms vnd gunst /
aber man wissagt mir / das vieh sterb
oder wie / korn vnd wyn verderb
oder wann es schnyg oder reg
wann es schoen sy / der wynt weg
buren fragen noch solcher gschryfft
dann es jn zuo gewynn antrifft
das sie korn / hyndersich vnd wyn
haltten / biß es werd dürer syn /
do abraham laß solche buoch
vnd jnn chaldea sternen suocht
was er der gsieht vnd trostes an
die jm gott sandt jnn chanaan /
dann es ist eyn lychtferikeyt
wo man von solchen dingen seitt
als ob man gott wolt zwingen mitt
das es muost syn / vnd anders nitt
gotts lieb verloschen ist vnd gunst
des suocht man yetz des tüfels kunst
do saul der kunig was verlan
von gott / rüfft er den tüfel an lxvi. von erfarung aller land wer vß misßt hymel / erd / vnd mer vnd dar jnn suocht lust / freüd / vnd ler der luog / das er dem narren wer
von erfarung aller land
ich halt den ouch nit jtel wiß
der all syn synn leidt / vnd syn fliß
wie er erkund all stett / vnd landt
vnd nymbt den zyrckel jn die hant
das er dar durch berichtet werd
wie breit / wie lang / wie witt die erd
wie dieff / vnd verr sich zieh das mer
vnd was enthalt den letsten spoer /
wie sich das mer zuo end der welt
haltt / das es nit zuo tal ab felt
ob man hab vmb die gantz welt fuor
was volcks wone vnder yeder schnuor /
ob vnder vnsern füssen lüt
ouch sygen / oder do sy nüt
vnd wie sie sich enthaltten vff
das sie nit fallen jnn den lufft /
wie man vß mit eym stæcklin ræch
das man die gantze welt durch sæch
archymenides der wust des vil
der macht jm puluer / kreiß vnd zyl
do mit er vil vßræchen kundt
vnd wolt nit vff tuon synen mundt
er vorcht es ging eyn plast dar von
das jm an kreyssen ab wurd gon
vnd ee er reden wolt eyn wort
lyeß er ee das er wurd ermort /
der messen kunst was er behend
kund doch vß ecken nit syn end /
dycearchus der fleiß sich des
das er die hoeh der berg vß meß
vnd fandt das pelyon hoeher waß
dann alle berg die er ye mæß
doch maß er nit mit syner handt
die alppen hoch jm schwitzer landt
masß ouch nit wie tieff wer das loch
do hyn er müst / vnd sitzet noch /
ptolomeus rechnet vß mit gradt
was leng vnd breyt das ertrich hatt /
die leng zücht er von oryent
vnd endt die selb jnn occident /
das hundert / achtzig grad er acht /
sechtzig vnd dryg / gen mitternacht
die breyt vom equinoccial
gen mittemtag / ist sie me schmal
zwentzig vnd funf er fyndet gradt
des lands so man erkundet hat
plynius ræcht das mit schritten vß
so machet strabo mylen druß
noch hat man sythar funden vile
landt / hynder norwegen vnd thyle /
als jßlant vnd pylappenlandt
das vorhyn alls nit was erkandt /
ouch hatt man sydt jnn portigal
vnd jnn hispanyen vberall
golt / jnslen funden / vnd nacket lüt
von den man vor wust sagen nüt /
marinus / noch dem mer / die welt
ræchnt / vnd hat drann gar wüst gefælt /
plinius der meyster seitt
das es sy eyn vnsynnikeit
wellen die groeß der welt verston
vnd vsser der / by wilen gon
vnd ræchnen biß hynder das mer
dar jnn menschlich vernunfft jrrt ser
das sy solchem noch ræchen allzyt
vnd kan sich selb vß ræchen nitt /
vnd meynt das er die ding verstat
das die welt selbs nit jn jr hat /
hercules setzt jnn das mer
zwo sülen( als man seit) von ere /
die eyn die endet affricam
die ander vocht an europam /
vnd hatt groß acht vff end der erdt
wust nit / was end jm was beschert
dann der all wunderwerck veracht /
der wart durch frowen list vmbbracht /
bacchus zoch vmb mit grossem her
durch alle landt der welt / vnd mer
vnd was alleyn der anschlag syn
das yederman lert drincken wyn
wo man nit wyn vnd reben hett
do lert er machen byer vnd mett /
sylenus der verlag sich nit
im narrenschyff fuor er ouch mit
vnd sunst juffkynd vnd metzen vil
mit grosser freüd vnd seitten spyl /
er ist eyn drunckner schelm gesyn
das jm so wol was mit dem wyn /
er dürfft nit arbeit han ankert
man hett sunst drincken wol gelert
man tribt mit prassen noch vil schand
ietz fært er erst recht vmb jm land
vnd macht manchen jm prasß verruocht
des vatter nye kein wyn versuocht
aber was wart baccho dar von
er müst zuo letst von gsellen gon
vnd faren hyen do er yetz dringkt
das jm me durst / dann wollust bringt
wie wol die heyden jn dar noch
ertten als gott / vnd hyeltten hoch /
von denen kumen ist sytthar
das man jm landt vmb bæchten far
vnd duot dem ere noch synem dott
der vns vil übels hat vff brocht
dye boeß gwonheyten wærent lang
was vnrecht ist nymbt vberhang
dann dar zuo stæts der tüfel bloßt
das man syn dienstbarkeit nit losßt /
do mit ich ouch yetz wider vmb
vff myn matery vnd fürnem kumb
was nott wont doch eym menschen by
das er suoch groessers dann er sy
vnd weißt nit was jm nutz entspring
wann er erfart schon hohe ding
vnd nit die zyt syns todes kennt
die wie eyn schætt von hynnan rennt
ob schon dis kunst ist gwyß vnd wor
so ist doch das eyn grosser tor
der jn sym synn wygt so gering
das er well wissen froemde ding
vnd die erkennen eygentlich
vnd kan doch nit erkennen sich
ouch gdenckt nit wie er das erler
er suocht alleyn ruom / weltlich ere /
vnd gdenckt nit an das ewig rich
wie das witt ist / schoen / wunderlich /
dar jnn dann ouch vil wonung sint
vff jrdeschs yeder narr erblyndt
vnd suocht syn freüd / vnd lust dar jnn
des er me schad hatt dann gewynn
vil handt erkundt / verr / froembde lant
do keyner nye sich selbs erkant /
wer wis würd als vlysses wart
do er lang zyt fuor vff der fart
vnd sach vil land / lüt / stett / vnd mer
vnd mert sich stæt jn guotter ler /
oder als dett pythagoras
der vß memphis geboren was /
ouch plato durch egypten zoch
kam / jn italiam dar noch
do mit er ye mer tæglich lert
das syn kunst / wißheit / würd gemert /
appollonius durch zoch all ort
wo er von gelertten sagen hort
den steltt vnd zoch er tæglich noch
das er jn künsten würd me hoch
fandt allenthalb das er me lert
vnd das er vor nit hatt gehoert /
wer yetz solch reyß vnd lantfar dæt
das er zuo nem jnn wißheit stæt
dem wer zuo vber sehen baß
wie wol doch nit genuog wer das /
dann wem syn synn zuo wandeln stot
der mag nit gentzlich dienen got lxvii. nitt wellen eyn nar syn der narr marsyas der verlor das man jm abzoch hut vnd hor hielt doch die sackpfiff / noch als vor
nitt wellen eyn nar syn
die eygenschafft hat yeder narr
das er nit kan genemen war
das man syn spott / dar vmb verlor
der narr marsyas hut vnd hor
aber narrheit ist so verblænt
eyn narr zuo allen zytten wænt
er sy witzig / so man sin lach
vnd eyn jufftæding vß jm mach
stelt er sich ernstlich zuo der sach /
das man jn ouch für witzig halt
biß jm die pfif vß dem ermel fallt /
wer vil guot hat / der hat vil fründ
dem hilfft man redlich ouch zuo sünd
eyn yeder luogt wie er jn schynd
so lang das wært / biß er würt arm
so spricht er / heu das gott erbarm
wie hat ich vor / nochlouff so vil
keyn fründ ist der mich troesten wil /
hett ich das vor by zyt betraht
ich wer noch rich vnd nit veraht /
eyn groß torheyt ist das für wor
welcher verduot jn eynem jor
do er syn tag solt leben mitt
das er das üppecklich vß gyt
vnd meynt zyttlich füroben han
das er moeg noch dem bættel gan
so jm dann stoßt vnder syn hend
armuot / verachtung / spott / ellend /
vnd er zerryssen loufft / vnd bloß
so kumbt jm dann der ruwen stoß /
wol dem der jm fründ machen kan
vß guot / das er doch hye muoß lan
die jn troesten vnd by jm ston /
so er ist allenthalb verlon
dar gegen ist manch narr vff erd
der sich annymbt nærrscher geberd
vnd wann man jnn joch schünd vnd süt
so kund er doch gantz nütz dar mitt
dann das er ettwan die oren schütt /
will nærrisch syn mit allem fliß
doch nyemans gfeltt syn narren wiß /
wie wol er glich eym narren duot
nimbt doch syn schympf niemâs für guot
ouch sprechen von jm ettlich gsellen
der nar woltt sich gern nærrisch stellen
so kan er weder wiß noch gberd
er ist eyn narr / vnd nyemans werd /
vnd ist eyn seltzen ding vff erd
mancher will syn ein witzig man
der sich doch nymbt der dorheit an
vnd meynt das man jn rümen sol
wann man spricht / der kan narrheit wol
dar gegen sint vil narren ouch
die vß gebrütet hat eyn gouch
die wellen von der wißheyt sagen
es sy gehowen oder gschlagen
so went sie witzig syn gezelt
so man sie doch für narren heltt /
wann man eyn narren knützschet kleyn
als man den pfeffer duot jm steyn
vnd stieß jn dar jnn joch lang jor
so blib er doch eyn narr als vor /
dann yedem narren das gebrist /
das wonolff / btriegolfs bruoder ist
mancher der ließ sich halber schynden
vnd jm alle viere mit seylen bynden
das jm alleyn ging gelt dar vß
vnd er vil golds hett jnn sym huß
der lytt ouch das er læg zuo bett
vnd er der richen siechtag hett
vnd man jn wie eyn buoben schiltt
echt er dar von hett zyns vnd gültt
mit zymlich nyeman bnügen will
wer vil hat / der will han zuo vil
vß richtum vbermuot entspringt
richtum gar seltten demuot bringt
was soll eyn dreck wann er nit stinckt /
vil sint alleyn / die hant keyn kynd
keyn bruoder noch sunst nohe fründ
vnd hoeren nit vff arbeitten doch
ir ougen fültt keyn richtum ouch
noch gdencken nit / wem werck ich vor
hab übelzyt ich gouch vnd tor
gott gibt manchem richtum vnd ere
vnd gbrist synr sel / nüt anders mer
dann das jm gott nit dar zuo gitt
das er das bruch zuo rechter zitt
ouch das nit nyessen zymlich gtar
io es eym froembden füller spar /
tantalus sitzt jnn wassers lust /
vnd hatt an wasser doch gebrust
wie wol er sicht die oeppfel an
hat er doch wenig freüd dar von
das schafft / das er jm selbs nit gan lxviii. schympf nit verston wer kynd vnd narren sich nymbt an der soll jr schympf für guot ouch han er muoß sunst mit den narren gan
schympf nit verston
der ist eyn narr der nit verstoet
wann er mit eynem narren redt
der ist eyn narr der widerbillt
vnd sich mit eynem truncknen schillt
mit kynd / vnd narren schympfen wil
vnd nit vff næmen narren spil
wer wil mit jægern gon der hetz
wer keyglen will / der selb vff setz /
der hül / der by den wolffen ist /
der sprech ich lieg / dem nützt gebrist
wort gændt vmb wort / ist narren wiß
guots gænt vmb boeß / hatt hohen priß
wer gibt das boes vmb guotes vß
dem kumbt boes / nyemer vß sym huß /
wer lachet des eyn ander weynt
dem kumbt des glich / so ers nit meynt
eyn wiser gern byn wisen stat
eyn narr mit narren gern vmb gat /
das nyemans lyden mag eyn narr
das kumbt vß synem hochmuot dar
me leid geschicht eym narren dran
das er sicht ettlich vor jm gan
dann er hab freüd / das jm sunst all
nochgangen / vnd zuon füssen fall /
vnd das du merckst / wie ich es meyn
eyn stoltzer wer gern herr alleyn /
aman hatt nit so grossen glust
das yederman jn anbett sust
alls er hatt leyd / das jn eyn man
nitt bettet mardocheus an /
nit nott das man narren vff merck
man spürt eyn narren an sym werck /
wer wis wolt syn( als yeder sol)
der ging der narren müssig wol lxix. bos dun vnd nit warten der würffet jnn die hoeh den ball vnd warttet nit des widerfall wer will die lüt erzürnen all
bos dun vnd nit warten
der ist eyn narr der andern duot
das er von keym mag han für guot
luog yeder / was er andern tüg
das jn do mit ouch wol benüg
wie yeder vor dem wald jn byltt
des glich jm allzyt widerhyltt
wer andere stossen wil jnn sack
der wart ouch selbs des backenschlack /
wer vilen seyt / was yedem gbrist
der hoert gar offt ouch / wer er ist
wie adonisedech hatt gton
vil andern / als wart jm der lon /
beryllus sang selb jn der kuo
die er het andern gerüstet zuo /
des glich geschach ouch busyris
diomedi vnd phalaris /
mancher eym andern macht eyn loch
dar jn er selber fallet doch /
eyn galg eym andern macht aman
do er wart selbst gehencket an /
truw yedem wol / luog doch für dich
dann worlich / truw ist yetz mysßlich
luog vor / was hynder yedem stæck
wol truwen / rytt vil pferd hyn wægk /
nyt yß mit eym nydischen man
noch wellst mit jm zuo dische gan
dann er von stund an vberschlacht
das du nye hast jnn dir gedacht
er spricht zuo dir / fründt ysß / vnd trinck
doch ist syn hertz an dir gantz linck
als ob er sprech / wol günd ichs dir
als hetts eyn diep gestolen mir /
mancher der lacht dich an jn schertz
der dir doch heymlich æß din hertz lxx. nit fursehen by zyt. wer nit jm summer gabeln kan der muoß jm wynter mangel han den berendantz dick sehen an
nit fursehen by zyt.
man fyndt gar manch nochgültig mensch
das ist so gar eyn wættertrentsch
das es sich nyenan schicken kan
zuo allem das es vohet an /
keyn ding by zytten er bestelt
nüt über næchtigs er behelt
dann das er sunst so hynlæsß ist
das er nit gdenckt was jm gebryst
vnd was er haben müß zuor nott
dann so es an eyn treffen gatt
nit witter gdenckt er / vff all stundt
dann von der nasen / biß jnn mundt
wer jn dem summer samelen kan
das er den wynter moeg bestan
den nenn ich wol eyn wisen suon
vnd wer jm summer nüt wil duon
dann schloffen allzyt an der sunnen
der müß han guot / das vor ist gewunnen
oder müß durch den wynter sich
behelffen ettwan schlæhteklich
vnd an dem dopen sugen hert
biß er des hungers sich erwert /
wer nit jm summer machet hew
der loufft jm wynter mit geschrey
vnd hat zuo samen gbunden seyl
rüffend / das man jm hew geb feyl /
der træg jm wynter vngern ert
im summer / bættlens er sich nert
vnd müß lyden manch übel zyt
vnd heyscht vil / wenig man jm gytt /
ler narr / vnd würd der omeyß glich
in guoter zyt versorg du dich
das du nit müssest mangel han
wann ander lüt zuo freüden gan lxxi. zancken vnd zu gericht gon gar dick der hæchlen / er entpfyndt wer stætes zancket / wie eyn kyndt vnd meynt die worheyt machen blyndt
zancken vnd zu gericht gon
von den narren will ich ouch sagen
die jnn eynr yeden sach went tagen
vnd nüt mit lieb lont kumen ab
do man nit vor / eyn zanck vmb hab
do mit die sach sich lang verzyech
vnd man der gerechtikeyt entfliech
lont sie sich bitten / triben / manen
echten / verlüten / vnd verbannen /
verlossend sich / das sie das recht
wol bügen / das es nit blib schlecht
als ob es wer eyn wæchsin naß
nit denckend / das sy sint der has
der jnn der schriber pfeffer kunt
der vogt / gwalthaber / vnd fürmundt
vnd aduocat / muoß zuo sym disch
dar von ouch han eyn schlægle visch
die künnent dann die sach wol breyten
vnd jr garn noch dem wilttbræt spreyten
das vß eym sæchle / wurt eyn sach
vnd vß eym rünsly / werd eyn bach
man muoß yetz koestlich redner dyngen
vnd sie von verren landen bringen
das sie die sachen wol verklügen
vnd mit geschwætz / eyn richter btrügen
so muoß man dann vil tag anstellen
do mit der tagsolt moeg vff schwællen
vnd werd verritten / vnd verzert
me / dann der houbtsach zuo gehoert
mancher verzert jn petterle me
dann jm vß synem tag entstee /
noch meynt er worheyt also blenden
so er die sach nit bald loßt enden /
ich woltt wem wol mit zancken wær
das er am ars hett hæchlen schwær lxxii. von groben narren wüst / schamper wort / anreytzung gytt vnd stoert gar offt die guoten syt / so man zuo vast die suwglock schütt
von groben narren
eyn nuwer heylig heisßt grobian
den will yetz fyren yederman
vnd eren jnn / an allem ort
mit schæntlich wüst werck / wis / vnd wort
vnd went das zyehen jnn eyn schympf
wie wol der gürtel hat kleyn glympf
her glympfyus ist leyder dot
der narr die suw byn oren hat
schütt sie / das jr die suwglock klyng
vnd sie den voringer jm syng
die suw hat yetz alleyn den dantz
sie halt das narrenschiff bym schwantz
das es nit vndergang von schwær
das doch groß schad vff erden wær
dann wo narren nit drüncken wyn
er gyltt yetz kum eyn oertelyn
aber die suw macht yetz vil jungen
die wüst rott / hat wißheyt vertrungen
vnd laßt sie nyeman zuo dem brett
die suw alleyn die kron vff hett
wer wol die suwglock lüten kan
der müß yetz syn do vornan dran
wer yetz kan tryben sollich werck
als treib der pfaff vom kalenbergk
oder münch eylsam mit sym bart
der meynt er tüg eyn guote fart
mancher der tribt solch wis / vnd wort
wann die horestes sæh / vnd hort
der doch was aller synnen on /
er sprech es hetts keyn synniger gton /
sufer jns dorff / ist worden blyndt
das schafft das buren druncken syndt
herr ellerkuontz den vordantz hat
mit wüst genuog / vnd seltten satt
eyn yeder narr will suw werck triben
das man jm loß die büchsen bliben
die man vmbfürt mit esels schmer
die esels büchs würt seltten ler
wie wol eyn yeder dryn will griffen
vnd do mit schmyeren syn sackpfiffen
die grobheyt ist yetz kumen vß
vnd wont gar noh / jnn yedem huß
das man nit vil vernunfft me tribt
was man yetz redet / oder schribt
das ist als vß der büchsen genomen
vor vß / wann prasser zamen kumen
so hebt die suw die metten an
die prymzyt / ist jm esel thon
die tertz ist von sant grobian /
huotmacher knecht / syngen die sext
von groben fyltzen ist der text /
die wüst rott sytzet jnn der non
schlemmer vnd demmer dar zuo gon /
dar noch die suw zuor vesper klingt
vnflot / vnd schamperyon / dann syngt
dann würt sich machen die complet
wann man / all vol / gesungen hett
das eselschmaltz vnmüssig ist
mit bergemschmær ist es vermyscht
das stricht eyn gsell dem andern an
den er will jn der gsellschafft han
der wüst wil sin / vnd das nit kan
man schont nit gott / noch erberkeyt
von allem wüstem ding man seyt
wer kan der aller schampperst syn
dem büttet man eyn glaß mit wyn
vnd lacht syn / das das huß erwag
man bitt jnn / das er noch eyns sag
man spricht das ist / eyn guotter schwanck
do mit würt vns die wyle nit langk
eyn narr / den andern schryget an
biß guot gesell / vnd froelich man
fety gran schyer / e belli schyer
was freüd vff erden hant sunst wir
wann wir nit guot gesellen sygen
lont vns syn froelich / prassen / schrygen
wir hant noch kleyn zyt hie vff erd
das vns das selb zuo lieb doch werd
dann wer mit dot abstirbt / der lyt
vnd hatt dar noch keyn froelich zyt
wir hant von keym noch nye vernomen
der von der hell syg wider kumen
der vns doch seyt / wie es do stünd
guot gsellschafft triben / ist nit sünd
die pfaffen reden was sie went
vnd das sie diß / vnd jhens geschend
wer es so sünd / alls sie vns schriben
sie dætten es nit selber triben
wann nit der pfaff vom tüfel seitt
der hirt von wolfen klagt syn leitt
so hetten sie beid nüt dar von
mit solcher red / narren vmb gon
vnd duont mit jrer groben rott
all welt geschenden / vnd ouch gott
doch werden sie zuo letst zuo spott lxxiii. von geystlich werden. mancher der steltt noch geistlicheyt der an duot pfaffen / klosterkleyt den es berüwt / vnd würt jm leyt
von geystlich werden.
noch hat man anders yetz gelert
das ouch jnns narrenschiff gehoert
des duot sich bruchen yederman
jeder buwr / will eyn pfaffen han
der sich mit müssig gan erner
on arbeit leb / vnd syg eyn her
nit das er das tüg von andacht
oder vff selen heil hab acht
sunder das er moeg han eyn herren
der all syn gschwister moeg erneren /
vnd loßt jn wenig dar zuo leren /
man spricht / er mag licht dar zuo künnen
er darff noch groesser kunst nit synnen
echt er eyn pfruonden kan gewynnen /
vnd wigt / priesterschafft so gering
als ob es sy eyn lychtes ding
des fyndt man yetz vil junger pfaffen
die als vil künnen als die affen
vnd nement doch selsorg vff sich
do man kum eym vertruwt eyn vich
wissen als vil von kyrchregyeren
alls müllers esel kan qwintyeren
die byschoef die sint schuldig dran
sie solttents nit zuom orden lan
vnd zuo selsorgen vor vß nüt
es werent dann gantz dapferlüt
das eyner wer eyn wiser hyrt
der nit syn schof mit jm verfürt
aber yetz wænen die jungen laffen
wann sie alleyn ouch werent pfaffen
so hett jr yeder was er wolt
es ist für war nit alles golt
das an dem sattel ettwan glysßt
mancher die hend dar an beschysßt
vnd loßt sich jung zuo priester wyhen
der dann sich selb duot maledyen
das er nit lenger gbeitet hat
der selben mancher bættlen gat
hett er eyn rechte pfruond gehan
ee er die priesterschafft nam an /
es wer jm dar zuo kumen nitt
vil wyht man / durch der herren bytt
oder vff diß / vnd jhenes disch
dar ab er doch ysßt wenig visch /
man lehnet brief eynander ab
do mit / das man eyn tyttel hab
vnd wænen den bischoff betriegen
so sy mit jrm verderben lyegen
keyn ærmer vych vff erden ist
dann priesterschafft den narung gbrist
sie hant sunst abzüg vberal
bischof / vicary / vnd fiscal
den læhenherrn / syn eygen fründ
die kelleryn / vnd kleyne kynd
die geben jm erst rechte büff
das er kum jnn das narrenschyff
vnd do mit aller freüd vergeß /
ach gott / es halttet mancher meß
do weger wer er lyeß dar von
vnd ruort den altter nyemer an
dann gott acht vnsers opfers nycht
das jn sünden / mit sünden gschicht
zuo moysi / sprach got der herr
eyn yedes thier / das mach sich verr
vnd rür den heyligen berg nit an
das es nit grosse plag müß han /
oza der angerüret hett
die arch / des starb er an der stett /
chore das wyhrouch vaß ruort an /
vnd starb / dathan vnd abyron /
das gwihte fleisch schmeckt mâchen wol
der wermt sich gern by kloster kol
dem doch zuo letst würt für vnd gluot
verstanden lüten ist predigen guot /
man stosßt manch kynd yetz jn eyn orden
ee es ist zuo eym menschen worden
vnd es verstand / ob das jm sy
guot oder schad / stæckt es jm bry
wie wol guot gwonheit bringet vil
ruwt es doch manches vnder wile
die dann verfluochen all jr fründt
die vrsach solches ordens syndt
gar wenig yetz jnn kloester gont
in solcher ællt / das sie es verstont
oder die durch gotts willen dar
kumen / vnd nit mer durch jr nar
vnd hant der geistlicheit nit acht
all ding duont sie dann on andacht /
vor vß jn allen oerden gantz
do man nit halttet obseruantz
solch kloster katzen sint gar geyl
das schafft / man byndt sy nyt an seyl /
doch lychter wer keyn orden han
dann nit recht duon / eym ordens man lxxiv. von vnnutzem jagen mancher vil kost vff jagen leytt das jm doch wenig nutz vß dreyt wie wol er dick eyn weydspruch seyt
von vnnutzem jagen
jagen ist ouch on narrheit nit
vil zit vertribt man on nutz mit
wie wol es syn sol eyn kurtz wil
so darff es dannaht kostens vil
dann leydthund / wynd / rüden / vnn bracken
on kosten füllen nit jr backen /
des glich hund / vogel / væderspil
bringt als keyn nutz / vnd kostet vil
keyn hasen / repphuon / vohet man
es statt eyn pfundt den jæger an
dar zuo darff man vil herter zyt
wie man jm noch louff / gang / vnd rytt
vnd suocht all berg / tal / wæld / vnd heck
do man verhag / wart vnd versteck /
mancher verscheycht me dann er jagt
das schafft er hat nit recht gehagt /
der ander voht eyn hasen offt
den er hat vff dem kornmarckt koufft
mancher der will gar freydig syn
wogt sich an loewen / beren / schwyn
oder stygt sunst den gæmpsen noch
dem würt der lon zuo letsten doch /
die buren jagen jn dem schne
der adel hat keyn vorteyl me
wann er dem wiltpret lang noch loufft
so hats der buwr / heymlich verkoufft /
nembroht zuom erst fing jagen an
dann er von gott was gantz verlan /
esau der jagt vmb das er was
eyn sünder / vnd der gotts vergaß
wenig jæger als humpertus
fyndt man yetz / vnd eustachius
die liessen doch den jæger stodt
sust truwten sie nit dienen gott lxxv. von bosen schutzen wer schyessen will / der luog vnd triff dann duot er nit die rechten griff so schüßt er / zuo dem narren schiff
von bosen schutzen
wolt es die schützen nit vertryessen
ich richt ouch zuo / eyn narren schyessen
vnd macht eyn schützreyn / an dem staden
des mancher fælt / nit on syn schaden
dar zuo synt goben ouch besteltt
der næhst bym zyel / der selb der heltt
zuom mynst er zuo verstechen kumt
doch luog er / vnd heb nit jnn grundt
noch jn die hoeh / sunder jnns zyl
wann er den zwæck sunst rüren will
vnd düg syn anschlag nit zür yl
vil sint die schyessen über vß
eym bricht der bogen / senw / vnd nuß
der duot am anschlag manchen schlypf
dem ist verruckt stuol oder schyppf
dem losßt das armbrust / so ers rürt
das schafft der wyndfad ist geschmyert
dem stæckt das zyl nit glich alls ee
vnd kan syn gmerck nit haben me
der hatt gemacht gar vil der schütz
die jm doch sint gantz wenig nütz
das schafft / jm würt die suw kum wol
wann man zuo letst verschyessen soll
keyn schütz so wol sich yemer rüst
er fynd allzyt / das jm gebrüst
dann diß / dann jhens / do mit er hett
eyn woerwort / das syn glympff errett
wann er nit hett gefælet dran
so hett er fry / die gob behan /
vor vß / weiß ich noch schützen mer
wann die eyn schyessen hoeren verr
do hyn von allen landen lüt
zuo ziechen vff bestymbte zitt
die besten die man fünden kan
der eynr die gob kum vor wolt han
dann er all schuß / haltt an dem zwæck
das eyner dann ist so eyn gæck
der weist das er nüt gwynnet gar
vnd dannacht do hyn zyehen tar
vnd do versuochen ouch syn heil
ich nem syn zerung / für syn teyl /
ich will des gelts jnn doppel geschwigen
die suw würt jm jnn ermel schrygen /
zuor wißheyt mancher schiessen will
vnd wenig treffen / doch das zyl
das schafft / mâ seygt nit reht dar noch
der haltt zuo nyder / der zuo hoch
der loßt sich bringen vß dem geseyg
dem bricht syn anschlag gantz entzwey
der duot als jonathas eyn schuß
dem fert syn anschlag hynden vß
wer wißheit eben treffen will
der durfft / das er hett solche pfil
der hercules hatt me dann vill
mit den er traff alls das er gerdt
vnd was er traff / viel dott zuor erdt /
wer recht zuor wißheit schiessen will
der luog das er halt moß vnd zyl
dann fælt er / oder hebt nit dran
so muoß er mit den narren gan
wer schyessen will / vnd fælt des reyn
der dreit die suw jm ermel heyn
wer jagen / stechen / schyessen will
der hat kleyn nutz / vnd kosten vil lxxvi. von grossem ruemen ritter peter von altten joren ich muoß uch griffen an die oren mir gdenckt / das wir beid narren woren wie wol / jr füren ritters sporen
von grossem ruemen
die gæcken / narren / ich ouch bring
die sich berümen hoher ding
vnd wellent syn / das sie nit sint
vnd wænen / das all welt sy erblindt
mann kenn sie nit / vnd frag nit noch /
mancher will edel syn / vnd hoch
des vatter doch macht bumble bum
vnd mit dem küffer werck ging vmb /
oder hat sich also begangen
das er vacht mit eynr stæheln stangen
oder rant mit eym juden spyeß
das er gar vil zuo boden stieß
vnd will das man jnn juncker nenn
als ob man nit syn vatter kenn
das man sprech / meyster hans von mentz
vnd ouch syn suon juncker vincentz /
vil rümen hoher sachen sich
vnd bochen stæts zuo widerstich
vnd sint doch narren jnn der hut
alls ritter peter von brunndrut
der will das man jm ritter sprech
dann er zuo murten jn dem gstech
gewesen sy / do jm so not
zuo flyechen was / das jm der kot
so hoch syn hosen hatt beschlembt
das man jm weschen müst das hembd
vnd hat doch schiltt / vnd helm dar von
brocht / das er sy eyn edel man
eyn hapich hat farb wie eyn reyger
vnd vff dem helm eyn nest mit eyger
dar by eyn han / sitzt jnn der muß
der will die eyger brüten vß
der selben narren fyndt man mer
die des went haben gar groß ere
das sie sint vornan gwesen dran
do es wolt an eyn flyehen gan
luogten sie hynder sich langzyt
ob jnn noch kæmen ouch me lüt /
mancher seyt von sym væchten groß
wie er den stach / vnd jhenen schoß
der doch von jm was wol als wytt
er dæt jm mit eynr hantbüchß nüt /
vil stellen yetz noch edeln woppen
wie sie füren vil loewen doppen
eyn kroenten helm vnd guldin feld
die sint des adels von bennfeldt
eyn teyl sint edel von den frowen
des vatter saß jn ruoprecht owen
synr muoter schiltt gar mancher fürt
das er villicht am vatter jrrt /
vil hant des brieff vnd sygel guot
wie das sie sint von edelm bluot
sie went die ersten sin von recht
die edel sint jn jrm gschlecht /
wie wol ichs nit gantz straff noch acht
vß tugent ist all adel gemacht
wer noch guot sytt / ere / tugent kan
den haltt ich für eyn edel man /
aber wer hett keyn tugent nitt
keyn zuocht / scham / ere / noch guote sytt
den haltt ich alles adels lær
ob joch eyn fürst syn vatter wer
adel alleyn by tugent stat
vß tugent aller adel gat /
des glich / will mancher doctor syn
der nye gesach sext / clementin
decret / digest / ald jnstitut /
dann das er hat eyn pyrment hut
do stat sin recht geschriben an
der selb brieff wißt / als das er kan
vnd das er guott sy vff der pfiff
dar vmb so stot hye doctor gryff
der ist eyn gelert / vnd witzig man
er grifft eym yeden die oren an
vnd kan me dann manch doctor kan
der ist doch jn vil schuolen gstanden
in nohen / vnd jn ferren landen
do doch die goeuch nye kamen hyn
die mit gwalt went doctores syn
mann muoß jnn ouch her doctor sagen
dar vmb das sy rott roeck an tragen
vnd das eyn aff jr muoter ist /
ich weiß noch eynen heysßt hans myst /
der will all welt des über reden
er sy zuo norwegen / vnd schweden
zuo alkeyr gsin / vnd zuo granat
vnd do der pfeffer wechßt / vnd stat
der doch nye kam so verr hyn vß
hett syn muoter / do heym zuo huß
eyn pfannkuoch / oder würst gebachen
er hetts geschmeckt / vnd hoeren krachen /
des rümens ist vff erd so vile
das es zuo zælen næm groß wile
dann yedem narren das gebryst
das er wil sin / das er nit ist lxxvii. von spylern. vil hant zuo spyl so grossen glust das sie keynr kurtzwil achten sust vnd merckent nit / kunfftig verlust
von spylern.
sunst fynd ich nærrscher narren vil
die all jr freüd hant jnn dem spyl
meynend / sie moechten leben nit
soltten sie nit vmbgon do mit
vnd tag / vnd nacht spyelen / vnd rassen
mitt karten / würfflen / vnd mit brassen
die gantz nacht / vß vnd vß sie sæssen
das sie nit schlyeffen oder æssen
aber man muoß gedruncken han
dann spyel das zündt die leber an
das man württ dürr / vnd durstes voll
des morgens so entpfyndt mans wol
eyner sicht wie die guoten byeren
der ander spüwet hynder die türen
der drytt eyn varb / hat an sich gnomen
als wer er vß dem grab erst kumen
oder glysßt jnn sym angesicht
glich als vor tag ein schmidtknecht sicht
den koppff hat er also gebyent
das er den gantzen tag vff gyent
als ob er flyegen vohen wolt /
keyner verdyenen moecht groß goltt
das er an eyner predig sæß
eyn stund / vnd er des schloffs vergæß
er würd den koppff schlagen jnn goeren
als ob der prediger vff solt hoeren /
aber jm spyel gar lange zyt
sitzen / acht man des schloffes nüt /
vil frowen die sint ouch so blindt
das sie vergessen wer sie sint
vnd das verbietten alle recht
sollich vermyschung beider gschlecht
die mit den mannen sytzen zamen
ir zuocht / vnd gschlechtes sich nit schamen
vnd spyelen / rasslen / spat / vnd fruo
das doch den frowen nit stat zuo
sie soltten an der kunckel læcken
vnd nit jm spyel byn mannen stæcken
wann yeder spyelt mit synem glich
durfft er dest mynder schamen sich
do allexanders vatter wolt
das er vmb gaben louffen solt
dann er zuo louffen vast geng was
sprach er zuo synem vatter das
billich wær / das ich alles dæt
das mich myn vatter hieß vnd bæt
on zwifel ich gern louffen wolt
wann ich mit künngen louffen solt
man durfft dar zuo nit betten mich
wann ich hett yemans mynen glich /
aber es ist yetz dar zuo kumen
das pfaffen / adel / burger / frummen
setzen an koeppels knaben sich
die jnn nit sint an eren glich
vor vß die pfaffen mit den leygen
soltten jr spyel lon vnderwegen
wann sie echt wol betrachten das
ir vffsatz / vnd den alten haß
der nydthart ist sunst vnder jnn
der roegt sich mit verlust vnd gwynn
vnd ouch das jnn verbotten ist
keyn spyel zuo tuon zuo aller frist
wer mit jm selber spyelen kan
dem gwynnt gar seltten yemans an
vnd ist on sorg das er verlyer
oder das man jm fluoch boeß schwür
die wile ich aber sagen sol
was stand eym rechten spyeler wol
will ich virgilium har bringen
der also redt von selben dingen
veracht das spyel zuo aller zytt
das dich nit btrüb der schæntlich gytt
dann spiel ist eyn vnsynnig bgyr
die all vernunfft zerstoert jnn dir
ir dappfern / hüten üwer ere
das uch das spiel die nit verser
eyn spieler muoß han geltt vnd muot
ob er verlürt / das han für guot /
keyn zorn / fluoch / schwür / vß stossen gâtz
wer gelt bringt / der luog wol der schantz
dann mancher zuo den spiel kumbt schwær
der doch zuor düren vß gat lær
wer spielt alleyn durch grossen gwynn
dem gat es seltten noch sym synn
der hatt guot fryd / wer spyelet nit
wer spyelt der müß vff setzen mitt
wer all ürten besitzen wil
vnd suochen glück vff yedem spyl
der muoß wol vff zuo setzen han
oder gar dick on gelt heym gan /
wer dryg sücht hat / vnd stelt noch mir
so werden vnser schwestern vier /
spyl mag gar seltten sin on sünd
eyn spyeler ist nit gottes fründt
die spyeler sint des tüfels kynd / lxxviii. von gdruckten narren. vil narren sint jn disem druck die doren sint / jnn manchem stuck den sitzt der esel vff dem ruck
von gdruckten narren.
so vil sint jn dem narren orden
das ich schier wer versessen worden
vnd hett des schyffes mich versumbt
hett mir der esel nit gerumbt
ich bin der / den all ding duont drucken
will mich recht jnn winckel schmucken
ob mich der esel wolt verlon
vnd nit stæts vff mym rucken stan
wann ich alleyn gdult dar zuo hab
hoff ich / des esels kumen ab
doch hab ich sunst vil gsellen guot
die druckt alls das mich drucken duot
als der nit volget guotem rott /
wer zürnet / so es nit ist nott
wer vnglück koufft / wer trurt on sach
wer lieber krieg hat / dann gemach
wer gern sicht muotwill siner kynd
wer halt syn nochbuwr nit zuo fründ
wer lydet das jn druck syn schuoch
vnd jnn syn frow jm wynhuß suoch
der ghoert wol jnn das narrenbuoch
wer me verzert dann er gewynnt
vnd borget vil / so jm zerrynnt
wer zücht syn frow eym andern vor
der ist eyn narr / gouch / esel thor /
wer gdenckt die vile / der sünden syn
vnd was er drumb muoß lyden pin
vnd mag doch froelich syn dar mitt
der gehoeret vff den esel nitt
sunder der esel vff syn ruck
das er jn gantz zuo boden truck
der ist eyn narr / der sicht das guot
vnd noch dem boesen stellen duot
hie mit sint narren vil gerürt
die diser esel mit jm fürt lxxix. ruter vnd schriber wenn rüter / schriber / gryffen an eyn veisßten / schlechten / bürschen man der müß die leber gessen han
ruter vnd schriber
schriber vnd rüter / man ouch spott
sie sygen jnn der narren rott
sie bgont sich noh / mit glicher nar
der schyndt heymlich / der offenbar
der wogt syn lib jnn druck vnd naß
der setzt syn sel jnns dinckten faß
der rüter stoßt vil schüren an
der schryber muoß eyn buren han
der veisßt syg / vnd moeg trieffen wol
do mit er ryechen mach syn kol
wann yeder dæt als er thuon sol /
so weren sie beid gelttes wert
dyser mit fædern / der mit schwert
moeht man jr beid entberen nitt
wann ob der hant nit wer jr schnytt
vnd durch sie würd das recht versert
man vß dem stægenreiff sich nert /
die wile aber vff eygen gwynn
eyn yeder stelt syn muot vnd synn
so woellen sie verzyhen mir
das ichs jm narrenschiff ouch für
ich hab sie des gebetten nitt
ir yeder selb den fuorlon gytt
vnd will sich vff eyn nüws verdingen
sunst kunden vil / jns schiff zuo bringen /
schriber vnd glysßner sint noch vil
die triben yetz wild rüterspil
vnd neren sich kurtz vor der handt /
glich wie die reißknecht / vff dem landt /
es ist worlich eyn grosse schand /
das man die strossen nit wil fryen
das bylger / koufflüt / sicher sygen /
aber ich weis wol / was es duot
man spricht es mach das geleyt vast guot lxxx. narrehte bottschafft. ich bin gelouffen ferr / vnd wytt nye lær das fleschlin was allzyt biß ich diß brieff den narren büt
narrehte bottschafft.
ob ich der botten nuon vergæß
vnd jnn nit dorheit ouch zuo mæß
sie manten mich ee selber dran
narren müssen eyn botten han
der trag jm mund / vnd syg nit lasß
eyn briefflin das es nit werd nasß
vnd süferlich gang vff dem dach
do mit der zyegelhuff nit krach
luog ouch das es jnn nit bevilt
me enden / dann man jm entpfilt
vnd was er tuon soll / vnd man heißt
das er / vor wyn / dar vmb nit weißt
vnd langzyt vff der straß sich sum
do mit das jm vil lüt bekum
vnd luog das er zær an der næh
vnd drystunt vor die brieff besæh
ob er künd wissen / was er trag
vnd was er weiß / bald wyter sag
vnd leg syn dæsch nachts vff eyn banck
so er nymbt von dem wyn eyn schwâck
vnd kum on antwürt wider heym
das synt die narren die ich meyn
dem narren schyff louffen sie noch
sie fynden es hye zwüschen ach
doch sollen sie sich des vermessen
das sie des flæschlins nit vergessen
dann jnn jr leber / vnd geschyrr
von louffen / liegen würt gantz dürr /
wie guot der schne erkülung gyt
wann man jn fyndt jnn summers zyt
also ergetzt eyn truwer bott
den / der jn vß gesendet hat
der bott ist lob / vnd eren wert
der bald kan werben / das man bgert lxxxi. von kochen vnd keller hie kumen keller / koech / eehaltten all die des huses sorg / duont waltten die redlich jnn dem schiff duont schaltten
von kochen vnd keller
eyn boettlin erst vor vns hyn lyeff
das froget noch dem narren schiff
dem goben wir versaltzen suppen
das er dem flæschlin wol moecht luppen
im wasß zuo louffen also goch
das flæschlin es on duren zoch
wir wolten jm brieff geben han
wolt es doch nit so lang still stan /
des kumen wir die straß hie schlecht
keller / vnd koech / megde / eehalt / knecht
die mit der kuchen sint behafft
wir tragen all vff noch kuntschafft
dar vß keyn duren vns bestat
vß vnserm seckel es nit gat
vor vß wann vnser herschafft nycht
zuo huß ist / vnd es nyeman sycht /
so schlenmen wir / vnd tabernyeren
froemde prasser / wir mit vns heym füren
vnd geben do gar manchen stoß
der kannen / krusen / fleschen groß
wann nachts die herschafft schloffen gat
vnd rygel / tor / beschlossen hatt
so drincken wir dann nit des boesten
wir lossen vß dem vaß / dem groesten
do mag man es nit wol an spüren
ans bett / wir dann eynander füren
doch duont wir vor zwen socken an
das vns die herschafft nit hoer gan
vnd ob man schon hoert ettwas krachen
mann wænt die katzen duont das machen
vnd wenn eyn kleyn zyt vmbhar gat
so wænt der herr / das er noch hat
in sym væslin eyn guoten drunck
so macht der zappf dann glunck glunck glunck
das ist eyn zeychen dar zuo / das
gar wenig ist me jnn dem faß
dar zuo / wir dar vff flißlich achten
wie wir zuo richten vil der trachten
do mit den glust / vnd magen reytzen
mit kochen / syeden / broten / schweytzen /
mit roesten / bachen / pfeffer bry
voll zucker / wurtz / vnd spetzery
geben wir eym eyn oxymell
der by der stægen leidt gewell
oder muoß das von jm purgyeren
mit syropen / vnd mit klystieren
des achten wir gantz nütz zuo mol
dann wir ouch werden dar by vol
vnser selbes wir nit vergessen
das best / wir ab dem hafen essen
dann ob wir hungers sturben schon
man sprech / es wer von voell gethon
der keller spricht / brot mir eyn wurst
her koch / so lesch ich dir den durst
der keller ist des wyns verræter
der koch der ist des tüfels bræter /
hye duot er gwonen by dem für
das jm dort kumen würt zuo stür /
keller vnd koech sint seltten lær
sie tragen vff alls by der schwær
ins narren schiff stat all jr bgær
do joseph jnn egypten kam
der fürst der koech jnn zuo jm nam
iherusalem gwann nabursadam lxxxii. von burschem vffgang ich hett vergessen nach jnn myr das ich nit noch eyn schyff jnfür do ich der buren narrheyt rür
von burschem vffgang
die buren eynfalt ettwann woren
nüwlich jnn kurtz vergangenen joren
gerechtikeyt was by den buren
do sie floch vß den stett vnd muren
woltt sie jnn stroewen hüttlin syn
ee dann die buren druncken wyn
den sie ouch yetz wol moegen tulden
sie stecken sich jnn grosse schulden
wie wol jn korn / vnd wyn gilt vil
næmen sie doch vff borg vnd zyl
vnd went bezalen nit by ziten
man muoß sie bannen vnd verlüten
in schmeckt der zwilch nit wol / als ee
die buren went keyn gyppen me
es muoß sin lündsch / vnd mechelsch kleit
vnd gantz zerhacket / vnd gespreit
mit aller varb wild / über wild
vnd vff dem ermel eyn gouchs byld
das statt volck yetz von buren lert
wie es jnn boßheit werd gemert
all bschysß yetz von den buren kunt
all tag hant sie eyn nuwen funt
keyn eynfalt ist me jnn der welt
die buren stecken gantz voll gelt
korn vnd wyn halttens hynder sich
vnd anders / das sie werden rich
vnd machen selber jnn eyn dür
biß das der tunder kumbt mit für
so würt verbrent dann korn / vnn schür
des glich by vnsern zytten ouch
ist vff gestanden mancher gouch
der vor eyn burger / kouffman was /
will edel syn / vnd ritter gnaß
der edelman gert syn eyn fry
der groff / das er gefürstet sy
der fürst die kron des künigs gert
vil werden ritter / die keyn schwert
dünt bruchen für gerechtikeyt
die buren tragen syden kleit
vnd gulden ketten an dem lib
es kunt da har eyns burgers wib
vil stoeltzer dann eyn græfin duot
wo yetz gelt ist / do ist hochmuot
was eyn ganß von der andern sycht
dar vff on vnderloß sie dicht
das muoß man han / es duot sunst we
der adel hat keyn vorteyl me
man findt eyns hantwercks mannes wib
die bessers wert dreit an dem lib
von roeck / ryng / mæntel / borten schmal
dan si jm huß hat überall
do mit verdyrbt manch byderman
der mit sym wib muoß bættlen gan
im wynter drincken vß eym kruog
das er sym wib moeg thuon genuog
wann sy hüt hatt alls das sy gelangt
gar bald es vor dem koüffler hangt
wer frowen glust will hengen noch
den frürt gar dick / so er spricht schoch
inn allen landen ist groß schand
keynen benügt me / mit sym stand
nyemans denckt wer syn vorderen woren
des ist die welt yetz gantz voll doren
das ich das worlich sagen magk
der dry spitz / der muoß jnn den sack lxxxiii. von verachtung armut dis narren freüwt nüt jnn der welt es sy dann / das es schmeck noch gelt sie ghoeren ouch jnns narren fellt
von verachtung armut
gelt narren sint ouch über al
so vil das man nit findt jr zal
die lieber haben geltt dann ere
noch armuot frogt yetz nyeman mer
gar kum vff erd yetz kumen vß
die tugend hant / sunst nüt jm huß
man duot wißheit keyn ere me an
erberkeyt muoß verr hynden stan
vnd kumbt gar kum vff grünen zwig
man wil yetz das man jr geschwig
vnd wer vff richtuom flysset sich
der luogt ouch / das er bald werd rich
vnd acht keyn sünd / mort / wuocher / schâd
des glich verretery der land
das yetz gemeyn ist jnn der welt
all boßheit / fyndt man yetz vmb gelt
gerehtikeit / vmb gelt ist feyl
durch gelt kem mancher an eyn seyl
wann er mit gelt sich nit abkoufft
vmb gelt vil sünd blibt vngestrofft
vnd sag dir tütsch wie ich das meyn
man henckt die kleynen dieb alleyn /
eyn bræm nit jn dem spynnwep klæbt
die kleynen mücklin es behebt
achab ließ nit benügen sich
mit synem gantzen künig rich
er wolt ouch nabuhts garten han
des starb on recht der arm frumm man
alleyn der arm muoß jnn den sack
was gelt gytt / das hat guoten gschmack
armuot die yetz ist gantz vnwerdt
was ettwan liep / vnd hoch vff erd
vnd was genem der gulden welt
do was nyemans der achtet gelt
oder der ettwas hatt alleyn
all ding die woren do gemeyn
vnd ließ man des benügen sich
was on arbeyt das erterich
vnd die natur on sorgen truog /
noch dem man bruchen wart den pfluog
do fing man an / ouch gyttig syn
do stund ouch vff / wer myn das din /
all tugend worent noch vff erd /
do man nüt dann zymlichs begerdt /
armuot die ist eyn gob von gott
wie wol sie yetz ist der welt spott
das schafft alleyn das nyeman ist
der gdenck / das armuot nüt gebrüst
vnd das der nüt verlieren magk
der vor nüt hat jn synem sack
vnd das der lycht mag schwymmen wytt
wer nacket ist / vnd an hat nüt
eyn armer syngt fry durch den walt
dem armen seltten üt entpfalt
die fryheit hat eyn armer man
das man jn doch loßt bættlen gan
ob man jn schon sicht übel an /
vnd ob man jm joch gar nüt gytt
so hat er doch dest mynder nitt
by armuot fand man bessern ratt
dann richtuom ye gegeben hat
das wiset quintus curius
vnd der berümbt fabricius /
der nit wolt haben guot noch gelt
sunder ere / tugent / er erwelt /
armuot hett geben fundament
vnd anfang allem regyment
armuot hat gbuwen alle stett
all kunst armuot erfunden hett
alls übels armuot ist wol on
all ere vß armuot mag erston
by allen voelckern vff der erd
ist armuot / langzyt gwesen werdt
vor vß die kriechen / dar durch hand
vil stett bezwungen / lüt / vnd land
aristides was arm / gerecht
epamynundas streng / vnd schlecht
homerus was arm vnd gelert
inn wißheit socrates geert
phocyon jnn mylt übertrifft
das lob hat armuot jnn der gschrifft
das nüt vff erd ye wart so groß
das nit von erst vß armuot floß
das roemsch rich / vnd sin hoher nam
anfænglich vß armuot har kam
dann wer merckt / vnd gedenckt do by
das rom von hyrten gbuwen sy
von armen buren lang regiert
dar noch durch richtuom gantz verfürt /
der mag wol mercken das armuot
rom baß hat gthon / dann grosses guot /
wer cresus arm / vnd wis gesyn
er hett behalten wol das syn
do man frogt solon vmb bescheit
ob er het rechte sællikeyt
dann er was mæhtig / rich / vnd werd /
sprach solon man solt hie vff erd
keyn heyssen sellig vor sym todt
man weißt nit was her noher gat
wer meynt das er vest stand noch hüt
der weißt doch nit / die kunfftig zyt
der her sprach / üch sy we vnd leydt
ir richen / hant hie üwer freüd
ergetzlicheit jnn üwerm guot
sellig der arm / mit fryem muot /
wer samlet guot / durch liegens krafft
der ist vnnütz / vnd gantz zaghafft
vnd macht sich veisßt / mit sym vnglück
das er erwürg an todes strick
wer eynem armen vnrecht duot
vnd do mit huffen will sin guot
der fyndt eyn richern dem er gibt
syn guot / so er jnn armuot blibt
nit richt dyn ougen vff das guot
das allzyt von dir fliehen duot
dann es glich wie der adler gwynnt /
fædern / vnd flügt bald durch den wynt /
wer guot vff erden rich hye syn
christus wer nit der ærmst gsyn /
wer spricht das jm sunst nüt gebrest
dann das on pfenning sy sin tæsch
der selb ist aller wißheit on
im gbrüst me dann er sagen kan
vnd vor vß das er nit erkennt
das er sy ærmer dann er wænt lxxxiv. von beharren jn gutem vil griffen den pfluog an gar resch vnd enden übel doch zuo lest / das duot / der gouch der blibt jm nest
von beharren jn gutem
vil legen jr handt an den pfluog
vnd sint von erst / jnbrünstig gnuog
zuo wißheyt / vnd zuo guotem werck /
stygent doch nit voll vff den berg
der sie für zuo dem hymelrich
sunder sehen sie hynder sich
vnd gfelt jnn wol egypten landt
do sie jr fleisch hæf gelossen handt
vnd louffen zuo den sünden groß
glich wie der hunt zuo synem asß
das er yetz dickmol gessen hat
die hant für wor eyn soerglich stat
gar kum eyn wund wyder genyßt
die me dan eynst vff gbrochen ist
wann sich der siech nit haltet recht
das wider vmb sin kranckheit schlecht
so ist vast soerglich / das er mag
genæsen nit / jn langem tag
vil wæger wer / nit vohen an
dann noch dem anfang doch abstan /
got spricht / jch wolt du hetst gestalt
das du werst warm / oder gantz kaltt
aber die wile du læw / wilt syn
so vnwillest du der selen myn /
ob eyner joch vil guots hat gthon
so würt jm doch nit der recht lon
wann er nit bharret jnn das end /
vß grossem übel kam behend
vnd wart erloeßt / die husfrow loth
aber do sie nit hielt das gbott
vnd wider vmb sach hynder sich
bleib sie do stan gantz wunderlich /
ein narr loufft wider zuo synr schæll
glich wie eyn hundt zuo sym gewæll lxxxv. nit fursehen den dot mag adel / guot / sterck / jugents zyer han fryd vnd ruow / o todt vor dir? alls das / das leben ye gewann vnd toettlich ist / das muoß dar von
nit fursehen den dot
wir werden btrogen lieben fründt
all die vff erden leben syndt
das wir fürsehen nit by zyt
den dott / der vnser doch schont nüt
wir wissen / vnd ist vns wol kunt
das vns gesetzet ist die stundt
vnd wissen nit wo / wenn / vnd wie /
der dott der ließ nie keynen hye
wir sterben all / vnd fliessen hyn /
dem wasser glich zuor erden jn /
dar vmb sint wir groß narreht doren
das wir nit gdencken jnn vil joren
die vns gott dar vmb leben lott
das wir vns rüsten zuo dem dot
vnd leren / das wir müssen künnen
vnd moegen jnn keyn weg entrynnen
der wynkouff ist gedruncken schon
wir moegen nit dem kouff abston
die erste stund / die lest ouch braht
vnd der den ersten hat gemacht
der wust ouch / wie der lest würd sterben /
aber die narrheyt duot vns ferben
das wir gedencken nit dar an
das vns der dot nit hie wurt lan
vnd vnsers hübschen horsß nit schonen
noch vnser grünen krentz / vnd kronen
er heißt worlich / hans acht syn nit /
dann wellen er begrifft / vnd schütt
er sy wie starck / schon / oder jung
den lert er gar eyn seltzen sprüng
den ich billich den dotsprung heiß
das eym vß dringt kalt / grym / vnn sweiß
vnn streckt / vnn krymbt sich / wie ein wurm
dann do duot man den rechten sturm
o dott wie starck ist din gewalt
sydt du hyn nymbst beid jung / vnd alt /
o dott wie gar hert ist din nam
dem adel / gwalt / vnd hohem stam
vor vß dem / der syn freüd / vnd muot
alleyn setzt / vff das zyttlich guot
der dott mit glichem fuoß zerschütt
der kunig sæl / vnd hyrten hüt
er acht keyn pomp / gewalt / vnd guot /
dem babst / er wie dem buren duot /
dar vmb eyn dor ist / wer all tag
flücht / dem er nit entrynnen mag
vnd meynt / wann er syn schellen schütt
das jnn der dott / dar vmb sæh nitt
vff sollich gding eyn yeder har
kunt / das er ouch von hynnan far
vnd er erloubet sy dem dot
wann von dem lib die sel vß got /
mit glichem gsatz / der dot hyn fürt
alls das / das leben ye berürt
du stürbst / der blibt noch lenger hie
vnd bleib die leng doch keyner nie /
die tusent jor erlebten schon
die müsten doch zuo letst ouch gon
es ist kum / vmb eyn rock zuo thuon
das noch dem vatter / leb der suon
der vor dem vatter styrbt zuo zyt
dann man fynd ouch vil kelber hüt
ie eyner fert dem andern noch
wer nit wol styrbt / der fyndt syn roch
des glich jr narrheyt ouch erscheynen
die vmb eyn dotten / truren / weynen /
vnd jm vergünnen syner ruow
do wir doch all begeren zuo /
dann keyner fert zuo früg do hyn
do er muoß / ewicklichen syn
jo gschicht gar manchem wol dar an
das gott jm rüfft zyttlich hyn dan
der dott ist manchem nütz gesyn
das er on wart / trüpsal / vnd pin /
vil hant den dot ouch selb begert
der dott vil dancks an den bewerdt
zuo den er kam / ee man jm rüff /
vil gefangen er jnn fryheyt schüff
vil hat er vß dem kercker bracht
den der was ewicklich eracht /
das glück deilt vnglich guot / vnd rich
aber der dot macht es alls glich
der ist eyn richter / der gantz nytt
ettwas abloßt / durch yemans byt /
der ist alleyn / der all ding lont /
der ist / der nye keym ye hat gschont
nye keym gehorsam er ye wart
sye müsten all vff syne fart
vnd dantzen jm noch synen reyen
bæbst / keyser / künig / bischoeff / leyen
der mancher noch nit hat gedacht
das man den vordantz jm hatt bracht
das er muoß dantzen an dem gzotter
den westerwelder / vnd den drotter
hett er sich vor dar zuo gerüst
er wer nit so stümpflyng erwüst
dann manch groß narr ist yetz do hyn
der sorg hatt vff die grebniß syn
vnd leyt dar an so grosses guot
das es noch manchen wundern duot
als mausolum / das jrm man
arthemysia hatt gemachen lan
vnd so vil kosten dran geleyt
mit grosser gzierd / vnd rylicheyt
das es der syben wunder eyns
ist / die man fyndt jm erden kreiß /
ouch græber jnn egypten lant
die man pyramides hat gnant /
vor vß als chemnis macht eyn grab
dar an er henckt syn guot vnd hab
do dry mol hundert tusent man
vnd sechtzig tusent werckten an
dan er vmb krut gab also vil
( der ander kost ich schwigen will)
keyn fürsten ich so rich yetz halt
der das alleyn moecht han bezalt /
des glich ouch amasis jm macht
wie rhodope / hatt eyns volbracht
das was eyn groß dorheyt der welt
das man leidt eyn so mæhtig gelt
an græber / do man würffet hyen
den æsch sack / vnd die schelmen beyn
vnd gab so grossen kosten vß
das man den würmen macht eyn huß
vnd durch der selen willen nüt
duot / die doch leben muoß all zyt /
die sel hilfft nüt eyn kostlich grab
oder das man groß marmel hab
vnd vff henck schyltt / helm / bâner groß
hie lyt eyn herr / ist woppens gnoß
howt man jm dann jnn eynen steyn /
der recht schyltt / ist eyn dotten beyn
dar an würm / schlangen / krotten nagen /
das woppen / keyser / buren / tragen
vnd wer hie züht eyn feyßten wangst
der spißt / syn wæpner aller langst /
do ist eyn væhten / ryssen / brechen /
die fründ sich vmb das guot erstechen /
welcher es gantz behaltten well
die tüfel / sint gewisß der sel
vnd duont mit der wüst tryumphieren
von eym bad jnn das ander füren /
von yttel kelt / jnn ytel hytz /
wir menschen leben gantz on wytz /
das wir der sel / nit næmen war
des libs wir sorgen yemer dar /
all erd die ist gesægnet gott
wol lyt der / der do wol ist dott
der hymel manchen dotten deckt
der vnder keynen steyn sich streckt
wie kund der han eyn schoener grab
dem das gestyrn lücht oben ab /
got fyndt die beyn zuo syner zyt /
wer wol styrbt / des grab ist das hoehst /
der sünder dot / der ist der boesst lxxxvi. von verachtung gottes wer meynt gott well jnn stroffen nyt dar vmb / das er beyt lange zyt den schlecht der tunder dyck noch hüt
von verachtung gottes
der ist eyn narr / der gott veracht
vnd wider jn vieht / tag vnd nacht
vnd meynt / er sy den menschen glich
das er schwig / vnd loß fattzen sich
dann mancher sich dar vff verlosßt
so jm der tunder nit anstoßt
sin huß so bald / vnd schlecht jnn dott
so er syn boßheit hatt volbrocht
oder nit styrbet gæhelich
das er nit me duorff voerhten sich
dann got hab syn vergessen doch
das er so lang jor beittet noch
er werd jm dar zuo lonen ouch
do mit versündt sich mancher gouch
der erst jnn synen sünden verhart
dar vmb / das jm gott ettwan spart
meynt er jm griffen an den bart
als ob er mit jm schimpfen wolt
vnd gott vertragen sollches solt /
hoer zuo o dor / würd witzig narr
verloß dich nit vff solche harr
es ist worlich eyn grusam bandt
welcher gott fallet jn syn handt
dann ob er joch lang zyt din schont
dir würt des beittens wol gelont
manchen loßt sünden gott der herr
das er jn dar noch stroff dest mer
vnd jm bezal das / vnd das eyn
man spricht es mach den seckel reyn /
mancher der styrbt jnn sünden kleyn
dem duot gott sollche gnad dar an
das er jnn zyttlich nymbt von dan
do mit er nit vil sünd vff lad /
vnd groesser werd der selen schad
gott hat all ruwern zuo geseitt
ablaß / vnd syn barmhertzikeit
keym sünder er doch ye verhyeß
das er jnn so lang leben ließ
biß er rüwt / vnd næm besserung an
oder das er rüw würd entpfan /
gott geb eym dyck syn gnad noch hüt
vnd will jm doch morn geben nüt /
ezechias von gott erwarb
das vff syn gsatzt zyel er nit starb
sunder lebt noch dann funfzehen jor /
balthesar durch sünd sym ziel kam vor
die handt / von aller freüd jnn treib
die mane / phares / thetel schreib
er was zuo lycht an dem gewyecht
dar vmb wart jm entzuckt syn lyecht
vnd merckt nit das syn vatter vor
durch gott gstrofft / vor manchem jor
zuo besserung vnd buoß sich kert
dar vmb wart er von gott erhoert
das er jn vyehes gstalt nit starb
durch rüw / er gnad vnd zyel erwarb
eym yeden ist gesetzt syn zit
vnd zal der sünd / dar über nüt
dar vmb zuo sünden nyeman yl
wer vil sündt der / ist bald zuom zil
vil syndt / dott yetz jn disem jor
hetten sie sich gebessert vor
vnd jr stundglaß vmb koert by zyt
der santt wer vß geloffen nitt
sie lebten noch on zwifel hüt lxxxvii. von gotteslestern wer læstert gott mitt fluochen / schweren der lebt mit schand / vnd styrbt on eren we dem / der sollchs ouch nit duot weren
von gottes lestern
die groeßsten narren ich ouch kenn
die ich nit weiß wie man sie nenn
die nit benügt an aller sünd
vnd das sie sint des tüfels kynd
sie müssen oefflich zougen das
wie sie sygen jnn gottes haß
vnd haben jm gantz widerseyt
der hebt gott syn omæchtikeyt
der ander / jm syn marter für
syn myltz / syn hyrn / syn kroeß / vnd nyer
wer yetz kan vngewonlich schwür
die dann verbietten duont all recht
den haltt man / für eyn fryschen knecht
der muoß eyn spieß / eyn armbrust han
der gtar alleyn / wol vier bestan
vnd vß der flæschen freydig syn
moertlich schwür duot man by dem wyn
vnd by dem spyel / vmb wenig gelt
nit wunder wer / ob gott die weltt
durch solche schwür / ließ vnder gon
oder der hymel bræch dar von
so læstert / vnd geschmæcht man gott
all erberkeyt ist leyder dott
vnd gatt mit recht / keyn straff dar noch
des lyden wir vil plag / vnd roch
dann es so oefflich yetz geschycht
das es all weltt merckt / hoert / vnd sicht
nit wunder / ob gott selber rycht
gott mags die leng vertragen nycht
dann er entpfalh / das man solt duon
versteynen / der israhelyten sün
sennacherib / der fluochet gott
vnd wart geplagt mit schand / vnd spot
lycaon / vnd mezencius
entpfand das / vnd antyochus lxxxviii. von plag vnd strof gots wer meynt das vns gott strofft zuo vil das er vns plaget vnder wil des plag / ist nit eyn viertel myl
von plag vnd strof gots
eyn narr ist / wer für wunder heltt
das gott der herr / yetz strafft die weltt
vnd eyn plag schickt / der andern noch
die wile vil krysten sygen doch
vnd vnder dæn / vil geystlich lüt
vnd den vil vasten / gbet allzyt
geschæhen stæts on vnderloß /
doch hoer / es ist keyn wunder groß
dann du nit fyndest eynen stadt
inn dem es yetz nit übel gat
do nit abnæm syg / vnd gebruch /
dar zuo so ist des wisen spruch
wan du zerbrychst / das ich dir buw
so würt vns beyden nüt dann ruw
vnd das wir arbeit hant verlorn /
so spricht ouch sunst / der herr mit zorn
wann jr nit haltten myn gebott
will ich uch geben plag vnd dot
kryeg / hunger / pestilentz / vnd dür
hytz / ryff / keltt / hagel / tunders für
vnd meren das / von tag zuo tag
vnd nit erhoeren bætt noch klag
ob joch moyses vnd samuel
mich bætt / so bin ich doch der sel
so vyndt / die nit von sünden latt
sie muoß han plag / wile ich byn gott
man sæh alleyn an jüdisch landt
was sie durch sünd verloren hant
wie dyck sie gott vertriben hatt
durch sünden / vß der heyligen statt
die krysten hant das ouch verloren
do sie verdienten gottes zorn
myn sorg ist / wir verlyeren me
vnd das es vns noch übler gee lxxxix. von dorechten wechsel wer syn mul / vmb eyn sackpfiff gytt der selb / syns tuschens gnüsset nytt vnd muoß offt gan / so er gern rytt
von dorechten wechsel
vil groesser arbeit hatt eyn narr
wie das syn sel zuor hellen far
dann keyn eynsydel vor ye hatt
in aller wuost / vnd heymlich statt
do er dient vastend / bettend / gott /
man sicht was hochfart arbeit hat
wie mâ sich muttz / schmyer / nestel / briß
vnd herte drück lyd / jnn manche wise
der gydt tribt manchen über see
durch vngewitter / ræg / vnd schne
in norwegen / pylappen landt /
keyn ruow noch rast / die buoler handt /
die spyeler haben übel zyt /
vil mer / der schnapphan der do ryt
vff den halßacker wogend sich /
des prassers will gschwigen ich
der allzyt voll ist / vmb syn hertz
was drück der lyd / vnn heimlich schmertz
des yfers zyt / ist nit die best
er voercht eyn andern gouch jm nest
syn eygen glyder kocht der nydt
nyemans durch gottes ere sich lydt
der jn gedult ansæh syn sel
als noe / job / vnd daniel
gar vil sint / den das boeß gefeltt
gar seltten der das guot erwelt
erwoelen guots eyn wiser soll
das boeß kunt all tag selbes wol
wer gybt das hymelrich vmb myst
der ist eyn narr / so vil syn ist
sin duschen der genüsset nitt
wer ewigs / vmb zergenglichs gytt
vnd das ichs kurtz mit wortten bgriff
gybt er eyn esel / vmb eyn pfiff xc. ere vatter vnd mutter. ere vatter und muotter allzyt do mit dir gott lang leben gytt vnd würdst gesetzt jn schanden nytt
ere vatter vnd mutter.
der ist eyn narr der kynden gytt
do er syn zyt solt leben mytt
verlossend sich vff guoten won
das jnn / syn kynd nit sollen lon
vnd jm ouch helffen jnn der not /
dem wünscht man allen tag den dot
vnd wurt gar bald eyn über last
den kynden syn / eyn vnwert gast
doch jm geschicht wol halber recht
worlich ist er an wyttzen schlæcht
das er mit wortten jm loßt klusen
des soll man jm mit kolben lusen
doch lebt der selb nit lang vff erdt
wem vatter / muoter synt vnwerdt /
inn mit der vinster / lescht des lyecht
wer vatter / vnd muoter ert nycht
an sym vatter bschuldt absolon
das jnn solt vnglück jung an gon
des glichen wart verfluochet cham
do er entbloßt syns vatters scham /
balthesar hatt nit vil glück
das er syn vatter hüw jnn stück /
sennacherib von syn sünen starb
ir keyner doch das rich erwarb
thobias gab sym suon die ler
er solt syn muotter han jn ere
dar vmb stund künig salomon
synr muotter vff / von synem tron
als corylaus ouch hat gthon
die sün rechab / lobt selber gott
das sie hieltten jrs vatters gbott /
wer leben will spricht gott der herr
der büt vatter / vnd muotter ere
so würt er alt / vnd richen sere xci. von schwetzen jm chor. im chor gar mancher nar ouch statt der vnnütz schwetzt / vnd hilfft / vnd ratt das schiff vnd wag / von land bald gat
von schwetzen jm chor.
vil standt jnn kirchen / vnd jm chor
die schwetzen / rotten durch das jor
wie sye zuorichten schiff / vnd karr
das man gon narragonyen far
do seyt man von dem welschen krieg
do luogt man / das man redlich lieg
vnd ettwas nüws bring vff die ban
als wurt die mettin gefangen an
vnd wert dick zuo der vesper zyt
vil kæmen nit / tryb nit der gydt
vnd das man gelt geb jn dem chor
sunst weren sy on die kirch vil jor
es wer besser vnd weger eym
er blyb gantz über all do heym
vnd richt das klapper benckly zuo
vnd synen genßmerckt anderßwo
dann das er jnn der kyrchen will
sich jrren / vnd sunst ander vil
was mancher nit vßrichten kan
das schlecht er jn der kyrchen an
wie er vffrüst schyff vnd geschyr
vnd bring vil nüwer mer har für
vnd hat groß flyß / vnd ernstlich geberd
do mit das schyff nit wendig werd
er ging ee vß dem chor spatzieren
das er den wagen recht moecht schmiren
aber von den dar ich nit drucken
die jnn den chor alleyn duont gucken
vnd zeygen sich mitt presentieren
treffen doch bald wyder die türen
das ist andechtig gebett / vnd guot
do man sollich ding vßrichten thuot
do werden pfründen wol verdient
so man dem roraffen zuo gyent xcii. vberhebung der hochfart wer hochfart ist / vnd duot sich loben vnd sytzen will alleyn vast oben den setzt der tüfel vff syn kloben
vberhebung der hochfart
der furet vff eym strowen dach
der vff der welt ruom / setzt syn sach
vnd all ding duot / vff zyttlich ere
dem würt zuo letst nüt anders me
dann das syn won / jnn hatt betrogen
so er buwt vff eyn rægenbogen
wer woelbet vff eyn dænnyn sul
dem würt ee zyt / syn anschlag ful
wer ruom vnd weltlich ere hie bgerdt
der wart nit / das jm dort me werdt /
manch narr halt sich gar hoch dar vmb
das er vß welschen landen kum
vnd sy zü schuolen worden wiß
zuo bonony / zuo pauy / pariß
zuor hohen syen jnn der sapientz
ouch jnn der schuol zuo orlyens
vnd den roraffen gsæhen hett
vnd meter pyrr de conniget /
als ob nit ouch jnn tütscher art
noch wer vernunfft / synn / houbter zart
do mit man wißheyt kunst moecht leren
nit not / so verr zuo schuolen keren
weller will leren jnn sym land
der fyndt yetz bücher aller hand
das nyeman mag entschuldigen sich
er well dann liegen læsterlich
man meynt ettwan es wer keyn ler
dann zuo athenas über mer
dar noch man sy / byn walhen fandt
jetz sicht mans ouch jn tütschem land
vnd gbræst vns nüt / wer nit der wyn
vnd das wir tütschen voll wennt syn
vnd moegen keyn recht arbeit thuon
wol dem / wer hat eyn wisen suon
ich acht nit / das man vil kunst künn
vnd stell do mit noch hochfart gwynn
vnd meynt dar durch syn stoltz / vnn kluog
wer wis ist / der kan kunst genuog
wer lert durch hochfart / vnd durch gelt
der spiegelt sich alleyn der welt
glich als eyn nærrin die sich mutzt
vnd spieglen duot der welt zuo tutz
so si vff spannt des tüfels garn
vnd macht vil selen zuor hellen farn
das ist das kützlin / vnd der klob
do durch der tüfel suocht groß lob
vnd hat gefüret manchen hyn
der sich bedunckt vor witzig syn /
balaam gab balach eynen rott
das israhel erzürnet gott
vnd nit moecht jn dem stritt beston
das es durch frowen zuo müst gon /
hett judith sich nit vff gezyert
holofernes wer nit verfürt /
iesabel streich sich varben voll
do sie meynt jhehu gfallen wol
der wis man spricht / ker dich geschwynd
von frowen / sie reytzt dich zuor sünd
dann nærrin vil sint also geil
das sie jr gsiecht bald biettent feil
vnd meynen / es sol schaden nüt
ob sie eyn blick dem narren gytt
worlich gesicht / bringt boeß gedanck
vnd setzt eynen vff den narrenbanck
der dar noch lychtlich nit abstat
biß er den hæher gfangen hatt /
hett bersabe jrn lib bedeckt
sie wer durch ee bruch nit befleckt /
dyna wolt schowen froemde man
biß vmb jr jungfrowschafft sie kam /
eyn demütig frow ist eren wert
vnd würdig / das sie werd geerd
aber welch hochfart nymbt für hend
deren hochfart ist ouch gantz on end
die will ouch allzyt vornen dran
das nyeman mit jr gstellen kan /
die groesßst wißheyt vff aller erdt
ist / künnen thuon das yeder bgerdt
vnd wo man das für guot nit nymbt
doch künnen thuon / das yedem zymbt
wer aber frowen thuon will recht
der muoß syn ettwann me dann knecht
dann sie gar offt durch bloedikeyt
me thuon / dann durch jr lystigkeit
der hochfart die do hant gotts haß
stigt stætes vff / ye baß vnd baß
vnd fellt zuo letst zuo boden doch
zuo lucifer jnns hellenloch /
hoer hochfart / es kumbt dir die stundt
das du sprichst vß dym eygnen mundt
was bringt myn hoher muot mir freüd
so ich hie sitz jnn trübsal / leid /
was hilfft mich geltt / guot / vnd richtuom
was hilfft der welt ere / lob / vnd ruom
es ist nuot dann eyn schætt gesyn
ougenblicklich ist es do hyn
wol dem der diß als hat veracht
vnd hatt alleyn ewigs betracht /
nüt dunckt eyn narren hie so hoch
es felt mit jm zuo letzsten doch
vnd vor vß / die schæntlich hochfart
die hat an jr natur / vnd art
das sie den hoechsten engel stieß
vom hymel ab / vnd ouch nit ließ
im paradiß den ersten man
sie mag noch nit vff erd bestan
sie muoß ye suochen jren stuol
by lucifer jn hellen pfuol
suocht sie den / der sie hat erdacht
hochfart ist bald zuor hellen bracht
agar durch hochfart wart von huß
mit jrem kynd getriben vß /
durch hochfart pharao verdarb
chore mit syner gselschafft starb
der herr gar groeßlich des erzürn
do man jn hochfart macht den turn
als dauid det jn hochfart zelen
das volck / müst er eyn plag erwelen
herodes kleydt jn hochfart sich
als ob syn wesen wer goettlich
vnd wolt ouch haben goetlich ere
vnd wart vom engel gschlagen sere
wer hochfart tribt / den nydert got
demuot er allzyt gehoeheret hat xciii. wucher vnd furkouff die wuocherer füren wild gewærb den armen synt sie ruch / vnd hærb nit achtens / das all weltt verdærb
wucher vnd furkouff
dem solt man griffen zuo der huben
vnd jm die zæcken wol ab kluben
vnd ruppfen die fluckfæder vß
der hynder sich koufft jnn syn huß
alls wyn / vnd korn jm gantzen land
vnd voerchtet weder sünd noch schand
do mit eyn arm man nützet fynd
vnd hungers sterb mit wib / vnd kynd
do durch so hat man yetz vil dür
vnd ist / dann værnyg / boeser hür
nuon galt der wyn kum zehen pfundt
in eym monat es dar zuo kundt
das er yetz gyltet dryssig gern /
alls gschicht / mit weyssen / rocken / kern /
ich will vom übernütz nit schriben
den man mit zynß / vnd gült duot triben
mit lyhen / blætschkouff / vnd mit borgen
manchen eyn pfundt / gewynt eyn morgen
me dann es thuon eyn jor lang soltt
man lyhet eym yetz müntz vmb goltt /
für zehen schribt man eylff jnns buoch
gar lydlich wer der juden gesuoch
aber sie moegen nit me bliben
die krysten juden / sie vertriben
mit juden spieß die selben rennen
ich kenn vil die ich nit will nennen
die triben doch wild kouffmanschatz
vnd schwygt dar zuo all reht / vnd gsatz /
ir vil sich gen dem hagel neygen
die lachend / vff den ryffen zeygen
doch gschicht dar gegen ouch gar dick
das mancher henckt sich an eyn strick /
wer rich will syn / mit schad der gmeyn
der ist eyn narr / doch nit alleyn / xciv. von hoffnung vff erben mancher froewt sich / vff froembde hab wie er vil erb / vnd trag zuo grab / die mit sym gbeyn nüsß werffen ab
von hoffnung vff erben
eyn narr ist / wer sich dar vff spytzt
das er eyns andern erb besytz
oder für jn kum / jnn den rott
syn guot / pfründ / ampt / besytz noch dott
mancher eyns andern dott sich froewt
des end / er nyemer me beschowt
hofft eynen tragen hyn zuo grab
der mit sym gbeyn würfft byeren ab /
wer hoffet vff eyns andern dott
vnd weis nit / wann syn sel vß gat
der selb den esel duot beschlagen
der jn goen narrenberg würt tragen /
es sterben jung / starck / froelich lüt
so fyndt man ouch vil kelber hüt
es gat alleyn nit / über die küg
eym yeden syn armuot benüg
vnd bgær nit / das es groesser werd
eyn wilder vmblouff ist vff erd
bulgarus erbt ouch synen suon
des er nie hatt gehofft zuo thuon
pryamus sach syn kynd all sterben
die er hofft / sie wurden syn erben
absolon syns vatter tod noch schleych
vnd reycht syn erbteyl an der eych
manchem eyn erb würt übernacht
vff das / er vor nie hatt gedacht
mancher eyn erben überkunt
dem lieber wer / jnn erbt eyn hunt /
nitt yedem gatt noch hoffens won
als abraham / vnd symeon
loß voeglin sorgen / wann gott will
so kumbt das glück / zytt / end / vnd zyl /
das best erb ist jm vatterlandt
do wir hyn hoffen allesandt
gar wenig stoßt es doch zuor handt xcv. von verfurung am fyrtag mancher soltt zuo der kyrchen gan vnd an dem fyrtag müssig stan der sich doch vil geschefft nymbt an
von verfurung am fyrtag
das synt burger zuo affenbergk
die all jr sachen / vnd jr werck
sparen alleyn vff gbannen tagen
die müssen vff den affen wagen
dem eynen / muoß man roß beschlagen
dem andern knoepflin setzen an
das man nuon langst soltt han gethan
do man saß by dem spyl vnd wyn /
dem füllet man die spitzen syn
vil hudelen muoß man dar jn stossen /
dem muoß man an duon roeck / vnd hosen
das moecht er sunst nit legen an
hett ers nit vff eyn fyrtag gthan /
die koech zuo richten für / vnd gluot
ee man die kylch morgens vff duot
so fyndt man by jn schlemmen vnn brassen
ee yemans recht kumbt / vff die gassen
so synt die wynhuser schier voll
das tribt man on end yemerdol
vor vß / vff den gebannen tagen /
so andere werck synt vnderschlagen
so duot man faren mit den karrhen /
der fyrtag manchen macht zuom narren
der meynt der fyrtag sy erdacht
das kleyner arbeit gott nit acht
als das mans holtz jm spiel brætt schlag
vnd kartten sytzt eyn gantzen tag /
vil lont sunst wercken jr gesynd
vnd hant keyn acht das dienst vnd kynd
zuo kyrchen / predig / gotz dienst gon
oder früg zuo der meß vff ston
den mætt went sie erst recht vß kochen
den sie gesotten hant die wochen /
keyn hantwerck ist dem nit gefüg
das es am fyrtag ettwas düg
sie synt dem pfenning also gferd
als ob keyn tag me wer vff erd
eyn teil stont schwætzen vff der gassen
die andern sytzen spyelen / prassen
manchem jm wyn do me zerrynt
dann er eyn woch mit arbeit gwynnt /
der müß ein schmürtzler / hümpeler sin
wer nit will sitzen by dem wyn
tag / vnd nacht / biß die katzen kreygt
oder der morgen lufft har weygt /
die juden spotten vnser ser
das wir dem fyrtag duont solch ere
den sie noch haltten also styff
das ich sie nit jnns narren schiff
woltt setzen / wann sie nit all stunt
sunst jrrten / wie eyn douber hundt
eyn arm man holtz am fyrtag laß
vnd wart versteynt / alleyn vmb das /
die machabeer woltten nitt
am fyrtag woeren sich zuo strit
ir wurden vil erschlagen dott /
man samlet nytt das hymel brott
vff den fyrtag / als gott gebot /
aber wir arbeytten on nott
vnd sparen vil vff den fyrtag
das wir nit thün went andere tag /
o narr den fyrtag halt / vnd ere
es sint noch wercktag vil vnd mere
wann du schon fulest jn dem grunt
vß gyttikeit als laster kunt xcvi. schencken vnd beruwen der ist eyn narr der trurt all tag vmb das er nitt gewenden mag oder den ruwt / das er hat gethon eym guotz / ders doch nit kan verston
schencken vnd beruwen
der ist eyn narr / der schencken duot
vnd das nit gibt mit guottem muot
vnd dar zuo sur / vnd übel sicht
das eym nüt liebs dar von geschicht
do mit er gab / vnd lon verlürt
so jn syn schenck so fast bedürt
als duot ouch der / der etwas guot
durch gottes ere / vnd willen duot
vnd hat doch ruw / vnd leidt dor von
wann gott jm nit glich gibt den lon
dann wer mit eren schencken well
der lach / vnd syg eyn guot gesell
vnd sprech nit / zwor ich thuo es vngern
will er nit / danck vnd lon entbern
dan gott sicht ouch des gab nit an
der nit mit freüden schencken kan
jeder das syn behalttet wol
zuo schenck man nyeman zwyngen sol
alleyn vß fryem hertzen gat
die schenck / die yedem wol an stat
selten verloren würt der danck
wie wol er ettwan kumet langk
so würt es doch gewonlich schlæcht
dann zwen vmb eyn / ist faden recht
ob eyner schon vndanckbar sy
fyndt man dar gegen eren fry
eyn danckbaren wysen man
der es alles wyder gelten kan
aber wer schenck verwissen duot
der wyl den druck nit han für guot
vnd wil nitt warten wyder gob
verwyssen schenck / ist gar zuo grob
man sicht den über die achslen an
der syn guottæt verwyssen kan
vnd wurt jm sunst nit me dar von xcvii. von tragkeit vnd fulheit tragkeit fyndt man jn allen gschlechten vor vß jnn dienst mægten / vnd knechten den kan man nit genuogsam lonen sie künnen doch jr selbst wol schonen
von tragkeit vnd fulheit
keyn besser narr jn aller sach
ist / dann der allzyt kan thuon gmach
vnd ist so træg / das jm verbrennt
syn schyenbeyn / ee er sich verwennt
wie rouch den ougen ist nit guot
was essich ouch den zenen duot
des glich der træg / vnd ful duot schyn
dænen / die hant gesendet jn /
eyn træger mensch ist nyemans nutz
dann das er sie eyn wynterbutz
vnd das man jn loß schloffen gnuog
sytzen bym ofen ist syn fuog /
sellig der werckt mit synem karst
wer müssig gat / der ist der narrst
die müssig gænden / strofft der her
vnd gibt der arbeyt lon / vnd ere /
der boeß vyndt / nymbt der tragkeyt war
vnd sægt gar bald syn somen dar /
tragkeit eyn vrsach aller sünd
macht murmelen israhel die kynd
dauid dett eebruch / vnd dottschlag
dar vmb das er træg / müssig lag /
das carthago was gantz vmbkert
dar vmb wart rom ouch gâtz zerstoert
eyn groessern schaden rom entpfing
an dem das carthago vnderging
dann sie von stritt entpfing dar vor
von jr / hundert vnd sehtzechen jor /
der træg / der nit gern gat her für
der spricht / der loew stat vor der thür
der dorecht hundt jn heym behalt
fulkeyt erdenckt eyn woerwort baldt
fulkeyt sich wider went / vnd für
glich wie der angel an der thür xcviii. von vslendigen narren hie hab ich gestelt noch vil zuo samen die narren sint / vnd hant den nâmen dern ander narren sich doch schammen
von vslendigen narren
noch sint sunst vil vnnützer lüt
die wüst gantz jnn der narren hüt
vnd sint dar jnn verharret gantz
gebunden vff des tüfels schwantz
vnd sint zuo bringen nit dar von
will ich still schwygend für sie gon
vnd sie lon jnn jr narrheit bliben
vnd von jr dorheyt wenig schriben
als saracenen / türcken / heyden
all die vom glouben sint gescheyden
den glich ich ouch / die kætzer schuol
die haltt zuo prag / den narren stuol
vnd hat gespreit vß jren standt
das sie ouch hat yetz mærrhern landt
die wüst jnn die narren kappen tretten
glich wie all die anders an betten
dann dry person / eyn woren gott
den vnser gloub ist wie eyn spott
die ich nit für schlecht narren han
sie müssen vff der kappen stan
dann jr narrheyt so oefflich ist
das yedem duoch zuor kappen gbrist
des glich all die verzwiffelt hant
vnd sint verstrickt jnns tüfels bandt
als doreht frowen / boese wiber
all kuppeleryn / pfowentriber
vnd andere die jn sünden synt
vnd jnn jr narrheyt gantz erblynt
do mit will ich ouch deren gedencken
die sich selbs doeten / oder hencken /
vnd kynd vertuont / vnd die ertrencken
die sint nit würdig der gesatz
oder das man sie ler / vnd fatz
doch ghoeren sie jnn narren zal
ir narrheyt gibt jnn kappen all xcix. von abgang des glouben. ich bitt üch herren groß / vnd kleyn bedencken den nutz der gemeyn lont mir myn narrenkapp alleyn
von abgang des glouben.
wann ich gedenck sümniß / vnd schand
so man yetz spürt / jn allem land
von fürsten / herren / landen / stett
wer wunder nit / ob ich schon hett
myn ougen gantz der zæhern voll
das man so schmæchlich sehen soll
den krysten glouben nemen ab
verzich man mir / ob ich schon hab
die fürsten ouch gesetzet har
wir nemen( leyder) groeblich war
des krysten glouben nott / vnd klag
der myndert sich von tag zuo tag /
zuom ersten hant die kætzer hert
den halb zerrissen / vnd zerstoert
dar noch der schæntlich machamet
inn mer / vnd mer verwüstet het
vnd den mit sym jrrsal geschænt
der vor was groß jnn orient
vnd was gloeubig alles asia
der moeren landt / vnd affrica
ietz hant dar jnn / wir gantz nüt me
es moecht eym hertten steyn thuon we /
was wir alleyn verloren hant
in kleyn asyen / vnd kriechen landt
das man die groß türcky yetz nennt
das ist dem glouben abgetrennt
do sint die syben kirchen gsin
do hat johannes gschriben hyn
do ist eyn so guot landt verlorn
das es all weltt moeht han verschworn
on das man jnn europa sytt
verloren hat / jnn kurtzer zyt
zwey keyserthuom / vil künig rich
vil mechtig land / vnd stett des glich
constantinopel / trapezunt
die lant sint aller welt wol kunt
achayam / etholyam
boeciam / thessaliam
thraciam / macedoniam
atticam / vnd beyd mysiam
ouch tribulos / vnd scordiscos
bastarnas / sambt vnd thauricos
euboiam gnennet nygrapont
ouch peram / capham / vnd idrunt
on ander schaden / vnd verlust
die wir erlitten haben sunst
in morea / dalmacia
styer / kernten / vnd croacia
in hungern / vnd der wyndschen marck
ietz sint die türcken also starck
das sie nit hant das mer alleyn
sunder die tuonow ist jr gemeyn
vnd duont eyn jnnbruch / wann sie went
vil bystum / kyrchen sint geschent
ietz grifft er an apuliam
dar noch gar bald siciliam
italia die stoßt dar an
so würt es dann an rom ouch gan
an lombardy / vnd welsche landt
den vyndt den hant wir an der handt
vnd went doch schloffend / sterben all
der wolff ist worlich jnn dem stall
vnd roubt der heiligen kyrchen schoff
die wile der hirtt lyt jnn dem schloff
die roemsche kirch vier schwestern hat
do man hielt patriarchen stadt
constantinopel / alexandria
iherusalem / anthiochia
die sindt yetz kumen gantz dar von
es würt bald an das houbt ouch gon /
das ist als vnser sünden schuldt
keyns mit dem andern hatt gedult
oder mittlyden syner schwær
iedes wolt / das es groesser wær /
vnd gschicht vns / als den ochsen gschah
do eyner dem andern zü sach
biß das der wolff sie all zerreyß
erst ging dem letsten vsß der schweiß /
jeder der grifft yetz mit der hant
ob noch kaltt sy syn mur / vnd want
vnd gdenckt nit / das er vor lesch vß
das für / ee es jm kum zuo huß
so kumbt jm dann ruw / vnd leytt /
zwytracht / vnd vngehorsamkeit
den krysten gloub zerstoeren duot
on nott vergüßt man krysten bluot
nyeman gdenckt / wie nach es jm sy /
vnd wænt doch allweg blyben fry
biß jm vnglück kumbt für syn thuor
so stoßt er dann den kopff har für /
die porten europe offen syndt
zuo allen sitten ist der vyndt
der nit schloffen noch ruowen duot
in dürst allein / noch christen bluot
o rom / do du hatst künig vor
do waßt du eygen / lange jor /
dar noch jnn fryheit wardst gefürt
als dich eyn gmeyner rott regiertt
aber do man noch hochfart staltt
noch richtuom / vnd noch grossem gwalt
vnd burger wider burger vacht
des gmeynen nutzes nyeman acht
do wart der gwalt zuom teil zergon
zuo letzst / eym keyser vnderthon
vnd vnder solchem gwalt / vnd schyn
bist funffzehen hundert jor gesyn
vnd stæts genomen ab / vnd von
glich wie sich myndern duot der mon
so er schwyndt / vnd jm schyn gebrist
das yetz gar wenig an dir ist
well gott / das du ouch groessest dich
do mit du sygst dem mon gantz glich /
den dunckt nit / das er ettwas hab
wer nit dem roemschen rich bricht ab
zuom erst die saracenen hant
das heilig vnd gelobte landt
dar noch die turcken handt so vil
das als zuo zalen / næm vil wile /
vil stett sich brocht hant jnn gewer
vnd achten yetz keyns keysers mer /
eyn yeder fürst / der ganß bricht ab
das er dar von eyn fæder hab /
dar vmb ist es nit wunder groß
ob joch das rich sy blutt / vnd bloß
man byndt eym yeden vor das jn
das er nit vordern soll das syn /
vnd lossen yeden jn sym stadt /
wie ers biß har gebruchet hadt
durch gott / jr fürsten sehen an
was schad / zuo letst dar vß werd gan /
wann joch hyn vnder kem das rich
ir blyben ouch nit ewigklich /
eyn yedes ding me sterckung hatt
wann es bynander gsamlet stat
dann so es ist zerteilt von eyn /
eynhellikeyt jn der gemeyn
vffwachsen die bald all ding macht
aber durch mißhell / vnd zwytracht
werden ouch grosse ding zerstoert /
der tütschen lob was hochgeert
vnd hatt erworben durch solch ruom
das man jnn gab das keyserthuom /
aber die tütschen flissen sich
wie sie vernychten selbst jr rich
do mit die stuodt zerstoerung hab
bissen die pferd jr schwæntz selb ab /
worlich yetz vff den füssen ist
der cerastes / vnd basylist /
mancher der würt vergyfften sich
der gyfft dar schmeycht dem roemschen rich
aber jr herren / künig / land /
nit wellen gstatten solch schand
wellent dem roemschen rich zuo stan
so mag das schiff noch vff recht gan
ir haben zwor eyn künig milt
der üch wol fürt / mit ritters schiltt
der zwyngen tüg all land gemeyn
wann jr jm helffen wendt alleyn
der edel fürst maximilian
wol würdig ist der roemschen kron
dem kumbt on zwifel jnn sin handt
die heilig erd / vnd das globte landt
vnd wuort sin anfang thuon all tag
wann er alleyn üch trüwen mag /
werffen von üch solch schmoch / vnn spot
dann kleynes heres / walttet gott /
wie wol / wir vil verlorn handt
sindt doch noch so vil kristen landt
fruom künig / fürsten / adel / gmeyn /
das sie die gantze weltt alleyn /
gewynnen / vnd vmbbringen baldt
wann man alleyn sich zamen haldt
truw / frid / vnd lieb sich bruchen duot
ich hoff zuo gott / es werd als guot /
ir sindt regyerer doch der land
wachen / vnd duont von üch all schand
das man üch nit dem schiffman glich
der vff dem mer flißt schloffes sich
so er das vngewitter sicht /
oder eym hund der boellet nicht /
oder eym wæchter der nit wacht
vnd vff syn huott hatt gantz keyn acht
stont vff / vnd wachen von dem troum
worlich / die axt stat an dem boum
ach gott gib vnsern hoeubtern jn
das sie suochen die ere dyn
vnd nit yeder syn nutz alleyn
so hab ich aller sorgen keyn
du gebst vns sigk jn kurtzen tagen
des wir dir ewig lob thuon sagen /
ich mane all stædt der gantzen welt
was würde / vnd tyttel die sint gezoelt
das sie nit duont / als die schifflüt
die vneynß sint / vnd hant eyn stritt
wann sie sint mitten vff dem mer
inn wynd / vnd vngewitter ser
vnd ee sie werden eyns der fuor
so nymbt die galee eyn gruntruor /
wer oren hab / der merck vnd hoer
das schifflin schwancket vff dem mer
wann christus yetz nit selber wacht
es ist bald worden vmb vns nacht
dar vmb ir die noch üwerm stadt
dar zuo gott vsserwelet hatt
das ir soent vornan an die spytz
nit lont / das es an uch ersitz
duont was üch zymbt noch üwerm grad
do mit nit groesser werd der schad
vnd gantz abnem die sunn / vnd mon
das houbt / vnd glyder vndergon /
es loßt sich eben soerglich an
leb ich / jch man noch manchen dran
vnd wer nit an myn wort gedenck
die narren kappen / ich jm schenck c. von falben hengst strichen wer yetz kan strichen wol den hengst vnd ist zü allem bschisß der gengst der meynt zuo hoff syn aller lengst
von falben hengst strichen
mir kem eyn verdeckt schiff yetz recht
dar jn ich setzt der herren knecht
vnd ander die zuo hoff gont schlecken
vnd heymlich by den herren stecken
do mit sie sæssen gar alleyn
vnd vngetrengt von der gmeyn
dann sie sich nit wol moegen lyden
der eyn klubt fædern / der stricht kryden
der liebkoßt / der runt jnn die oren
das er vff kum jn kurtzen joren
vnd sich mit deller schlecken ner /
mancher durch lyegen würt eyn herr
dann er den kutzen strichen kan
vnd mit dem falben hengst vmb gan
zuo blosen mæl / ist er geschwynd
den mantel hencken gen dem wynd
zuodüttlen hilfft yetz manchem für
der sunst langzyt blib vor der tür
wer schlagen kan / hor vnder woll
der selb zuo hoff gern bliben soll
do ist er worlich lieb / vnd wert
der erberkeyt man do nit bgert
mit torheit duont sie all vmb gon
went mir die narrenkapp nit lon
doch strigelt mancher offt so ruch
das jnn der hengst schmytzt jn den buch
oder gytt jm eyn drytt jnn die ryppen
das jm das deller fellt jn die krippen
der selben wer guot müssig gon
wann man sust wißheit wolt verston /
wann yeder wer / als er sich steltt
den man für frumm / vnd redlich helt
oder stelt sich als er dann wer
vil narren kappen stünden lær ci. von oren blosen. eyn zeichen der liechtferikeyt ist / glouben was eyn yeder seit eyn klapperer bald vil lüt vertreit
von oren blosen.
der ist eyn narr / der vasßt jnns houbt
vnd lichtlich yedes schwætzen gloubt
das ist eyn anzeig zuo eym toren
wann eyner dünn / vnd witt / hat oren
man halt nit für eyn redlich man
wer eynen will zuo ruck an gan
vnd schlagen ee dann ers jm sag
so er sich nit gewoeren mag
aber verlyegen hynder ruck
das sol yetz syn eyn meyster stuck
das man nit licht versetzen kan
das duot yetz triben yederman
mit hynder red / abschnyd der ere
verrotten / vnd der glichen mer
das kan man verben / vnd verklügen
do mit man moeg dest baß betriegen
vnd schaffen / das mans gloubt dest ee
den andern teil hoert man nit me
eyn vrteyl über manchen gat
der sich noch nye verantwürt hat
vnd syn vnschuld noch nit endeckt
das schafft er ist jm sack ersteckt
als aman mardocheo dett /
syba der knecht myphiboseth
groß alexander lob erholt
das er nit lichtlich glouben wolt
dæn die verklagten jonatham
bald glouben / keyn guot end ye nam /
adam wer nit der gnaden beroubt
hett er nit bald der frowen gloubt
vnd sie dem schlangen syner wort
wer bald gloubt der stifft dick eyn mort
nit yedem geist man glouben soll
die welt ist falsch / vnd liegens voll
der rapp dreit dar durch schwartze wol cii. von falsch vnd beschiss man spüert wol jn der alchemy vnd jnn des wynes artzeny was falsch / vnd bschiss vff erden sy
von falsch vnd beschiss
betrüger sint / vnd fælscher vil
die toenen reht züm narren spiel
falsch lieb / falsch rot / falsch frünt / falsch gelt
voll vntruw ist yetz gantz die welt
brüderlich lieb / ist blind vnd dott
vff btrogenheyt eyn yeder gat
do mit er nutz hab / on verlust
ob hundert joch verderben sust
keyn erberkeyt sicht man me an
man loßt es über die selen gan
echt man eyns dings moeg kumen ab
got geb ob tusent sturben drab /
vor vß / loßt man den wyn nüm bliben
groß falscheyt duot man mit jm triben
salpeter / schwebel / dottenbeyn
weydesch / senff / milch / vil krut vnreyn /
stost man zuom puncten jn das faß
die schwangern frowen drincken das
das sie vor zyt genesen dick
vnd sehen eyn ellend anblick /
vil kranckheyt springen ouch dar vß
das mancher fert jns gernerhuß /
man duot eyn lam roß yetz beschlagen
das wol ghoert vff den spittel wagen
das muoß leren vff fyltzen stan
als solt es nachts zuo metten gan
so es von armuot hinckt vnd zelt
muoß es doch geltten yetzt sin gelt
do mit beschissen werd die welt
man hat kleyn mossen / vnd gewicht
die elen sint kurtz zuo gerycht
der koufflad muoß gantz vinster syn
das man nit seh des tuoches schyn
die wile eyner duot sehen an
was narren vff dem laden stan
gent sie der wogen eynen druck
das sie sich gen der erden buck /
vnd frogen eyns / wie vil man heysch
den tumen wigt man zuo dem fleysch
man ert den weg yetz zuo der furch
die alte müntz ist gantz hardurh
vnd moecht nit lenger zyt beston
hett man jr nit eyn zuosatz gethon
die müntz die schwæchert sich nit kleyn
falsch geltt / ist worden yetz gemeyn
vnd falscher ratt / falsch geystlicheyt
münch / priester / bægin / blotzbrüder dreit
vil woelff gont yetz jnn schæffen kleidt
do mit ich nit vergeß hie by
den grossen bschisß der alchemy
die macht das sylber / golt / vff gan
das vor ist jnn das stæcklin gtan
sie goucklen / vnd verschlagen grob
sie lont eyn sehen vor eyn prob
so würt dann bald eyn vncken druß
der guckuß manchen tribt von huß
der vor gar sanfft / vnd trucken saß
der stoßt sin guot jns affenglaß
biß ers zuo puluer so verbrent
das er sich selber nit me kennt
vil hant also verderbet sich
gar wenig sint syn worden rich
dann aristoteles der gycht
die gstalt der ding wandeln sich nicht
vil fallen schwær jn dise suoht
den doch dar vß gat wenig fruocht /
für golt man kupfer yetz zuo rüst
müsdreck man vnder pfeffer myst
man kan das beltzwerck alles verben
vnd duot es vff das schlechtest gerben
das es beheltt gar wenig hor
wann mans kum treit eyn viertel jor /
zysmuoß die geben bysem vil
des gstanck mâ schmeckt eyn halbe myl
die fulen hering man vermyscht
das man verkoufft sie gar für frysch
all gassen sint fürkouffer voll
gremperwerck triben / schmeckt gar wol
fyrn / vnd nüw / man vermænckeln kan
mit btrügniß gat vmb yederman
keyn kouffmanschatz stat jnn sym werdt
ieder mit falsch vertriben bgert
das er syns kroms moeg kumen ab
ob es gall / vberbeyn / joch hab
sellig on zwiffel ist der man
der sich vor falsch yetz hütten kan
das kyndt sin elttern btrugt vnd mog
der vatter hatt keynr syppschafft frog
der wyrt den gast / der gast den würt
falsch / vntruw / bschysß würt gâtz gspürt
das ist dem endkrist guot fürlouff
der würt jnn valsch duon / all syn kouff
dann was er gdenckt / heyßt / duot / vnn lert
würt nüt dann valsch / vntruw / verkert ciii. vom endkrist
vom endkrist
sidt ich den fürloß han gethon
von denen die mit falsch vmbgon
so fynd ich noch die rechten knaben
die by dem narren schiff vmb traben
wie sie sich / vnd sunst vil betriegen
die heilig gschrifft krümmen / vnn byegen
die gent dem glouben erst eyn büff
vnd netzen das bapyren schyff
eyn yeder ettwas rysßt dar ab
das es dest mynder bort me hab
ruoder / vnd ryemen nymbt dar von
das es dest ee moeg vndergon /
vil sint jn jrem synn so kluog
die dunckent sich syn witzig gnuog
das sie vß eygner vernunfft jnfall
die heilig gschrifft vß legen all /
dar an sie fælen doch gar offt
vnd wyrt jr falsche ler gestrofft
dann sie vß andern gschrifften wol
( der allenthalb die welt ist vol)
moehten sunst vnder richten sich
wann sie nit woltten sunderlich
gesehen syn / für ander lüt
do mit verfart das schiff zuo zyt /
die selben man wol druncken nennt
das sie die worheyt hant erkent
vnd doch das selb vmbkeren gantz
do mit man sæh jrn schyn / vnd glantz /
das sint falscher propheten ler
vor den sich hüten heißt / der herr
die anders die geschrifft vmb keren
dann sie der heilg geist selb duot leren
die hand eyn falsch wog jn der hend
vnd legen druff / als das sie wendt
machend eyns schwær / das ander lycht
do mit der gloub yetz vast hyn zücht /
inn mitt wir der verkerten ston /
ietz regt sich vast der scorpion
durch sollch anreytzer / von denen hett
geseyt ezechiel der prophet
die übertrætter des gesatz
die suochen dem endkrist syn schatz
das er hab ettwas vil entvor /
wann schyer verlouffen sint syn jor
vnd er vil hab die by jm ston
vnd mit jm jnn syn falscheyt gon /
der würt er han vil jnn der weltt
wann er vß teylen würt syn gelt
vnd all syn schætz würt fürhar bringen
darff er nit vil mit streichen zwyngen
das merteyl / würt selbs zuo jnn louffen
durch geltt würt er vil zuo jm kouffen
die helfen jm / das er dann mag
die guoten bringen alle tag /
doch werden sie die leng nit faren
inn würt bald brechen schiff / vnd karren
wie wol sie faren vmb vnd vmb
vnd würt die worheyt machen krumb
so würt zuo letst doch worheyt bliben
vnd würt jr falscheyt gantz vertriben
die yetz vmbfert jnn allem standt
ich voercht das schiff kum nym zuo landt
sant peters schyfflin ist jm schwangk
ich sorg gar vast den vndergangk
die wællen schlagen all sytt dran
es würt vil sturm vnd plagen han
gar wenig worheyt man yetz hoert
die heilig gschrifft würt vast verkoert
vnd ander vil yetz vß geleitt
dann sie der munt der worheit seyt
verzych mir recht wæn ich hie triff
der endkrist sytzt jm grossen schiff
vnd hat sin bottschafft vß gesandt
falscheit verkundt er / durch all landt
falsch glouben / vnd vil falscher ler
wachsen von tag zuo tag ye mer
dar zuo / duont drucker yetz guot stür
wann man vil buocher würff jnns für
man brannt vil vnrecht / falsch dar jnn
vil trachten alleyn vff gewynn
von aller erd sie bücher suochen
der correctur etlich wenig ruochen
vff groß beschisß vil yetz studyeren
vil drucken / wenig corrigyeren
sie luogen übel zuo den sachen
so sie mennlin / vmb mennlin machen
sie duont jnn selber schad / vnd schand
mancher der druckt sich vß dem land /
die mag das schiff dann nym getragen
sie müssen an den narren wagen
das eyner tüg den andern jagen /
die zyt die kumt / es kumt die zyt
ich voercht der endkrist sy nit wyt
das man das merck / so næm man war
vff dry ding / vnser gloub stat gar
vff apploß / bücher / vnd der ler /
der man yetz gantz keyns achtet mer /
die vile der gschrifft / spürt man do by
wer merckt die vile der truckery
all bücher synt yetz fürher bracht
die vnser elttern ye hant gmacht
der sint so vil yetz an der zal
das sie nütz geltten überal
vnd man jr schyer nüt achtet mer /
des glichen ist es mit der ler /
so vil der schuolen man nie fand
als man yetz hat jn allem land /
es ist schyer nyenan statt vff erd
do nit eyn hohe schuol ouch werd
do werden ouch vil gelerter lüt
der man doch yetz gantz achtet nüt
die kunst verachtet yederman
vnd sicht sie über die achseln an
die gelerten müssen sich schier schâmen
ir ler / vnd kleyt / vnd jres namen
man zücht die buren yetz har für
die gelerten müssen hynder die thür
mâ spricht schow / vmb den schluderaffen
der tüfel beschißt vns wol mit pfaffen
das ist eyn zeychen / das die kunst
keyn ere me hat / keyn lieb / noch gunst
do mit würt abgon bald die ler
dann kunst gespyset würt durch ere /
vnd wann man jr keyn ere duot an
so werden wenig dar noch stan /
der abblas ist so gantz vnwært
das nyemâ dar noch frogt noch gærdt
nyeman will me den abbloß suochen
io mancher wolt jn jm nit fluochen
mancher gæb nit eyn pfening vß
so jm der abbloß kumbt zuo huß
vnd würt jm dar zuo kumen doch
er reycht jnn verrer dann zuo och /
dar vmb es vns glich allso gat
als denen / mit dem hymel brot
die woren des so gar vrtrütz
sie sprochen / es wer jnn vnnütz
ir sel / vnwillen dar ab hett
vnd machten dar vß eyn gespoett /
als duot man mit dem apploß ouch
der würt veracht / durch mâchen gouch /
dar vß nym ich mir eyn berycht
ietz stünd der gloub glich wie eyn lyeht
wann das will gantz verfaren hyn
so gibt es erst eyn glantz / vnd schyn /
das ich es frylich sagen mag
es nah sich vast / dem jungsten tag
sidt man das lyeht der gnad veracht
so würt es bald gantz werden nacht
des glichen vor nie wart behoert
das schiff den boden vast vmbkoert civ. worheyt verschwigen. wer durch liebkosen vnd trouwort die worheyt setzet an eyn ort der klopft dem endkrist an der port
worheyt verschwigen.
der ist eyn narr / wer wyrt zerstoert
inn sym gemüt / so man anfoert
vnd mit gewalt / jnn zwingen woell
das er die worheyt schwigen soell
syn wißheyt vnder wægen lon
vnd soll den weg der torheyt gon
den der on zwiffel anhyn fert
der sich an solche trouwort kert
die wile doch got / vff syner sytt
ist / vnd beschyrmt den alle zyt
der von der worheyt sich nit scheydt
das er zuo keyner zyt beleydt
syn füß / wer vff der worhyt blibt
bald / der all vygend von jm tribt /
eyn wiß man statt der worheyt zuo
ob er joch sæch phalaridis kuo /
wer nit kan by der worheit ston
der muoß den wæg der torheyt gon
hett jonas worheit gkundt by zyt
der visch hett jn verschlucket nytt
helyas hielt mit worheit priß
dar vmb fuor er jnns paradiß /
johannes floch der narren louff
dar vmb kam christus zuo sym touff /
wer eynen lieplich stroffen duot
ob ers joch nit hat glich für guot
so würt doch ettwan syn die stundt
da es jm zuo verdancken kundt
vnd groesser danck nymbt vmb stroff wort
dann ob er redt / das man gern hort
daniel keyn liebdat nemen wolt
als er balthesar sagen soltt
vnd jm die worheit legen vß
dyn gelt blib( sprach er) jn dym huß
der engel hyndert balaam
dar vmb das er die gaben nam
vnd wolt duon wider die worheyt
des wart verkoert als das er seyt
der esel strofft den / der jn reyt /
zwey ding mag man verbergen nit
zuo ewig zyt sycht man das drytt /
eyn statt gebuwen jnn der hoeh /
eyn narr / er stand / sitz / oder gee /
sicht man doch bald / wesen vnd bscheit
worheyt sicht man jnn ewigkeyt
vnd würt sich nyemer me verlygen
wann narren schon den hals ab schryen /
worheyt ert man durch alle land
der narren freüd ist / spott / vnd schand /
ich bin gar offt gerennet an
wile ich diß schiff gezymberet han
ich soll es doch eyn wenig færben
vnd nit mit eychen rynden gærben
sunder mit lynden safft ouch schmyeren
vnd ettlich ding ettwas glosyeren
aber ich ließ sie all erfryeren
das ich anders dann worheyt seyt
worheyt die blibt jnn ewikeyt
vnd würt eym vnder die ougen ston
wann nyemer wer diß büchlin schon /
worheyt ist stercker dann all die
mich hynder reden / oder sie
wann ich mich hett gekoert dar an
ich muost byn groessten narren stan
die ich jnn allen schiffen han cv. hyndernys des gutten. wer wil der worheyt by gestan der muoß gar vil durechter han die jnn abkeren vnderstan
hyndernys des gutten.
der ist eyn narr durch all syn bluot
wer hyndern will eyns andern guot
vnd er zuo woeren vnder stat
do von er doch entphoht keyn schad
vnd sicht gern / das eyn ander sy
im glich / vnd stæck jm narren bry
dann narren allzyt hassen duont
die / so mit guotem ding vmb gont
eyn dor / den andern nit gern sicht
dem rechten doren doch geschicht
das er jnn freüden sich nit spar
das er alleyn nit sy eyn narr
dar vmb er allzyt flisset sich
wie yederman syg synen glich
vnd ratt das er nit sy alleyn
der narr / der trag den kolben heyn
wann man sicht eynen der do will
recht duon / vnd syn jnn wißheyt styll /
so spricht mâ / schow den duckelmuser
er will alleyn syn eyn carthuser
vnd tribt eyn apostützer stodt
er will verzwifflen gantz an gott
wir went eben als wol erwerben
das gott vns loßt jnn gnaden sterben
als er / wann er schon tag / vnd nacht
lyt vff den knuwen / bæt / vnd wacht /
er will vasten / vnd zællen buwen /
er gdar weder got noch der welt truwen
gott hat vns nit dar vmb geschaffen
das wir münch werden oder pfaffen
vnd vor vß / das wir vnß entschlagen
der welt / wir went keyn kutten tragen
noch kapp / sie hab dann schellen ouch
schow vmb den narren / vnd den gouch
er moecht noch jnn der welt han gthon
vil guotts / vnd hett noch groessern lon
entpfangen / hett er vil gelert
vnd vff den weg der sellikeyt kert
dann das er do lyt wie eyn schwyn
vnd moeßst sich jn der zellen syn /
oder bricht jm sunst so vil ab
das er keyn freüd noch kurtzwil hab /
solt / wie er duot / duon yederman
in der chartuß die kutten an
wer woltt die weltt dann fürbas meren
wer wolt die lüt wysen / vnd leren /
es ist gotts will / noch meynnung nit
das man der welt sich so abschütt
vnd vff sich selb alleyn hab acht /
solch red duont narren tag / vnd nacht /
die jnn der welt hant als jr teil
des suochen sie nit selen heyl /
hoer zuo / wærst du joch wiß vnd kluog
es weren dennaht narren genuog
wann du schon hettest münchesch gberd
es weren narren me vff erd /
wer yederman gesyn din glich
es wer keyn mensch jm hymelrich /
wann du joch werst eyn witzig gsell
es füren dannaht vil zuor hell /
wann ich zwo selen hett jnn mir
setzt ich lycht eyne den gsellen für
aber so ich hab eyn alleyn
so muoß ich sorg han vmb die eyn
got hat mit belyal nüt gemeyn cvi. ablossung gutter werck wer hie anzündt syn ampel wol vnd brennen loßt syn liecht / vnd ol der selb sich ewig froewen sol
ablossung gutter werck
der ist eyn narr / der zuo der zytt
so gott syn letzstes vrteyl gyt
sich vrteyln muoß vß eygenem mundt
das er verschlagen hat syn pfundt
das jm entpfolhen hat syn her
das er do mit soltt gwynnen mer
dem wyrt das selb genomen hyn
vnd er geworffen jnn die pyn /
des glich ouch die jr ampell hant
verschüt / vnd nit mit oel gebrant /
vnd went erst suochen ander oel
so yetz vß farend ist die sel /
vier kleyne ding sint vff der erd
sint wyser doch dann menschlich gberd /
die omeyß die keynr arbeyt schont /
eyn hæslin das jm velsen wont /
die hew stæff / die keyn künig hant
vnd ziehen doch zuo veld allsant /
eyn aydes gat vff syn henden vß
vnd wont doch jn der kunig huß /
wer hunig fyndt vnd wafen scharff
der æß nit me dann er bedarf
vnd hüt vor füllung sich der süß
das ers nit wider spüwen muoß
ob joch eyn wyser gæhling stirbt
sin sel doch nyemer me verdyrbt /
aber der narr / vnd vnwis man
verdyrbt / vnd müß syn husung han
inn ewigkeit jn synem grab
den froemden loßt er sel / vnd hab /
keyn groesser dor wart nie gemacht
dann der das kunfftig nit betracht
vnd zytlichs für das ewig acht
es brennt manch boum jnn hellen gluot
der nit wolt tragen guote fruocht cvii. von lon der wisheit zuor rechten hand fyndt man die kron zuor lyncken hant / die kappen ston den selben weg / all narren gon vnd fynden entlich / boesen lon
von lon der wisheit
noch grosser kunst steltt mancher thor
wie er bald werd meyster / doctor /
vnd man jnn haltt / der weltt eyn liecht
der kan doch das betrachten nicht
wie er die rechte kunst erler
mit der er zuo dem hymel ker
vnd das all wißheyt diser welt
ist gegen got eyn dorheyt gzelt
vil meynen syn vff rechtem weg
die doch verjrren an dem stæg
der zuo dem woren leben fürt
wol dem / der vff dem weg nit jrrt
wann er jn schon ergriffen hat
dann offt der neben weg ab gat
das eyner bald kumbt ab der stroß
es sy dann / das jnn got nit loß
hercles jn syner jugent gdacht
wes wegs er doch woltt haben acht
ob er der wollust noch wolt gan
oder alleyn noch tugend stan /
in dem gedænck / komen zuo jm
zwo frowen / die er bald on stym
erkant / an jrem wesen wol /
die eyn / was aller wollust vol
vnd hübsch geziert / mit reden süß
groß lust vnd freüd sie jm verhieß
der end doch wer der dot mit we
dar noch keyn freüd / noch wollust me
die ander sach bleich / sur / vnd hert
vnd hatt on freüd eyn ernstlich gfert
die sprach / keyn wollust ich verheiß
kein ruow / dann arbeit jn dim schweiß
von tugent zuo der tugent gon
dar vmb würt dir dann ewig lon
der selben ging do hercles noch
wollust / ruow / freüd er allzyt floch /
wolt gott / als wir begeren all
leben noch unserm wol gefall
das wir begerten ouch des glich
zuo han / eyn leben dugentrich /
worlich / wir flühen manchen stæg
der vns fürt vff den narren weg /
die wile aber / wir all nit wend
gedencken / wo eyn yeder lend
vnd leben blyntzend jn der nacht
hant wir keyns rechten wægeß acht
das wir gar offt selbs wissen nitt
wo vns hyen füren vnser dritt
dar vß entspringt / das vns alltag
berüwen all vnser anschlag
so wirs erfolgen / nit on we
begeren wir nit mynders me /
das kumbt alleyn dar vß / das wir
all hant eyn angeborne bgir
wie vns das recht guot hie vff erd
bekum on væl / vnd entlich werd /
die wile aber das nit mag syn
vnd wir jrren jn vinsterm schyn
so hat got geben vns das liecht
der wißheyt / dar von man gesicht
die macht der vinsterniß eyn end
wann wir sie nemen recht für hend
vnd zeigt vns bald den vnderscheit
der doren weg / von der wißheit /
der selben wißheyt steltten noch
pythagoras / plato der hoch
socrates / vnd all die durch jr ler
hant ewig ruom erholt / vnd ere
vnd kunden doch ergründen nie
die rechte wißheyt funden hie
dar vmb von jn spricht got der her
ich will verwerffen kunst vnd ler
vnd wißheyt der / die hie wis sindt
leren die selb / die kleynen kindt /
das sint all die / so wißheyt handt
eruolget dort jm vatter landt /
die solche wißheyt hant gelert
werden jn ewigkeyt geert
vnd schynen wie das firmament
welch hant gerehtikeyt erkent
vnd dar jnn vnder wysen sich
vnd ander me / die lüchten glych
als lucifer von orient
vnd hesperus gen occident /
bion der meister spricht / das glich
wie zuo den megten gselten sich
die vmb penelope langzyt
buolten / vnd moecht jn werden nit /
als duont die hie nit künnen gantz
bgriffen / der rechten wißheyt glantz
die nahend durch vil tugent zier /
( die jr megd sint) doch vast zuo jr /
all freüd der welt nymbt trurig end
eyn yeder luog / wo er hyn lend cviii. das schluraffen schiff ir gesellen / kumen har noch ze hant wir faren jnn schluraffen landt vnd gstecken doch jm muor / vnd sandt
das schluraffen schiff
nit meyn / vns narren syn alleyn
wir hant noch brüder groß / vnd kleyn
inn allen landen über al
on end / ist vnser narren zal
wir faren vmb durch alle landt
von narbon jnn schluraffen landt
dar nach went wir gen montflascun
vnd jnn das landt gen narragun
all port durch suochen wir / vnd gstad
wir faren vmb mit grossem schad
vnd künnent doch nit treffen wol
den staden do man lenden sol
vnser vmbfaren ist on end
dann keyner weiß / wo er zuo lend
vnd hant doch keyn ruow tag / noch naht
vff wißheyt vnser keyner acht
dar zuo hant wir noch vil gespanen
trabanten vil / vnd curtisanen
die vnserm hoff stæts ziehen noch
kumen jnns schiff zuom letzsten doch
vnd faren mit vns vff gewynn
on sorg / vernunfft / wißheyt / vnd synn
duont wir für wor eyn soerglich fart
dann keyner sorgt / luogt / merckt vnn wart
vff tablemaryn / vnd den compasß
oder den vßlouff des stundglaß
noch mynder des gestyrnes zwang
wo hyn bootes / vrsa gang
arcturus oder hyades
des treffen wir sympleyades
das vns die felsen an das schiff
zuo beyden sytten gent eyn büff
vnd knützschen das so gar zuo trymmen
das wenig vß den schiffbruch schwymmen
wir wogen vns durch malfortun
des kumen wir zuo land gar kum
durch scyllam / syrtim / vnd charibd
vnd sint gantz vß dem rechten trib
des ist nit wunder / ob ouch wir
im mer sehen vil wunder thier
als delphynen vnd syrenen
die syngen vns süß cantylenen
vnd machen vns als vast entschloffen
das vnsers zuo lend ist keyn hoffen
vnd müssen sæhen vmb vnd vmb
cyclopem mit dem ougen krumb
dem doch vlysses das vß stach
das er vor wißheyt jnn nit sach
vnd jm keyn schaden zuo moecht fügen
dann das er broellen dett vnd lügen
glich wie eyn ochs / dem würt ein streich
nit mynder der wise von jm weich
vnd ließ jnn schrygen / grynen / weynen /
doch warff er noch mit grossen steynen
das selb oug wechßt jm wider ser
wann er ansicht der narren her
so spert ers vff / gen jnn so witt
das man sunst sich jm antlytt nüt
sin mul spatzyert zuo beyden oren
do mit verschluckt er manchen doren
die andern die jm schon entrynnen
der würt antyphates doch ynnen
mit sym volck der læstrygonum
die gont erst mit den narren vmb
dann sie sunst anders essen nüt
dann narren fleisch zuo aller zyt
vnd drincken bluot für jrn wyn
do würt der narren herberg syn /
homerus hatt diß als erdacht
do mit man hett vff wißheyt acht
vnd sich nit wogt lycht vff das mer
hie mit lobt er vlyssem ser
der wise rætt gab / vnd guot anschlag
die wile man streit vnd vor troy lag /
vnd wie der zehen jor dar noch
mit grossem glück durch all mer zoch /
do cyrce mit jrr dranckes gwalt
syn gsellen kert jnn thieres gstalt
do was vlysses also wiß
das er nit nam dranck oder spiß
biß er das falsch wib über boeßt
vnd syn gesellen all erloeßt
mit eym krut das man moly heißt
also halff jm vsß mancher nott
sin wißheyt / vnd vernünfftig rott
die wile er aber ye wolt faren
moecht er die leng sich nit bewaren
im kem zuo letst eyn wyder wynd
der jm syn schiff zerfürt geschwynd
das jm syn gesellen all erdryncken
all ruoder / schiff / sægel / versyncken
syn wißheyt jm zuo hülff doch kam
das er alleyn / vß nacket schwamm
vnd wust von vil vnglück zuo sagen
wart doch von sym suon dot geschlagen
als er kloeppfft an synr eygnen tür
do künd wißheit nit helffen für
nyemans was der jn kennen künd
im gantzen hoff / alleyn die hund /
vnd starb dar vmb / das man nit wolt
in kennen / als man billich solt /
do mit kum ich vff vnser fuor
wir suochen gwynn jn dieffen muor
des würt vns bald eyn boese ruor
dann vns bricht mastboum / sægel / schnuor /
vnd künnen doch jm mer nit scwymmen
die wællen sint boeß vff zuo klymmen
wann eyner wænt er sitz gar hoch
so stossent sye jn zuo boden doch
der wyndt der tribt sie vff / vnd nyder
das narren schiff kumbt nym har wider
wann es recht vnder gangen ist
dann wir hant weder synn noch lyst
das wir vß schwymmen zuo dem stad
als det vlysses noch sym schad
der me brocht nacket mit jm vß
dann er verlor / vnd hatt zuo huß /
wir faren vff vnfalles schlyff
die wællen schlagent übers schyff
vnd næmen vns vil galeoten
es würt an die schyfflüt ouch geroten
vnd ouch zuo letst / an die patron
das schyff duot wüst jnn schwæncken gon
vnd moecht gar licht eyn wyrbel fynden
der schyff / vnd schyfflüt würd verslynden
all hülff / vnd rott hat vns verlon
wir werden jnn die harr vndergon
der wynd verfürt vns mit gewalt
eyn wis man / sich do heym behalt
vnd næm by vns eyn wißlich ler
wog sich nit lichtlich vff das mer
er künn dann mit den wynden stritten
alls vlisses det / zuo synen zytten
vnd ob das schiff gang vnder joch
das er zuo land künn schwymmen doch
dar vmb erdryncken narren vil /
zuom stad der wißheyt yeder yl
vnd næm den ruoder jnn die hend
do mit er wiss / wo er hyn lend
wer wis ist / kumbt zuo land mit fuog
es sint doch on das narren gnuog
der ist der best / der selber wol
weiß / was man duon vnd lossen sol
vnd den man nit darff vnder wisen
sunder die wißheyt selb duot prysen
der ist ouch guot / wer andere hoert
vnd von jnn zücht / vnd wißheyt lert
wer aber der keyns über al
kan / der ist jnn der narren zal
ob der diß schiffs sich hat versumbt
so wart er biß eyn anders kumbt
er würt gselschafft fynden geryng
mit den er gaudeamus sing
oder das lied jm narren don
wir hant vil brüder dussen gelon
das schiff ouch würt zuo boden gon cix. verachtung vngfelles der ist eyn narr / der nit verstot so jm vnfall zuo handen gat das er sich wißlich schyck dar jn vnglück will nit verachtet syn
verachtung vngfelles
manchem jst nit mit vnglück wol
vnd ryngt dar noch doch yemer tol
dar vmb soll er nit wunder han
ob jm das schiff würt vndergan
ob vnglück ettwan joch ist kleyn
so kumbt es seltten doch alleyn
dann noch der altten spruch / vnd sag
vnglück / vnd hor / das wechßt all tag
dar vmb den anfang man abwend
man weisßt nit / wo der vßgang lend
wer vff das mer sich wogen duot
der darff wol glück / vnd wetter guot
dann hynder sich fert der geschwynd
wer schiffen will mit widerwynd
der wis mit noch wynd sæglen lert
eyn narr / hat bald eyn schiff vmb kert
der wis / der halt jnn syner handt
den ruoder / vnd fart lycht zuo landt
eyn narr verstat sich nit vff fuor
dar vmb er offt nymbt eyn grunt ruor /
eyn wis man / sich vnd andere fürt
eyn narr / verdyrbt ee dann ers spürt
hett nit sich gschickt noch wiser ler
allexander / jn hohem mer
das jm syne schiff warff an eyn sytt
vnd hett sich gerichtet noch der zytt
er wer jm mer ertruncken gsin
vnd nit dot an vergyfftem wyn
pompeius hatt groß ruom vnd ere
das er gereyniget hett das mere
vnd die mer roeuber vertriben all
hat jnn egypten doch vnfall /
welch wißheyt / tugent / an jn handt
die schwymmen nackent wol zuo landt /
als spricht sebastianus brant cx. hynderred des guten manch narr der richt vß yederman vnd henckt der katzen die schellen an vnd will sin doch keyn wort nit han
hynderred des guten
vil mancher der hat freüd dar ab
das ich vil narren gsamlet hab
vnd nymbt dar by eyn nützlich ler
wie er sich / von der narrheyt ker
dar gegen ist es manchem leyt
der meynt ich hab jm war geseyt
vnd gtar doch oefflich reden nicht
dann das er schyltet das gedicht
vnd henckt der katzen die schellen an
die jm vff beyden oren stan /
eyn rüdig roß / das lydt nit lang
das man mit strygelen vmb es gang
wyrfft man vnder vil hund eyn beyn
so schrygt der troffen würt alleyn /
dann wisßlich / ich mich des versich
das narren werden scheltten mich
vnd meynen es stand mir nit zuo
das ich die narren stroffen duo
vnd yedem zeyg / was jm gebryst
ieder redt / was jm eben ist
vnd klagt sich / do jn druckt der schuoch
wem nit gefælt diß narrenbuoch
der mag wol lossen / das es louff
ich bitt keynen / das er es kouff
er well dann witzig werden dar ab
vnd ziehen selb die kappe ab /
ich hab langzit gezogen dar an
vnd will mir doch nit gantz ab gan /
wer stroffet das er nit verstot
der kouff diß buoch / es duot jm not /
eyn yeder / was er sich verstat
zuo dem er lieb / vnd neygung hat /
wer worheit wider sprechen gtar
vnd wis will syn / der ist eyn narr cxa. von disches vnzucht. ob disch begat man grobheyt vil die man heyßt narrheyt vnder wil von den zuo letzst ich sagen will
von disches vnzucht.
so ich all narrheyt gantz durch suoch
setz ich billich zuo end diß buoch
ettlich die man für narren acht
der ich doch vor nit hab gedacht
dann ob sie schon eyn mißbruch hant
do mit die hofzucht wurt geschant
ouch grob vnd vngezogen sint
sint sie doch nit so gæntzlich blindt
das erberkeyt von jn werd geletzt
als die duont / die ich vor hab gesetzt /
oder sie gotts dar vmb vergessen
sunder mit drincken vnd mit essen
sint sie vast grob / vnd vnerfaren
das man sie heißt vnhoflich narren
als die nit weschen duont jr hend
wann sie zuo disch sich setzen wend /
oder die sich zuo disch duont setzen
vnd andere an dem sytzen letzen
die vor jn soltten syn gesessen
vernunfft / hofzucht also vergessen
das man zuo jn muoß sprechen / ho /
woluff guot fründ / sitz abhar do
loß den dar sytzen an din statt /
oder der vor nit gbettet hat /
den segen über wyn vnd brott
ee dann das er zuom disch hyn got /
der ouch zuom erst gryfft jn die schüssel
vnd stoßt das essen jn den drüssel
vor erbern lüten / frowen / herren
die er doch solt vernünfftlich eren
das sie zuom ersten griffen an
vnd( er) nit wer zuo vorderst dran /
dem ouch so nott zuo essen sy
das er bloßt jn das muoß vnd bry
vnd duot syn backen zerblosen
als wolt er eym eyn schür an stossen
mancher betreifft dischlach vnd kleidt
ouch jn die blatt er wider leit
was jm so groeplich ist entfallen
das vnlust bringt den gesten allen
ouch ettlich die sint also ful
wann sie den loeffel zuo dem mul
duont / hencken sie den offnen trüssel /
aber die blatten muoß vnd schüssel
was jnn entfallet dann dar nyder
das selb kumbt jn die schissel wider
ettlich die sint also naßwiß
die vor hyn schmecken an die spiß
vnd machen mit jn ander lüt
vnlustig / vnd schandbar zuo zyt
ettlich die küwen jn dem mundt
vnd werffen das von jn zuo stund
vff dischlach / schüssel oder erd
das mancher dar ab nymbt boeß werd
wer von eym mundtfoll gessen hat
vnd leit den wider jn die blatt
oder sich leitt vff den disch
vnd luogt wo syg guot fleisch vnd fisch
ob das schon vor eym andern lytt
grifft er / vnd nymbt das doch zuo zyt
vnd loßt das vor jm bliben eyn
das es keym andern werd gemeyn
den selben man eyn schlyndtrapp nennt
der über disch alleyn sich kennt
vnd dar vff legt arbeyt vnd flyß
das er alleyn esß alle spyß
vnd er alleyn moeg füllen sich
vnd andern nit goendt ouch des glich
die selben heiß ich / rumm den hag
lærß kærly / schmirwanst / füll den mag
das ist eyn boeser masß genoß
vnd würt geheissen wol eyn frosß
der sich nit solcher vnzücht moß
so jm guot essen / beschoert das heyl
das er es mit eym andern teyl /
ouch der syn backen fült also
als ob sie stackten jm vol stro /
vnd mit dem essen vmb sich gaff
in alle winckel wie eyn aff
vnd sicht eym yeden zuo mit bger
ob der villicht me esß / dann er
vnd ee diser eyn mundt voll zuckt
hat er vier oder fünff verschluckt /
vnd das jm nit villicht gebræst
dreit er vff teller hyn zuo næst
das er sich villicht nit versumm
luogt er / wie er die blatten rumm
ee er die spiß duot abhyn schlucken
duot er eyn stych jnn becher gucken
vnd macht eyn suppen mit dem wyn
dar mit schwenckt er die backen syn /
vnd ist jm offt dar zuo als nott
das es jm halb zuor naß vß got
oder sprytzt es eym andern licht
inns drinckgschyrr oder angesiecht /
nün duben züg / vnd eyn blapphart
das ist mit drincken yetz die art
syn schmutzigen mundt wüscht keyner jm
do mit das veißt jm becher schwym /
schmatzen am drincken lob ich nit
man toeubt ander lüt dar mit
wann man so sürfflet durch die zen
solch drincken gibt eyn boeß getoen
mancher drinckt mit solchem geschrey
als ob eyn kuo kem von dem hew
eyn ere was ettwan drincken noch
jetz ist den wynschlüch also goch
do mit sie drincken moegen vor
das drinckgschyrr heben sie entbor
vnd bringent eym eyn früntlich drunck
do mit der becher macht glunck glunck /
vnd meynen do mit andere eren
das sie den becher vor vmb keren /
ich darff der selben hoffzucht nit /
das man mir vor das glaß vmb schüt
oder man mich zuo drincken bitt
ich drinck mir selbs / keym andern zuo /
wer sich gern fült / der ist eyn kuo
der ouch schwætzt über disch alleyn
vnd nit loßt reden / syn gemeyn
sunder muoß hoeren yederman
im zuo / das er vil schwætzen kan /
keyn andern er vß reden loßt
eyn yeden er mit worten stoßt
vnd hynder redet alle frist
manchen / der nit zuo gegen ist
ouch der sich kratzet jn dem grind
vnd luogt ob er keyn wiltpret fynd
mit sechs füß / vnd eym vlmer schilt
das er dann vff dem tæller knylt
vnd jn die blatt die fynger tüg
do mit er mach eyn næglyß brüg
ob er jm selb syn nasen wisch
vnd stricht die finger an die disch /
die ouch so hoeflich sint erzogen
die vff jr arm vnd elenbogen
sich lænen vnd den disch bewegen
dar vff mit allen vieren legen
als die brut dett von geyspitzheyn
die vff den teller legt jr beyn
do sie sich bucket nach dem sturtz
entfuor jr ob dem disch eyn furtz
vnd ließ eyn roeubtzen jr entwischen
wo man nit kumen wer dar zwischen
mit küblen / vnd sie vff hett gthan
das mul / keyn zan hett sie behan /
ettlich die duont also hofieren
das sie das brot vast wol beschmieren /
mit schmutzgen henden / pfeffer bry
do mit es wol gesalbet sy /
es ist eyn vorteil vff fürlegen
das aller best duot man an regen
vnd was nit wol gefellet mir
das leg ich gern eym andern für
dar durch würt dann eyn weg gemacht
do mit ich nach dem besten tracht
eym andern würt was ich nit will
das best würt mir / des schwig ich still
mancher hat mit mir offt hofiert
ich wolt er hets nye angerürt
do mit / so wer mir bliben das
das vor mir lag / vnd mir schmeckt baß /
mancher den schlenttrianum tribt
die blat er vff dem disch vmb schibt
do mit das best für jn kum dar
ich hab des vil genomen war
das mancher treib soelch ofentür
die zuo sym anschlag jm gab stür
do mit jm wart gefült syn buch
des hat der disch manch seltzen gbruch
wan ich die all erzelen solt
eyn gantz legend ich schriben wolt
wie man dett jn den becher pfiffen
mit fynger jn das saltzfasß griffen
das mancher acht es sy vast grob
worlich / das selb ich vil mer lob
dann das man saltz nem mit dem messer
eyn gweschne hant ist vil besser
vnd süferer / dann eyn messer lycht
das man erst vß der scheyden zücht
vnd man nit weißt zuo manchen stunden
ob man eyn katz mit hab geschunden /
des glich für vnuernunfft man halt
wann man die eyger schlecht vnd spalt
vnd ander des glich gouckelspil
dar von ich yetz nit schriben wil
dann es syn sol eyn hoflicheyt
ich schrib alleyn hie / von grobheyt
vnd nit subtil hoeflich sachen
ich wolt sunst wol eyn bibel machen
solt ich all misßbruch hie bschriben
die man duot ob dem essen triben
des glichen so acht ich ouch nit
wann ettwas jn dem drinckgschyrr lyt
ob man das mit dem mund abbloß
oder dar jn das messer stoß
oder eyn schnytten von dem brott
wie wol das selb hoflicher stott
so halt ich das doch also nuon
das man eyn yedes wol moeg thuon
wo man es aber hat so verguot
das mans als vß dem drinckgschyrr duot
vnd man eyn frisches dar jn nymbt
als sich by eren des wol zymbt
das mag man scheltten nit mit glympff
für arm lüt / ist nit soelcher schympff
eyn arm man sich benügen lot
was jm gott gibt / vnd jn berott
der darff nit aller hofzucht pflegen
zuom letsten sprech man doch den segen
so man genomen hat das maß
so sag man deo gratias
wer sich jn disem über siecht
den acht ich für keyn wisen nicht
sunder ich billich sprechen mag
das er die narren kapp ouch trag cxb..
von fasnacht narren.
ich weiß noch ettlich faßnacht narren
die jnn der dorenkapp beharren
wann man heilig zyt sol vohen an
so hyndern sie erst yederman
eyn teyl / die duont sich vast berutzen
antlitt / vnd lib sie gantz verbutzen
vnd louffen so jn boeucken wiß
ir anschlag stat vff hælem yß
mancher will nit / das man jn kennt
der sich doch selbst zuo letsten nennt
so jm der kopff schon ist vermacht
will er doch / das man vff jn acht
dz man sprech / schow min herr von runckel
der kumbt vnn bringt am arm eyn kunckel
es muoß jo ettwas groß bedütten
das er doch kumbt zuo armen lüten
durch syn demuot vnß duot besehen /
syn meynung ist / er wolt gern schmehen
vnd eym zuo faßnacht eyger legen
die guckguck syngend jn dem meygen /
kücheln reicht man jn manchem huß
do wæger wer man blib dar vß
vrsach zuo zelen / ist so vil
das ich vil lieber schwigen will /
aber die narrheyt hat erdacht
das man suoch freüden zuo faßnacht
so man der selen heyl solt pflegen
so goent die narren erst den segen
vnd suochent dann jr fæst har für
das es vast nacht sy vor jr tür
der narren / kyrchwych man wol kennt
io wol vast nacht würt es genennt
man loufft dar affter vff den gassen
im moß / als solt man ymen fassen
welcher dann mag syn schoellig gantz
der meynt er hab billich den krantz
von eym huß zuo dem andern loufft
groß füllen er on bar gelt koufft
das selb dick wært noch mitter nacht
der tüfel hat das spiel erdacht
so man solt suochen selen heyl
das man erst dantz am narren seyl
mancher der füll duot so vergessen
als solt er jn eym jor nit essen
vnd loßt sich nit benügen mit
das er sich füll biß metten zytt
verbottne spiß schadt dann nitt
man isßt die selb biß gegen tag
worlich ich das sprich / red / vnd sag
das weder juden / heyden / datten
irn glouben als schentlich bestatten
als wir die kristen wellen syn
vnd duont mit wercken kleynen schyn
so wir jm anfang vnser andacht
zuo rüsten erst dryg / vier / vaßnacht
vnd werden erst on synnen gar
das selb das wert dann durch das jar
brechen das houbt der vasten ab
do mitt sie mynder krefften hab /
wenig sich zuo der æschen nahen
das sie mit andacht die entpfahen
foerchten die æsch die werd sie bissen
lieber wendt sie jr antlitt bschissen
vnd sich beroemen / wie eyn kol
des tüfels zeychen gfelt jn wol /
das zeichen gots / went sie nit han
mit christo went sie nit erstan
die frowen gont dann gern zuo strossen
das man sie dest baß künn bemossen
der kyrchen schonen ettlich nitt
sie louffen dryn / vnd durch die mitt
vnd duont die frowen drynn beschmieren
das halt man für eyn groß hofieren
die wüst rott / duot den esel tragen
der sie die gantz statt macht vmb jagen
so ladt man dann zuo dantz vnd stechen
do muoß man erst die sper brechen
vnd bringen narren recht zuo samen
buren / hantwerck / duont sich nit schamen
vnd nemen sich ouch stechens an
der mancher doch nit ryten kan
des würt mancher gestochen dick
das jm der hals bricht oder rück /
das soll eyn hübscher schympff dann syn
dar noch füllt man sich dann mit wyn
von keyner vasten weiß man sagen
das wesen wært ob vierzehen tagen
die fast gantz vß / an ettlich enden
die karwuoch duot sie kum abwenden
so kumbt man zuo der bicht zuo zyt /
wann man die hültzen tafflen lüt
so vacht man dann den ruwen an
das man well morndes wider dran
dem narren seil me hengen noch
gon emaus ist vnß allen goch
die gwychten fladen vnß nit schmecken
das houbt das duot man bald entdecken
es mag gar licht eyn wynd har fegen
er duot den frowen die sturtz ab wegen
die hangen an den næchsten hecken
die frowen went sich vngern decken
reytzen do mitt die mann vnd knaben
die narrenkapp sie lieber haben
das man die oren dar vß streck
dann das man sich mit stürtzen deck
do mit so mag ich wol beschliessen
wie wol ettlich hant drab verdriessen
das / wo man suocht alleyn fastnacht
das nyemer druß wurt recht andacht
vnd wie wir schicken vnß zuo gott
loßt er vnß dick biß jn den dott
die narrenkapp hat angst vnd nott
vnd mag nit so vil ruowen han
das sie doch blib die fasten stan
man streifft sie jn der karrwoch an cxi. entschuldigung des dichters
licht wer es / narren vohen an
wann man ouch kündt von narrheit lan
welcher das schon wolt vnderstan
der wurd doch vil gehyndert dran
entschuldigung des dichters
der ist eyn narr / vnd grosser dor
wer eym werckmâ den lon gibt vor
der macht nit werschafft vff dem merckt
wer nit vff kunfftig blonung werckt /
gar seltten würt verdient der lon
der vor verzert ist / vnd verthon
das werck gar langsam naher got
das man macht vff vorgessen brott /
dar vmb hett man mir vor gelont
das ich der narren hett geschont
ich hett mich wenig dar an koert
dar zuo wer es doch yetz verzoert /
vnd hett die leng mich nit gewerdt
alls alles das do ist vff erdt
das ist vnnütz dorheit geacht /
wann ich ouch diß vmb gelt het gmaht
sorg ich mir würd nit glicher lon
ich hetts worlich langs lossen ston /
aber die wile ichs hab gethon
durch gottes ere / vnd nutz der welt
so hab ich weder gunst noch geltt
noch anders zytlichs gsehen an
des will ich gott zuo zügen han
vnd weiß doch das ich nit mag bliben
gantz vngestrofft jn mynem schriben
den guoten will ichs lossen noch
ir stroff / jnred / vff næmen ouch
dann ich mich des gen gott bezüg
ist ettwas hye dar an ich lüg
oder das syg wider gotts lere
der selen heil / vernunfft / vnd ere
des stroff nym ich vff mit gedult
ich will am glouben nit han schuldt
vnd bitten hye mit / yederman
das man von mir für guot well han
vnd nit zuo argem messen vß
noch ærgerniß / schand / nemen druß
dann ich habs dar vmb nit gedicht
aber ich weis das mir geschicht
glich wie der bluomen die wol rücht
dar vß das byenlin hunig zücht /
aber wann dar vff kumbt eyn spynn
so suocht sie gyfft noch jrem gwynn
das wurt har jnn ouch nit gespart
eyn yedes duot noch syner art
wo nüt ist guottes jn eym huß
do kan man nüt guots tragen vß
wer nit gern hoert von wißheit sagen
der würt dest dicker von mir klagen
dem hoert man an syn worten an
was er sy für eyn gouckelman /
ich hab gesehen manchen dor
der vff erhebt was hoch entbor
glich als der cæder lybani
der bduht sich syner narrheyt fry
ich wart eyn wile / vnd hort syn nym
ich suocht jn / er gab mir keyn stym
man kund ouch fynden nit die stat
do der selb narr gewonet hat
wer oren hab / der moerck / vnd hoer /
ich schwig / der wolff ist mir nit verr
eyn narr strofft manchen vor der zyt
das er nit weißt was jm an lyt
müst yeder syn des andern ruck
er würt bald jnnen was jn druckt
wer well / der læß diß narrenbuoch
ich weiß wol / wo mich druckt der schuoch
dar vmb ob man wolt scheltten mich
vnd sprechen / artzt heyl selber dich
dann du ouch bist jnn vnser rott /
ich kenn das / vnd vergych es gott
das ich vil dorheit hab gethon
vnd noch jm narren orden gon
wie vast ich an der kappen schütt
will sie mich doch gantz lossen nytt
doch han ich fliß / vnd ernst an koert
do mit( als du sichst) han gelert
das ich yetz kenn / der narren vil
hab muot ouch fürter ob gott wil
mit witz mich bessern / mit der zyt
ob mir so vil / gott gnaden gytt
eyn yeder luog / das er nit fæl
das jm nit blib der narren stræl
der kolb veraltt jn syner hant
des sy eyn yeder narr gemant
als bschlüßt sebastianus brant
der yedem zuo der wißheyt ratt
er sy was wæsens / oder statt
keyn guot werckman / kam nye zuo spatt cxii. der wyßman. von narren hab ich vß geseyt do mit man doch wiß recht bescheyd wer witzig sy / gantz vmb / vnd vmb der læß myn fründ virgilium /
der wyß man.
eyn guot vernunfftig / witzig / man
deß glych man nit moecht eynen han
in aller welt / als socrates
appollo gab jm kuntschafft des /
der selb syn eygen richter ist
wo jm abgang / vnd wißheit gbrist
versuocht er vff eym næglin sich
er acht nit / was der adel spricht
oder deß gemeynen volcks geschrey /
er ist rotund / gantz wie eyn ey
do mit keyn froembder mackel blib
der sich vff glattem weg anryb
wie lang der tag jm krebs sich streckt
wie lang die naht den steynbock deckt
so gdenckt er / vnd wigt eben vß
das jn keyn wynckel jnn sym huß
betrüb / oder er red eyn wort
das nit glych wæg vff alle ort /
do mit nit fæl das winckel mæß
io væst syg / wes er sich vermæß /
sunder all anlouff mit der handt
versetz / vnd bald hab abgewandt /
so ist jm nit so lieb dheyn schloff
das er nit gdenck ver / vnd sich stroff
was er den langen tag hab gthon
wo übersehen er sich mag han /
was er by zyt solt han betracht /
vnd das zuo vnzyt hab volbracht /
war vmb vollendt er hab diß sach
on zymlicheit / vnd all vrsach /
vnd er vil zyt vnnütz vertrib /
war vmb er vff dem anschlag blib
den er wol moecht verbessert han /
vnd nit den armen gsehen an
war vmb er jn sym gmüt hatt vil
entpfunden schmertz / vnd wider will /
vnd war vmb er diß hab gethon
vnd hab jhens vnderwegen gelon /
war vmb er syg so offt geletzt
vnd hab den nutz für ere gesetzt
vnd sich verschuldt mit wort / vnd gsicht
der erberkeyt geachtet nycht /
war vmb er der natur noch heng
syn hertz zuo zuocht nit zych / vnd zweng /
also bewært er werck / vnd wort
vom morgen / biß zuo tages ort /
gdenckendt / all sachen die er duot
verwürfft das boeß / vnd lobt das guot
das ist eyns rechten wisen muot
den jnn sym gdicht / vnß zeychet vß
der hochgelobt virgilius
wer also lebet hie vff erd /
der wer by gott on zwifel werdt
das er recht wißheit hett erkannt
die jnn fürt jnn das vatterlant
das vns gott geben well zuo hannt
wünsch ich sebastianus brant deo gracias.
end des narrenschiffs.
hie endet sich / das narrenschiff / so zuo nutz
heilsamer ler / ermanung / vnd eruolgung / der
wißheit / vernunfft / vnd guoter sytten / och zuo
verachtung / vnd stroff der narrheyt / blintheit
irrsal / vnd dorheit / aller stædt / vnd geschlecht
der menschen / mit besunderm fliß / müg / vnd
arbeit / gesamlet ist / durch sebastianun brant
in beiden rechten doctorem / gedruckt zuo
basel vff die vasenaht / die man der narren
kirchwich nennet / im jor noch cristi geburt
tusent vierhundert vier vnd nüntzig..... nüt. on. vrsach.. jo. b. von. olpe.