reichston
ich saz ûf eime steine
und dahte bein mit beine.
dar ûf sazte ich den ellenbogen,
ich hete in mîne hant gesmogen
mîn kinne und ein mîn wange.
dô dâht ich mir vil ange,
wes man zer welte solte leben.
dekeinen rât konde ich gegeben,
wie man driu dinc erwurbe,
der deheinez niht verdurbe.
diu zwei sint êre und varnde guot,
daz dicke ein ander schaden tuot.
daz dritte ist gotes hulde,
der zweier übergulde.
die wolte ich gerne in einen schrîn,
jâ leider des enmac niht sîn,
daz guot und weltliche êre
und gotes hulde mêre
zesame in ein herze komen.
stîg und wege sint in benomen:
untriuwe ist in der sâze,
gewalt vert ûf der strâze,
fride und reht sint sêre wunt.
diu driu enhabent geleites niht, diu zwei enwerden ê gesunt.
ich hôrte ein wazzer diezen
unde sach die vische vliezen,
ich sach, swaz in der welte was,
velt, walt, loup, rôr unde gras.
swaz kriuchet unde vliuget
und bein zer erden biuget,
daz sach ich unde sag iu daz:
der dekeinez lebet âne haz.
daz wilt und daz gewürme,
die strîtent starke stürme,
same tuont die vogel under in,
wan daz si habent einen sin:
si dûhten sich zenihte,
si enschüefen starc gerihte.
si kiesent künege unde reht,
si setzent hêrren unde kneht.
owê dir, tiusche zunge,
wie stêt dîn ordenunge,
daz nû diu mugge ir künec hât,
und daz dîn êre alsô zergât!
bekêrâ dich, bekêre,
die cirkel sint ze hêre,
die armen künege dringent dich:
philippe, setze den weisen ûf, und heiz si treten hinder sich.
ich sach mit mînen ougen
man und wîp tougen,
dâ ich gehôrte und gesach,
swaz iemen tet, swaz iemen sprach.
ich hôrte in rôme liegen,
zwêne künige triegen.
dâ von huop sich der meiste strît,
der ê was oder iemer sît.
der begonde zweien
die pfaffen unde leien.
daz was ein nôt vor aller nôt,
lîp und sêle lac dâ tôt.
die pfaffen striten sêre,
doch wart der leien mêre.
diu swert diu leiten sî dernider
und griffen zuo der stôle wider.
si bienen, die si wolten,
und niht, den si solten.
dô stôrte man diu goteshûs.
ich hôrte verre in einer clûs
vil michel ungebære.
dâ weinte ein clôsenære,
er clagete gote sîniu leit:
< owê, der babest ist ze junc, hilf, hêrre, dîner cristenheit!>
kaiser friedrich - und engelbrechtston
mehtiger got, dû bist sô lanc und bist sô breit,
gedæhten wir dâ nâch, daz wir unser arebeit
verlürn, dir sint ungemezzen maht und êwikeit.
ich weiz bî mir wol, daz ein ander ouch dar umbe trahtet,
sô ist ez, als ez ie was, unsern sinnen unbereit.
dû bist ze grôz, dû bist ze kleine: ez ist ungeahtet.
tumber gouch, der dar an betaget oder benahtet!
wil er wizzen, daz nie wart geprediget noch gepfahtet?
rich, hêrre, dich und dîne muoter, der megde kint,
an den, diu iuwers erbelandes viende sint.
lâ dir den kristen zuo den heiden sîn als den wint,
wan si meinent beide dich mit ganzen triuwen kleine.
an dîner râche gegen in, hêrre vater, niht erwint!
dû weist wol, daz die heiden dich niht irrent alterseine:
die sint wider dich doch offenlîch unreine,
dise unreiner, die ez mit in sô stille habent gemeine.
bote, sage dem keiser sînes armen mannes rât,
daz ich deheinen bezzern weiz, als ez nû stât.
ob in guotes unde liute nieman erbeiten lât,
sô var er balde und kom uns schiere, lâze sich niht toeren;
irre ouch etelîchen, der got und in geirret hât.
die rehten pfaffen warne, daz si niht gehoeren
den unrehten, die daz rîche wænent stoeren.
scheide si von in oder scheide si alle von den koeren.
solte ich den pfaffen râten an den triuwen mîn,
sô spræche ir hant den armen zuo:< sê, daz ist dîn>.
ir zunge sunge unde lieze mengem man daz sîn;
gedæhten, daz ouch sî durch got wâren almuosenære.
dô gap in êrste geltes teil der künic constantîn.
het er gewest, daz dâ von übel künftic wære,
sô het er wol underkomen des rîches swære;
wan daz sî dô wâren kiusche und übermüete lære.
mîn alter klôsenære, von dem ich dô sanc,
dô uns der êrre bâbest alsô sêre twanc,
der fürhtet aber der goteshûse, ir meister werden kranc.
er seit, ob sî die guoten bannen und den übeln singen,
man swenke in engegene den vil swinden widerswanc.
an pfrüenden und an kirchen muge in misselingen:
der sî vil, die dar ûf iezuo haben gedingen,
daz si ir guot verdienen umb daz rîche in liehten ringen.
si frâgent mich vil dicke, waz ich habe gesehen,
swenne ich von hove rîte, und waz dâ sî geschehen.
ich liuge ungerne und wil der wârheit halber niht verjehen.
ze nüerenberc was guot gerihte, daz sage ich ze mære.
umb ir milte frâget varndez volk, daz kan wol spehen.
die seiten mir, ir malhen schieden dannen lære.
unser heimlichen fürsten sint sô hovebære,
daz liupolt eine müeste geben, wan daz er ein gast dâ wære.
ich traf dâ her vil rehte drîer slahte sanc,
den hôhen und den nidern und den mittelswanc,
daz mir die rederîchen iegeslîches sagen dank.
wie könde ich der drîer einen nû ze danc gesingen?
der hôhe der ist mir ze starc, der nider gar ze kranc,
der mittel gar ze spæhe an disen twerhen dingen.
nû hilf mir, edlr küniges rât, dâ enzwischen dringen,
daz wir als ê ein ungehazzet liet zesamene bringen.
von rôme keiser hêre, ir hânt alsô getân
ze mînen dingen, daz ich iu muoz danken lân;
in kan iu selbe niht gedanken, als ich willen hân.
ir hânt iuwer kerzen kündeklîchen mir gesendet,
diu hât unser hâr gâr besenget an den brân
unde hât ouch uns der ougen vil erblendet,
doch hânt si mir des wîzen alle vil gewendet:
sus mîn frum und iuwer êre ir schilhen hât geschendet.
von kölne werder bischof, sint von schulden frô!
ir hânt dem rîche wol gedienet und alsô,
daz iuwer lop dâ enzwischen stîget unde sweibet hô.
sî iuwer werdekeit dekeinen boesen zagen swære,
fürsten meister, daz sî iu als ein unnütze drô.
getriuwer küniges pflegære, ir sît hôher mære,
keisers êren trôst, baz danne ie kanzelære,
drîer künige und einlif tûsent megde kamerære.
swes leben ich lobe, des tôt den wil ich iemer klagen.
sô wê im, der den werden fürsten habe erslagen
von kölne! ôwê, daz in diu erde mac getragen!
in kan im nâch sîner schulde keine marter vinden:
im wære alze senfte ein eichîn wit umbe sînen kragen,
in wil sîn ouch niht brennen noch zerliden noch schinden
noch mit dem rade zerbrechen noch ouch dar ûf binden.
ich warte allez, ob diu helle in lebende welle slinden.
swer an des edeln lantgrâven râte sî
dur sîne hübscheit, er sî dienstman oder vrî,
der mane in umb mîn lêren, sô daz ich in spür dâ bî.
mîn junger hêrre ist milt erkant, man seit mir, er sî stæte,
dar zuo wol gezogen: daz sint gelobter tugende drî.
ob er die vierden tugende willeklîchen tæte,
sô gienge er ebne und daz er selten missetræte,
wær unsûmic. sûmunge schât dem snit und schât der sæte.
ottenton
herre bâbest, ich mac wol genesen,
wan ich wil iu gehôrsam wesen.
wir hôrten iuch der cristenheit gebieten,
wes wir dem keiser solten pflegen,
dô ir ime gâbent den gotes segen,
daz wir in hêrren hiezen und vor ime knieten.
ouch sult ir niht vergezzen,
ir sprâchent:< swer dich segene, der sî
gesegenet, swer dir fluoche, der sî verfluochet
mit fluoche volmezzen.>
durch got bedenkent iuch dâ bî,
ob ir der pfaffen êre iht geruochet.
dô gotes sun hie in erde gie,
dô versuochten in die juden ie,
same tâtens eines tages mit dirre vrâge:
si vrâgeten, ob ir vrîez leben
dem künege iht zinses solte geben.
dô brach er in wol ir huote und al ir lâge.
er hiesch ein münzîsen,
er sprach:< wes bilde ist hie ergraben?>
< des keisers>, sprâchen dô die merkære.
dô riet er den unwîsen,
daz sî den keiser liezen haben
sîn küneges reht und got, swaz gotes wære.
herre keiser, sît ir willekomen!
der küneges name ist iu benomen,
des schînet iuwer crône ob allen crônen.
iuwer hant ist crefte und guotes vol,
ir wellent übel oder wol,
sô mac si beidiu rechen unde lônen.
dar zuo sage ich iu mære:
die fürsten sint iu undertân,
si habent mit zühten iuwer kunft erbeitet.
und ie der mîssenære,
der ist iemer iuwer âne wân,
von gote wurde ein engel ê verleitet.
hêr keiser, ich bin frônebote
und bringe iu botschaft von gote:
ir habt die erde, er hât daz himelrîche.
er hiez iu clagen, ir sît sîn voget,
in sînes sunes lande broget
diu heidenschaft iu beiden lasterlîche.
ir mugent im gerne rihten:
sîn sun, der ist geheizen crist,
er hiez iu sagen, wie erz verschulden welle.
nû lât in zuo iu pflihten.
er rihtet iu, dâ er vogt ist,
clagt ir joch über den tievel ûz der helle.
hêr keiser, swenne ir tiuschen vride
gemachet stæte bî der wide,
sô bietent iu die fremeden zungen êre.
die sult ir nemen ân arbeit
und süenen al die kristenheit:
daz tiuret iuch und müet die heiden sêre.
ir tragt zwei keisers ellen:
des arn tugent, des lewen craft,
die sint des hêrren zeichen an dem schilte.
die zwêne hergesellen,
wan woltens an die heidenschaft,
waz widerstüende ir manheit und ir milte?
got gibet ze künege, swen er wil,
dar umbe wundert mich niht vil,
uns leien wundert umbe der pfaffen lêre.
si lêrten uns bî kurzen tagen,
daz wellent si uns nû widersagen.
nû tuonz dur got und dur ir selbes êre,
und sagen uns bî ir triuwen,
an welcher rede wir sîn betrogen.
volrechen uns die einen wol von grunde,
die alten, ê die niuwen,
uns dunket, einez sî gelogen,
zwo zungen stânt unebene in einem munde.
owê, waz êren sich ellendet von tiutschen landen,
witze und manheit, dar zuo silber unde golt.
swer diu beidiu hât, belîbet der mit schanden,
wie den vergât des himelischen keisers solt.
dem sint die engel noch die frowen holt.
armman ze der welte und wider got,
wie der fürhten mac ir beider spot.
owê, ez kumt ein wint, daz wizzent sicherlîche,
dâ von wir hoeren beide singen unde sagen,
der sol mit grimme ervarn elliu künicrîche.
daz hoere ich waller unde pilgerîne klagen.
boume, türne ligent vor im zerslagen,
starken liuten wæt erz houbet abe.
nû suln wir fliehen hin ze gotes grabe.
maniger frâget, waz ich klage,
unde giht des einen, daz ez iht von herzen gê.
der verliuset sîne tage,
wand im wart von rehter liebe nie weder wol noch wê.
des ist sîn gelücke krank.
swer gedæhte,
waz diu minne bræhte,
der vertrüege mînen sank.
minne ist ein gemeinez wort
und doch ungemeine mit den werken, dêst alsô.
minne ist aller tugende ein hort,
âne minne wirdet niemer herze rehte vrô.
sît ich den gelouben hân,
frouwe minne,
fröit ouch mir die sinne.
mich müet, sol mîn trôst zergân.
mîn gedinge ist, der ich bin
holt mit rehten triuwen, daz si ouch mir daz selbe sî.
triuget dar an mich mîn sin,
sô ist mînem wâne leider lützel fröiden bî.
neinâ hêrre! si ist sô guot,
swenne ir güete
erkennet mîn gemüete,
daz si mir daz beste tuot.
wiste sî den willen mîn,
liebes unde guotes des wurde ich von ir gewert.
wie möhte aber daz nû sîn,
sît man valscher minne mit sô süezen worten gert?
daz ein wîp niht wizzen mac,
wer si meine,
disiu nôt alleine
tuot mir manigen swæren tac.
der diu wîp alrêrst betrouc,
der hât beide an mannen und an wîben missevarn.
in weiz, waz diu liebe touc,
sît sich friunt gegen friunde niht vor valsche kan bewarn.
frowe, daz ir sælic sît!
lânt mit hulden
mich den gruoz verschulden,
der an friundes herzen lît.
nû alrêst lebe ich mir werde,
sît mîn sündic ouge siht
daz hêre lant und ouch die erde,
dem man vil der êren giht.
mirst geschehen, des ich ie bat,
ich bin komen an die stat,
dâ got menschlîchen trat.
schoene lant, rîch unde hêre,
swaz ich der noch hân gesehen,
sô bist dûz ir aller êre,
waz ist wunders hie geschehen.
daz ein maget ein kint gebar,
hêre über aller engel schar,
was daz niht ein wunder gar?
mê dann hundert tusent wunder
hie in disem lande sint,
dâ von ich niht mê besunder
kan gesagen als ein kint,
wen ein teil von unser ê,
swem des niht genuoge, der gê
zuo den juden, die sagent es mê.
hie liez er sich reine toufen,
daz der mensche reine sî.
dô liez er sich hie verkoufen,
daz wir eigen wurden vrî.
anders wæren wir verlorn.
wol dir sper, criuze unde dorn!
wê dir, heiden, daz ist dir zorn.
dô er sich wolte über uns erbarmen,
dô leit er den grimmen tôt,
er vil rîch über uns vil armen,
daz wir komen ûz der nôt.
daz in dô des niht verdrôz,
dâst ein wunder alze grôz,
aller wunder übergenôz.
hinnen vuor der sun zer helle,
von dem grabe, dâ er inne lac.
des was ie der vater geselle,
und der geist, den nieman mac
sunder gescheiden, dêst al ein,
sleht unde ebener danne ein zein,
alse er abrahâm erschein.
dô er den tievel dô geschande,
daz nie keiser baz gestreit,
dô vuor er her wider ze lande.
dô huob sich der juden leit,
daz er hêrre ir huote brach,
und daz man in sît lebendic sach,
den ir hant sluoc unde stach.
dar nâch was er in dem lande
vierzic tage, dô fuor er dar,
dannen in sîn vater sande.
sînen geist, der uns bewar,
den sant er hin wider zehant.
heilic ist daz selbe lant,
sîn name, der ist vor got erkant.
in diz lant hât er gesprochen
einen angeslîchen tac,
da die witwe wirt gerochen
und der weise clagen mac
und der arme den gewalt,
der dâ wirt an im gestalt:
wol im dort, der hie vergalt.
unserre lantrehtære tihten
vristet dâ niemans klage,
wan er wil dâ zestunt rihten:
sô ist ez an dem lesten tage.
und swer deheine schulde hie lât
unverebent, wie der stât
dort, dâ er pfant noch bürgen hât.
ir lât iuch nit verdriezen,
daz ich noch gesprochen hân.
sô wil ich die rede entsliezen
kurzwîlen und iuch wizzen lân,
swaz got wunders hie noch lie,
mit dem menschen ê begie,
daz huob sich dort und endet hie.
cristen, juden unde heiden
jehent, daz diz ir erbe sî.
got sol uns ze reht bescheiden
dur die sîne namen drî.
al diu welt, diu strîtet her:
wir sîn an der rehten ger,
reht ist, daz er uns gewer.
vrowe mîn, durch iuwer güete
nû vernemet mîne clage,
daz ir durch iuwer hôchgemüete
nicht enzürnet, waz ich sage.
vil lîhte daz ein tummer man
misseredet, als er wol kan.
daran solt ir iuch nicht kêren an.
zweiter philippston
philippe, künic hêre,
si gebent dir alle heiles wort,
und wolten liep nâch leide.
nû hâst dû guot und êre.
daz ist wol zweier künige hort,
die gip der milte beide.
diu milte lônet sam diu sât,
diu wunneklîche wider gât,
dar nâch man sî geworfen hât.
wirf von dir milteklîche!
swelh künic, der milte geben kan,
si gît im, daz er nie gewan.
wie alexander sich versan!
der gap und gap, und gap si im elliu rîche.
wir suln den kochen râten,
sît ez in alsô hôhe stê,
daz sî sich niht versûmen,
daz sî der vürsten brâten
snîden groezer baz danne ê,
doch dicker eines dûmen.
ze kriechen wart ein spiz versniten,
daz tet ein hant mit argen siten,
si enmoht ez niemer hân vermiten:
der brate was ze dünne.
des muose der hêrre vür die tür,
die fürsten sâzen ander kür.
der nû daz rîch alsô verlür,
dem stüende baz, daz er nie spiz gewünne.
waz êren hât vro bône,
daz man von ir singen sol,
si rehtiu vastenkiuwe!
si ist vor und nâch der nône
vûl und ist der wibel vol
wan êrst in der niuwe.
ein halm ist creftec unde guot,
waz er uns allen liebes tuot!
er fröit vil manigem sînen muot.
wie danne umbe sînen sâmen?
von grase wirdet halm ze strô,
er machet manic herze vrô,
er ist guot nider unde hô.
frowe bône, set liberâ nos â mâlô, âmen.
erster philippston
diu krône ist elter, danne der künic philippes sî.
dâ mugent ir alle schouwen wol ein wunder bî,
wie si ime der smit sô ebne habe gemachet.
sîn keiserlîchez houbet zimt ir alsô wol,
daz sî ze rehte nieman guoter scheiden sol.
ir dewederz dâ daz ander niht enswachet.
si liuhtent beide ein ander an,
daz edel gesteine wider den jungen süezen man.
die ougenweide sehent die fürsten gerne.
swer nû des rîches irre gê,
der schouwe, wem der weise ob sîme nacke stê:
der stein ist aller fürsten leitesterne.
ez gienc eines tages, als unser hêrre wart geborn
von einer maget, die er im ze muoter hât erkorn,
ze megdeburc der künic philippes schône.
dâ gienc eins keisers bruoder und eins keisers kint
in einer wât, swie doch die namen drîge sint,
er truoc des rîches zepter und die krône.
er trat vil lîse, im was niht gâch,
im sleich ein hôhgeborne küniginne nâch,
rôse âne dorn, ein tûbe sunder gallen.
diu zuht was niener anderswâ,
die düringe und die sahsen dienten alsô dâ,
daz ez den wîsen müeste wol gevallen.
philippes künic, die nâhe spehenden zîhent dich,
dûn sîst niht dankes milte. des bedunket mich,
wie dû dâ mite verliesest michels mêre.
dû möhtest gerner dankes geben tûsent pfunt
danne drîzec tûsent âne danc. dir ist niht kunt,
wie man mit gâbe erwirbet prîs und êre.
denke an den milten salatîn:
der jach, daz küniges hende dürkel solten sîn,
sô wurden sî erforht und ouch geminnet.
gedenke an den von engellant,
wie tiure man den lôste dur sine milten hant.
ein schade ist guot, der zwêne frumen gewinnet.
dô friderich ûz oesterrîch alsô gewarp,
daz er an der sêle genas und im der lîp erstarp,
dô fuort er mînen krenchen trit in die erde.
dô gienc ich slîchent als ein pfâwe, swar ich gie,
daz houbet hanht ich nider unz ûf mîniu knie.
nû riht ich ez ûf nach vollem werde.
ich bin wol ze fiure komen,
mich hât daz rîch und ouch diu krôn an sich genomen.
wol ûf, swer tanzen welle nach der gîgen!
mir ist mîner swære buoz,
êrste wil ich eben setzen mînen fuoz
und wider in ein hôhgemüete stîgen.
der in den ôren siech von ungesühte sî,
daz ist mîn rât, der lâz den hof ze düringen frî,
wan kumet er dar, dêswâr er wirt ertoeret.
ich hân gedrungen, unz ich niht mê gedringen mac.
ein schar vert ûz, diu ander in, naht unde tac.
grôz wunder ist, daz iemen dâ gehoeret.
der lantgrâve ist sô gemuot,
daz er mit stolzen helden sîne hab vertuot,
der iegeslîcher wol ein kempfe wære.
mir ist sîn hôhe fuor wol kunt:
und gulte ein fuoder guotes wînes tûsent pfunt,
dâ stüend doch niemer ritters becher lære.
wiener hofton
waz wunders in der werlte vert!
wie manic gâbe uns ist beschert
von dem, der uns ûz nihte hât gemachet!
dem einen gît er schoenen sin,
dem andern guot und den gewin,
daz er sich mit sîn selbes guote swachet.
armen man mit guoten sinnen
sol man für den rîchen minnen,
ob er êren niht engert.
jâ enist ez niht wan gotes hulde und êre,
dar nâch diu welt sô sêre vihtet.
swer sich ze guote alsô verpflihtet,
daz er beider wirt entwert,
der enhabe ouch hie noch dort niht lônes mêre,
wan sî eht guotes hie gewert.
mir ist verspart der sælden tor,
dâ stên ich als ein weise vor.
mich hilfet niht, swaz ich dar an geklopfe.
wie möht ein wunder groezer sîn,
ez regent beidenthalben mîn,
daz mir des alles niht enwirt ein tropfe!
des fürsten milte ûz oesterrîche
fröit dem süezen regen gelîche
beide liute und daz lant.
erst ein schoene wol gezieret heide,
dar abe man bluomen brichet wunder.
und bræche mir ein blat dar under
sîn vil milte rîchiu hant,
sô möhte ich loben die süezen ougenweide.
hie bî sî er an mich gemant.
sô wê dir, welt, wie übel dû stêst!
waz dinge dû alzan begêst,
die von dir sint ze lîdenne ungenæme!
dû bist vil nâch gar âne scham.
got weiz wol, ich bin dir gram,
dîn art ist elliu worden widerzæme.
waz êren hâst uns her behalten?
nieman siht dich fröiden walten,
als man ir doch wîlent pflac.
wê dir, wes habent diu milten herze engolten?
für die lopt man die argen rîchen.
welt, dû stêst sô lasterlîchen,
daz ich ez niht betiuten mac.
triuwe und wârheit sint vil gar bescholten.
daz ist ouch aller êren slac.
nû wachet! uns gêt zuo der tac,
gegen dem wol angest haben mac
ein ieglich kristen, juden unde heiden.
wir hân der zeichen vil gesehen,
dar an wir sîne kunft wol spehen,
als uns diu schrift mit wârheit hât bescheiden.
diu sunne hât ir schîn verkêret,
untriuwe ir sâmen ûz gerêret
allenthalben zuo den wegen.
der vater bî dem kinde untriuwe vindet,
der bruoder sînem bruoder liuget,
geistlich orden in kappen triuget,
die uns ze himel solten stegen.
gewalt gêt ûf, reht vor gerihte swindet.
wol ûf! hie ist ze vil gelegen!
swer âne vorhte, hêrre got,
wil sprechen dîniu zehen gebot
und brichet diu, daz ist niht rehtiu minne.
dich heizet vater maniger vil,
swer mîn ze bruoder niht enwil,
der sprichet diu starken wort ûz krankem sinne.
wir wahsen ûz gelîchem dinge.
spîse frumet uns, diu wirt ringe,
sô si dur den munt gevert.
wer kan den hêrren von dem knehte gescheiden,
swâ er ir gebeine blôzez fünde,
het er ir joch lebender künde,
sô gewürme daz fleisch verzert?
im dienent kristen, juden unde heiden,
der elliu lebendiu wunder nert.
swer houbetsünde und schande tuot
mit sîner wizzende umbe guot,
sol man den für einen wîsen nennen?
swer guot von disen beiden hât,
swerz an im weiz und sichs verstât,
der sol in zeinem tôren baz erkennen.
der wîse minnet niht sô sêre
alsam die gotes hulde und êre.
sîn selbes lîp, wîp unde kint,
diu lât er, ê er disiu zwei verliese.
er tôre, er dunket mich niht wîse,
und ouch der sîn êre prîse;
ich wæne, si beide tôren sint.
er gouch, swer für diu zwei ein anderz kiese,
der ist an rehten witzen blint.
junc man, in swelher aht dû bist,
ich wil dich lêren einen list:
dû lâ dir niht ze wê sîn nâch dem guote.
lâ dirz ouch niht zunmære sîn.
und volgest dû der lêre mîn,
sô wis gewis, ez frumt dir an dem muote.
die rede wil ich dir baz bescheiden:
lâst dû dirz ze sêre leiden,
zergât ez, sô ist dîn fröide tôt.
wilt aber dû daz guot ze sêre minnen,
dû maht verliesen sêle und êre.
dâ von volge mîner lêre.
lege ûf die wâge ein rehtez lôt
und wige ouch dar mit allen dînen sinnen,
als ez diu mâze uns ie gebôt.
ez troumte, dêst manic jâr,
ze babylône, daz ist wâr,
dem künige, ez würde boeser in den rîchen.
die nû ze vollen boese sint,
gewinnent die noch boeser kint,
jâ hêrre got, wem sol ich die gelîchen?
der tievel wær mir niht sô smæhe,
kæme er dar, dâ ich in sæhe,
sam des boesen boeser barn.
von der geburt enkumt uns frum noch êre.
die sich selben sô verswachent
und ir boesen boeser machent,
ân erben müezen sî vervarn,
daz tugendelôser hêrren iht werde mêre,
daz solt dû, hêrre got, bewarn.
die veter hânt ir kint erzogen,
dar an si beide sint betrogen,
si brechent dicke salomônes lêre.
der sprichet, swer den besmen spar,
daz der den sun versûme gar.
des sint si ungebachen und âne êre.
hie vor dô was diu welt sô schoene,
nû ist si worden alsô hoene.
des enwas niht wîlent ê:
die jungen hânt die alten sô verdrungen
und spottent alse dar der alten.
ez wirt iu selben noch behalten,
beitent, unz iuwer jugent zergê:
swaz ir nû tuont, daz rechent iuwer jungen.
daz weiz ich wol, und weiz noch mê.
wer zieret nû der êren sal?
der jungen ritter zuht ist smal,
sô pflegent die knehte gar unhövescher dinge
mit worten und mit werken ouch.
swer zühte hât, der ist ir gouch.
nemet war, wie gar unfuoge für sich dringe.
hie vor dô berte man die jungen,
die dâ pflâgen vrecher zungen.
nû ist ez ir werdekeit.
si schallent unde scheltent reine frowen.
wê ir hiuten und ir hâren,
die niht kunnen frô gebâren
sunder wîbe herzeleit!
dâ mac man sünde bî der schande schowen,
die maniger ûf sich selben leit.
mit sælden müeze ich hiute ûf stên,
got hêrre, in dîner huote gên
und rîten, swar ich in dem lande kêre.
krist hêrre, lâze an mir werden schîn
die grôzen kraft der güete dîn
und pflige mîn wol dur dîner muoter êre,
als ir der heilig engel pflæge
und dîn, dô dû in der krippen læge,
junger mensch und alter got,
demüetic vor dem esel und vor dem rinde,
und doch mit sælderîcher huote
pflac dîn gabrîêl der guote
wol mit triuwen sunder spot,
als pflige ouch mîn, daz an mir iht erwinde
daz dîn vil götelîch gebot.
der hof ze wiene sprach ze mir:
< walther, ich solte lieben dir,
nû leide ich dir, daz müeze got erbarmen.
mîn wirde diu was wîlent grôz,
dô lebte niender mîn genôz
wan künic artûses hof, sô wê mir armen!
wâ nû ritter unde frowen,
die man bî mir solte schowen?
seht, wie jâmerlîch ich stê!
mîn dach ist fûl, sô rîsent mîne wende.
mich enminnet nieman leider.
golt, silber, ros und dar zuo kleider,
die gap ich unde hât ouch mê.
nûn hab ich weder schappel noch gebende
noch frowen zeinem tanze, owê!>
künic constantîn der gap sô vil,
als ich ez iu bescheiden wil,
dem stuol ze rôme, sper, kriuze und krône.
zehant der engel lûte schrê:
< owê, owê, zem dritten wê!
ez stuont diu kristenheit mit zühten schône,
der ist ein gift nû gevallen,
ir honec ist worden zeiner gallen.
daz wirt der werlte her nâch vil leit.>
alle fürsten lebent nû mit êren,
wan der hoehste ist geswachet,
daz hât der pfaffen wal gemachet.
daz sî dir, süezer got, gekleit.
die pfaffen wellent leien reht verkêren.
der engel hât uns wâr geseit.
ob ieman spreche, der nû lebe,
daz er gesæhe ie groezer gebe,
als wir ze wiene dur êre haben enpfangen?
man sach den jungen fürsten geben,
als er niht lenger wölte leben.
dô wart mit guote wunders vil begangen.
man gap dâ niht bî drîzec pfunden,
wan silber, als ez wære funden,
gap man hin und rîche wât.
ouch hiez der fürste durch der gernden hulde
die stelle von den märhen læren.
ors, als ob ez lember wæren,
vil maniger dan gefüeret hât.
ez engalt dâ nieman sîner alten schulde:
daz was ein minneklîcher rât.
ich hoere des die wîsen jehen,
daz ein gerihte sul geschehen,
daz nie keinz wart alsô nie sô strenge.
der rihtær sprichet sâ zehant:
< gilt âne borg und âne phant.>
dâ wirt des mannes rât vil kurz und enge.
daz hilf mir, vrowe, hie besorgen,
sît daz dort nieman wil borgen,
dur die hoesten vröide dîn,
die dir der heilige engel ze ôren brâhte,
dô er dir ze tragende kunte
dâ von sich dîn vröide erzunte
und unser werndez heil sol sîn.
der dir der vröide von alrêrste gedâhte,
des trôst sî an dem ende mîn.
könig - friedrichs - ton
vil wol gelopter got, wie selten ich dich prîse,
sît ich von dir beide wort hân unde wîse.
wie getar ich sô gevreveln under dîme rîse?
ich entuon diu rehten werk, ich enhân die wâren minne
ze mînem ebenkristen, hêrre vater, noch ze dir.
sô holt enwart ich ir dekeinem nie sô mir.
vrône krist, vater und sun, dîn geist berihte mîne sinne.
wie solde ich den geminnen, der mir übel tuot?
mir muoz der iemer lieber sîn, der mir ist guot.
vergip mir anders mîne schulde, ich wil noch haben den muot.
ich hân hern otten triuwe, er welle mich noch rîchen.
wie genam aber er mîn dienest ie sô trügelîchen?
ald waz bestêt ze lônenne des künic friderîchen?
mîn forderunge ist ûf in kleiner danne ein bône,
ez ensî sô vil, ob er der alten sprüche wære frô.
ein vater lêrte wîlent sînen sun alsô:
< sun, diene manne boestem, daz dir manne beste lône.>
hêr otte, ich binz der sun, ir sît der boeste man,
wand ich sô rehte boesen hêrren nie gewan.
hêr künic, sît ir der beste, sît iu got des lônes gan.
ich wolte hêrn otten milte nâch der lenge mezzen,
dô hât ich mich an der mâze ein teil vergezzen;
wær er sô milt sô lanc, er hete tugende vil besezzen.
vil schiere maz ich abe den lîp nâch sîner êre,
dô wart er vil gar ze kurz als ein verschrôten werk,
miltes muotes minre vil danne ein getwerc,
und ist doch von den jâren, daz er niht wahset mêre.
dô ich dem künige brâhte daz mez, wie er ûf schôz!
sîn junger lîp wart beide michel unde grôz.
nû seht, waz er noch wahse: erst ietze über in wol risen gnôz.
der künic, mîn hêrre, lêch mir gelt ze drîzec marken,
des enkan ich niht gesliezen in den arken,
noch geschiffen ûf daz mêr in kieln noch in barken.
der nam ist grôz, der nutz ist aber in solher mâze,
daz ich in niht begrîfen mac, gehoeren noch gesehen.
wes sol ich danne in arken oder in barken jehen?
nû râte ein ieglich friunt, ob ich ez halte oder ob ichz lâze.
der pfaffen disputieren ist mir gar ein wiht;
si prüevent in den arken niht, dâ ensî ouch iht.
nû prüeven hin, nû prüeven her, sône habe ich drinne niht.
durchsüezet und geblüemet sint die reinen frowen,
ez wart nie niht sô wunnekliches an ze schowen
in lüften noch ûf erde noch in allen grüenen ouwen.
liljen unde rôsen, bluomen, swâ die liuhten
in meien touwen durch daz gras, und kleiner vogelîn sanc,
daz ist gegen solher wunnebernden fröide kranc,
swâ man ein schoene frowen siht; daz kan trüeben muot erfiuhten
und leschet allez trûren an der selben stunt,
sô lieblîch lachet in liebe ir süezer rôter munt,
und strâle ûz spilnden ougen schiezent in mannes herzen grunt.
vil süeziu frowe hôhgelopt mit reiner güete,
dîn kiuscher lîp gît wünneberndez hôhgemüete,
dîn munt ist roeter danne ein liehte rôse in touwes blüete.
got hât gehoehet und gehêret reine frowen,
daz man in wol sprechen sol und dienen zaller zît.
der werlde hort mit wunneklichen vreuden lît
an in, ir lop ist lûter unde clâr, man sol sie schowen.
für trûren und für ungemüete ist niht sô guot,
als an ze sehen ein schoene frowe wol gemuot,
swenne sî ûz herzen grunde ir friunde ein lieblich lachen tuot.
von rôme voget, von pülle künic, lât iuch erbarmen,
daz man bî rîcher kunst mich lât alsus armen.
gerne wolde ich, möhte ez sîn, bî eigenem fiur erwarmen.
ahî, wie ich danne sunge von den vogellînen,
von der heide und von den bluomen, als ich wîlent sanc!
swelch schoene wîp mir gæbe danne ir habedanc,
der lieze ich liljen unde rôsen ûz ir wengel schînen.
kume ich spâte und rîte fruo, gast, wê dir, wê!
sô mac der wirt wol singen von dem grüenen klê.
die nôt bedenkent, milter künic, daz iuwer nôt zergê!
herzoge ûz oesterrîche, ez ist iu wol ergangen
und alsô schône, daz uns muoz nâch iu belangen.
sît gewis, swenne ir uns komet, ir werdent hôch enpfangen.
ir sît wol wert, daz wir die gloggen gên iu liuten,
dringen unde schouwen, als ein wunder komen sî.
ir komet uns beide sünden unde schanden vrî,
des suln wir man iuch loben, und die frowen suln iuch triuten.
diz liehte lop wol füeget heime unz ûf daz ort;
sît uns hie biderbe für daz ungefüegte wort,
daz ieman spreche, ir soldet sîn beliben mit êren dort.
er schalk, in swelchem leben er sî, der dankes triege
unde sînen hêrren lêre, daz er liege!
erlamen müezen im diu bein, als er sich zuo dem râte biege!
sî aber er sô hêr, daz er dâ zuo sitze,
sô wünsche ich, daz sîn ungetriuwe zunge müeze erlamen.
die selben machent uns die biderben âne schamen.
sol liegen witze sîn, sô pflegent si tugendelôser witze.
möhten sie in râten, daz si liezen in irme kragen
ir valsche gelübde oder nâch gelübde niht versagen?
si solten geben, ê dem lobe der kalc würde abe getragen.
ich hân mîn lêhen, al die werlt, ich hân mîn lêhen!
nû enfürhte ich niht den hornunc an die zêhen
und wil alle boese hêrren dester minre vlêhen.
der edel künic, der milte künic hât mich berâten,
daz ich den sumer luft und in dem winter hitze hân.
mînen nâhgebûren dunke ich verre baz getân;
si sehent mich niht mêr an in butzen wîs, als si wîlent tâten.
ich bin ze lange arn gewesen ân mînen danc,
ich was sô volle scheltens, daz mîn âten stanc,
daz hât der künic gemachet reine und dar zuo mînen sanc.
ir fürsten, die des küniges gerne wæren âne,
die volgen mîme râte; ich enrâte in niht nâch wâne.
welt ir, ich schicke in tûsent mîle und dannoch mê für trâne.
der helt wil kristes reise varn; swer in des irret,
der hât wider got und al die kristenheit getân.
ir vîende, ir sult in sîne strâze varn lân.
waz ob er hie heime iu niemer mê niht gewirret?
belîbe er dort, des got niht gebe, sô lachent ir;
kome er uns friunden wider hein, sô lachen wir.
der mære warten beidenthalp, und hânt den rât von mir.
got weiz wol, mîn lop wære iemer hovestæte,
dâ man eteswenne lobelîche tæte
mit gebærde, mit gewisser rede, mit ræte.
mich griulet, sô mich lachent an die lechelære,
den diu zunge honeget und daz herze gallen hât.
friundes lachen sol sîn âne missetât,
süeze als der âbentrôt, der kündet lûter mære.
nû tuo mir lachelîche oder lache aber anderswâ.
swes munt mich triegen wil, der habe sîn lachen dâ,
von dem næme ich ein wârez nein für zwei gelogeniu jâ.
die wîsen râtent, swer ze himelrîche welle,
daz er vil wol bewarte unde ouch bestelle
den wec, daz iemen dar ûffe habe, der in her wider velle.
ein æchter heizet mort, der schât der strâze sêre;
dâ bî vert einer in starken bennen, der ist geheizen brant;
sô sprechent sie einem wuocher, der hât gar geschant
die selben strâze. dannoch ist der wegewerender mêre:
nît unde haz die hânt sich ûf den wec geleit
und diu verschampt unmâze gîtekeit.
dannoch sô rennet maniger für, des ich niht hân geseit.
ich trunke gerne, dâ man bî der mâze schenket
unde der unmâze niemen iht gedenket,
sît sî den man an lîb, an guot und an den êren krenket.
si schât ouch an der sêle, hoere ich jehen die wîsen.
des möht ein ieglich man von sînem wirte wol enbern.
liez er sich volleclîche bî der mâze wern,
sô möhte ime gelücke, heil und sælde und êre ûf rîsen.
diu mâze wart den liuten darumbe ûf geleit,
daz man si ebene mæze und trüege, ist mir geseit.
nû hab er dank, der si ebene mezze und der si ebene treit.
er hât niht wol getrunken, der sich übertrinket.
wie zimet einem biderben man, daz diu zunge hinket
von wîne? ich wæne, er houbetsünde und schande zuo im winket.
im zæme baz, möhte er gebrûchen sîne füeze,
daz er âne helfe bî den liuten möhte stân.
swie sanfte man in trüege, er möhte lieber gân.
sus trinke ein iegeslîcher man, daz er den durst gebüeze;
daz tuot er âne houbetsünde und âne spot.
swelch man getrinket, daz er sich noch got
erkennet, sô hât er gebrochen ime sîn hôch gebot.
sît got ein rehter rihter heizet an den buochen,
der solt ûz sîner milte des geruochen,
daz er die gar getriuwen ûz den valschen hieze suochen.
joch meine ich hie, sie werdent dort vil gar gesundert;
doch sæhe ich an ir etteslîchem gerne ein schanden mâl.
der sich dem man windet ûz der hant reht als ein âl,
owê, daz got niht zorneclîchen sêre an deme wundert!
swer sant mir var von hûse, der var ouch mit mir hein.
des mannes muot sol veste sîn als ein stein,
ûf triuwe sleht unde eben als ein vil wol gemahter zein.
swâ nû zuo hove dienet der hêrre sîme knechte
unde swâ der valke vor dem raben stêt zuo rechte,
dâ spürt man offenlîch unart, unadel unde ungeslechte.
dû werde ritterschaft, dîn dinc stêt jâmerlîche,
swâ der sester vor dem schilde hin zuo hove vert.
vrou ere, dâ sint iuwer snellen sprünge erwert.
wol ûf mit mir, und vare wir dâ heim in osterrîche!
dâ vinde wir den vürsten wert, der ist iu holt,
wolt ir mich dâ zuo hove leiten, alsô ir solt,
sô wirt gehôhet wol dîn name von mir, werder liupolt.
swelich man sich gerne vrîjen wil von boeser sache,
dem rât ich, daz er sîne tugent wol bewache
und vlie ouch die gesezzen sîn under schanden dache.
weiz got, tuot er des niht, sô mac im misselingen
an êren unde an wirdicheit. swelich man gerne êre hât,
der sol sich machen vrî von aller missetât
...
er ist zuo der werlde ein sælic man, den sô sîn muot
getiuret hât, daz er daz beste gerne tuot
und sich der schanden hât bewegen: der mac wol heizen guot.
swer sich des stæten friundes durch übermuot behêret
und er den sînen durch des frömden êre unêret,
der möhte ersehen, wurde er von sînem hoehern ouch gesêret,
daz diu gehalsen friuntschaft sich vil lîhte entrande,
swenne er sich lîbes unde guotes solde umb in bewegen.
wir hân vereischet, die der wenke hânt gepflegen,
daz sî der kumber wider ûf die erborne friunde wande.
daz sol nâch gotes lêhen dicke noch geschehen.
ouch hôrte ich die liute des mit volge jehen,
gewissen friunt, versuohte swert sul man ze noeten sehen.
ich wil niht mê den ougen volgen noch den sinnen.
diu rieten mir an zwei, daz ich diu solde minnen,
diu wâren âne valsch geworht beidiu ûzen und och innen.
dâ wart ein wênec in geleit, daz was niht stæte,
des vielten sich ir egge, dô si solten hân gesniten.
und wære eht niht wan daz alleine drinne vermiten,
sô wæren si allenthalben alse ganz an ir getæte,
daz sich ein iegeslîcher mohte lâzen dran.
owê, daz ich der trüge ie kunde an in gewan!
wie übel ich mich des schaden fröuwe und in des lasters gan!
der welte vogt, des himels künig, ich lob iuch gerne,
daz ir mich hânt erlân, daz ich niht lerne,
als dirre und der an vrömder stat mit sînem gesange scherne.
mîn meister claget sô sêre von der vogelweide,
in twinge diz, in twinge daz, daz mich noch nie getwanc.
daz machet, daz ich mich sô kûme von dem mînem scheide,
mir geben danne hôhe herren und ein schoenez wîp ir habedanc.
sus rîte ich spâte und kume doch hein; mir ist niht ze wê
und singe ouch von der heide und von deme grüenen clê.
daz stætent ir mir, milter got, daz ez mir iht zergê. unmutston, zweiter ottenton
ich hân gemerket von der seine unz an die muore,
von dem pfâde unz an die trabe erkenne ich ir aller fuore.
diu meiste menige enruochet, wie sî erwirbet guot.
sol ichz alsô gewinnen, sô gâ slâfen, hôher muot.
guot was ie genæme, iedoch sô gie diu êre
vor dem guote. nû ist daz guot sô hêre,
daz ez gewalteklîche vor ir zuo den frowen gât,
mit den fürsten zuo dem künige an ir rât.
sô wê dir, guot, wie roemisch rîche stât!
dû bist niht guot, dû habest dich an die schande ein teil ze sêre.
< sît willekomen, herre wirt>, dem gruoze muoz ich swîgen,
< sît willekomen, herre gast>, sô muoz ich sprechen oder nîgen.
wirt unde heim sint zwêne unschamelîche namen,
gast unde herberge muoz man sich dicke schamen.
noch müeze ich geleben, daz ich den gast ouch grüeze,
sô daz er mir dem wirte danken müeze.
< sît hînaht hie, sît morgen dort>, waz gougelfuore ist daz!
< ich bin hein> oder< ich wil hein>, daz troestet baz.
gast unde schâch kumt selten âne haz.
herre, büezet mir des gastes, daz iu got des schâches büeze.
in nomine domini, ich wil beginnen, sprechent âmen,
daz ist guot für ungelücke und für des tiufels sâmen;
daz ich gesingen müeze in dirre wîse alsô,
swer höveschen sanc und fröide stoere, daz der werde unfrô.
ich hân wol und hovelîchen her gesungen,
mit der hövescheit bin ich nû verdrungen,
daz die unhöveschen nû ze hove genæmer sint danne ich.
daz mich êren solde, daz unêret mich.
herzoge ûz oesterrîch, fürste, nû sprich!
dûne wendest michs alleine, sô verkêre ich mîne zungen.
nû wil ich mich des scharpfen sanges ouch genieten,
dâ ich ie mit vorhten bat, dâ wil ich nû gebieten.
ich sihe wol, daz man hêrren guot und wîbes gruoz
gewalteklîch und ungezogenlîch erwerben muoz.
singe ich mînen höveschen sanc, sô klagent siz stollen.
dêswâr ich gewinne ouch lîhte knollen,
sît sî die schalkheit wellen, ich gemache in vollen kragen.
ze oesterrîch lernde ich singen unde sagen,
dâ wil ich mich alrêrst beklagen.
vinde ich an liupolt höveschen trôst, sô ist mir mîn muot entswollen.
ich hân des kerndæres gâbe dicke enpfangen.
wil er dur ein vermissen bieten mir alsô diu wangen?
er wænet lîhte, daz ich zürne: nein ich niht!
im ist geschehen, daz noch vil manigem milten man geschiht.
was mir lîhte leide, dô was im noch leider,
dô er hâte mir geschaffen kleider,
daz man mir niht engap, dar umbe zürne er anderswâ.
ich weiz wol, swer willeklîche sprichet jâ,
der gæbe ouch gerne, und wære ez danne dâ.
dirre zorn ist ân alle schulde weizgot unser beider.
ich enweiz, wem ich gelîchen muoz die hovebellen,
wan den miusen, die sich selbe meldent, tragent si schellen,
des lekers< hêr> der miuse klanc. kumet si ûz ir klûs,
sô schrîen wir vil lîht:< ein schalc, ein schalc! ein mûz, ein mûz!>
edel kerndenære, ich sol dir klagen sêre,
milter fürste, marterer umb êre,
ine weiz, wer mir in dînem hove verkêret mînen sanc.
lâze ichz niht dur dich und ist er niht ze kranc,
ich swinge im alsô swinden widerswanc.
vrâge, waz ich habe gesungen, und ervar uns, werz verkêre.
der stuol ze rôme ist nû alrêst berihtet rehte,
als hie vor bî einem zouberære gêrbrehte.
der selbe gap ze valle niht wan sîn eines leben:
sô will sich dirre und alle kristenheit ze valle geben.
alle zungen suln ze gote schrîen wâfen
und rüefen im, wie lange er welle slâfen.
si widerwürkent sîniu werc und felschent sîniu wort.
sîn kamerære stilt im sînen himelhort,
sîn süener mordet hie und roubet dort.
sîn hirte ist ein wolf worden under sînen schâfen.
ahî, wie kristenlîche nû der bâbest lachet,
swanne er sînen walhen seit:< ich hânz alsô gemachet!>
daz er dâ seit, des solt er niemer hân gedâht.
er gihet:< ich hân zwêne allamân under eine krône brâht,
daz sî daz rîche sulen stoeren unde wasten.
ie dar under vüllen wir die kasten.
ich hân si an mînen stoc gemenet, ir guot ist allez mîn.
ir tiutschez silber vert in mînen welschen schrîn.
ir pfaffen, ezzent hüenr und trinkent wîn,
unde lânt die tiutschen leien magern unde vasten.>
sagent an, hêr stoc, hât iuch der bâbest her gesendet,
daz ir in rîchet und uns tiutschen ermet unde pfendet?
swenne im diu volle mâze kumt ze latrân,
sô tuot er einen argen list, als er ê hât getân.
er seit uns danne, wie daz rîche stê verwarren,
unz in erfüllent aber alle pfarren.
ich wæne, des silbers wênic kumet ze helfe in gotes lant,
grôzen hort zerteilet selten pfaffen hant.
hêr stoc, ir sît ûf schaden her gesant,
daz ir ûz tiutschen liuten suochent toerinne unde narren.
herzoge ûz ostrîche, lâ mich bî den liuten,
wünsche mir ze velde, niht ze walde, ich enkan niht riuten.
si sehent mich bî in gerne, alsô tuon ich sie.
dû wünschest underwîlent bidermanne, dû enweist niht wie.
wünsches dû mir von in, sô tuost dû mir leide.
vil sælic sî der walt, dar zuo die heide!
diu müeze dir vil wol gezemen! wie hâst dû nû getân,
sît ich dir an dîn gemach gewünschet hân,
und dû mir an mîn ungemach? lâ stân!
wis dû von in, lâ mich bî in, sô leben wir sanfte beide.
dô liupolt spart ûf gotes vart, ûf künftige êre,
si behielten alle samt, si volgeten sîner lêre;
si zuhten ûf, alsam si niht getorsten geben.
daz was billich, wan sol iemer nâch dem hove leben.
daz sîn an der milte niht überhoehen wolten,
wol in des! si tâten, als si solten.
die helde ûz oesterrîche heten ie gehoveten muot.
si behielten durch sîn êre, daz was guot.
nû geben durch sîn êre, als er nû tuot.
sin leben nâch dem hove nû, sô ist einiu zuht bescholten.
ir bischofe und ir edelen pfaffen, ir sît verleitet.
seht, wie iuch der bâbest mit des tievels stricken seitet.
saget ir uns, daz er sant pêters slüzzel habe,
sô saget, war umbe er sîne lêre von den buochen schabe.
daz man gotes gabe iht koufe oder verkoufe,
daz wart uns verboten bî der toufe.
nû lêretz in sîn swarzez buoch, daz im der hellemôr
hât gegeben, und ûz im liset sîniu rôr.
ir kardenâl, ir decket iuwern kôr.
unser alter frône, der stêt under einer übelen troufe.
swelh herze sich bî disen zîten niht verkêret,
sît daz der bâbest selbe dort den ungelouben mêret,
dâ wont ein sælic geist und gotes minne bî.
nû seht ir, waz der pfaffen werc und waz ir lêre sî.
e dô was ir lêre bî den werken reine,
nû sint si aber anders sô gemeine,
daz wirs unrehte würken sehen, unrehte hoeren sagen,
die uns guoter lêre bilde solten tragen.
des mugen wir tumbe leien wol verzagen.
ich wæn, aber mîn guoter clôsener clage und sêre weine.
die wîle ich drîe hove weiz sô lobelîcher manne,
sô ist mîn wîn gelesen unde sûset wol mîn pfanne.
der biderbe patriarche missewende vrî,
der ist ir einer, sô ist mîn höfscher trôst zehant dâ bî,
liupolt, zwir ein fürste, stîr und oesterrîche,
nieman lept, den ich zuo dem gelîche.
sîn lop ist niht ein lobelîn: er mac, er hât, er tuot.
sô ist sîn veter als der milte welf gemuot,
des lop was ganz, ez ist nâch tôde guot.
mir ist vil unnôt, daz ich dur handelunge iht verre strîche.
ich bin des milten lantgrâven ingesinde.
ez ist mîn site, daz man mich iemer bî den tiursten vinde.
die andern fürsten alle sint vil milte, iedoch
sô stæteclîchen niht. er was ez ê und ist ez noch.
dâ von kan er baz dan sie dermite gebâren.
er enwil dekeiner lûne vâren.
swer hiure schallet und ist hin ze jâre boese als ê,
des lop gruonet unde valwet sô der klê.
der dürnge bluome schînet dur den snê,
sumer und winter blüet sîn lop als in den ersten jâren.
an wîbe lobe stêt wol, daz man si heize schoene.
mannen stêt ez übel, ez ist ze weich und ofte hoene.
küene und milte, und daz er dâ zuo stæte sî,
sô ist er vil gar gelobt, den zwein stêt wol daz dritte bî.
wilz iu niht versmâhen, sô wil ichz iuch lêren,
wie wir loben suln und niht unêren.
ir müezet in die liute sehen, welt ir erkennen wol,
nieman ûzen nâch der varwe loben sol.
vil manic môre ist innen tugende vol.
wê, wie wîz der biderben herze sint, der si wil umbekêren!
wir clagen alle und wizzen doch niht, waz uns wirret,
daz uns der bâbest, unser vater, alsus hât verirret.
nû gât er uns doch harte vaterlîchen vor,
wir volgen im nâch und komen niemer fuoz ûz sînem spor.
nû merke, welt, waz mir dar an missevalle:
gîtset er, si gîtsent mit im alle,
liuget er, si liegent alle mit im sîne lüge,
und triuget er, si triegent mit im sîne trüge.
nû merkent, wer mir daz verkêren müge.
sus wirt der junge jûdas mit dem alten dort ze schalle.
diu cristenheit gelepte nie sô gar nâch wâne.
die sî dâ lêren solten, die sint guoter sinne âne.
es wær ze vil, und tæt ein tumber leie daz.
si sündent âne vorhte, dar umbe ist in got gehaz.
si wîsent uns zem himel, und varent sî zer helle,
si sprechent, swer ir worten volgen welle
und niht ir werken, der sî âne allen zwîvel dort genesen.
die pfaffen solten kiuscher danne die leien wesen.
an welen buochen hânt si daz erlesen,
daz sich sô maniger flîzet, wâ er ein schoenez wîp vervelle?
genuoge hêrren sint gelîch den gougelæren,
die behendeklîche kunnen triegen unde væren.
der sprichet:< sich her, waz ist under disem huote?
nû zucke in ûf!>, dâ stêt ein wilder valke in sînem muote.
< zucke ûf den huot!>, sô stêt ein stolzer pfâwe dar under.
< nû zucke in ûf!>, dâ stêt ein merwunder.
swie dicke daz geschiht, sô ist ez ze jungest niht wan ein krâ.
friunt, ich erkenne ouch daz, hâhâ, hâhâ, hâhâ.
hab dîn valschen gougelbühsen dâ,
wær ich dir ebenstarc, ich slüeges an daz houbet dîn.
dîn valewische stiubet in die ougen mîn,
ich wil niht mêre dîn blâsgeselle sîn,
dûn wellest mîn baz hüeten vor sô trügelîchem kunder.
er ist ein wol gefriunder man, als diu welt nû stât,
der under zwênzic mâgen einen guoten friunt getriuwen hât:
der hete man hie vor wol under fünfen funden drî.
sô wê dir, welt, dû hâst sô manigen wandelbernden site:
er armet an sêle, der dir volget unze an sîn ende mite
und der dir aller dîner vuore stât mit willen bî.
wir clagen, daz die alten sterbent und erstorben sint.
wir mähten balde clagen von schulden ein ander nôt,
daz triuwe, zuht und êre ist in der welte tôt:
die liute lâzent erben, dise drî sint âne kint.
uns hât der winter geschadet über al:
heide unde walt sint beide nû val,
dâ manic stimme vil suoze inne hal.
sæhe ich die megede an der strâze den bal
werfen, sô kæme uns der vogele schal.
möhte ich verslâfen des winters zît!
wache ich die wîle, sô hân ich sîn nît,
daz sîn gewalt ist sô breit und sô wît.
weiz got, er lât doch dem meien den strît,
sô lise ich bluomen, dâ rîfe nû lît.
wölt der winter schier zergân,
sô liez ich alle mîn sorge, die ich hân.
anders hât er mir niht getân,
wan daz er lenget den lieben wân,
mir sol ein freude in dem meien enstân.
ich wünsche, daz der winter zergê,
wan er enhât freude niht mê,
wan kalten wint, dar zuo regen und snê.
daz tuot den ougen unsanfte wê.
sælic sî grüene, loup unde clê!
swaz mir nû wirret, des wirt allez rât.
swie mir der muot bî der erden nû stât,
noch kumet, daz er in die sunnen gât.
tuot man, daz man mir gelobet hât,
owê, wie hôhe denne mîn herze stât!
< under der linden
an der heide,
dâ unser zweier bette was,
dâ mugent ir vinden
schône beide
gebrochen bluomen unde gras.
vor dem walde in einem tal,
tandaradei,
schône sanc diu nahtegal.
ich kam gegangen
zuo der ouwe,
dô was mîn friedel komen ê.
dâ wart ich enpfangen,
hêre frowe,
daz ich bin sælic iemer mê.
kuster mich? wol tûsentstunt,
tandaradei,
seht, wie rôt mir ist der munt.
dô hât er gemachet
alsô rîche
von bluomen eine bettestat.
des wirt noch gelachet
inneclîche,
kumt iemen an daz selbe pfat,
bî den rôsen er wol mac,
tandaradei,
merken, wâ mirz houbet lac.
daz er bî mir læge,
wessez iemen,
nun welle got, sô schamt ich mich.
wes er mit mir pflæge,
niemer niemen
bevinde daz, wan er und ich,
und ein kleinez vogellîn,
tandaradei,
daz mac wol getriuwe sîn.>
ich hân ir sô wol gesprochen,
daz si meneger in der welte lobet.
hât si daz an mir gerochen,
owê danne, sô hân ich getobet,
daz ich die getiuret hân
und mit lobe gekroenet,
diu mich wider hoenet.
frowe minne, daz sî iu getân.
frowe minne, ich clage iu mêre:
rihtent mir und rihtent über mich.
der ie streit umbe iuwer êre
wider unstæte liute, daz was ich.
in den dingen bin ich wunt;
ir hât mich geschozzen,
und gât sî genozzen,
ir ist sanfte, ich bin aber ungesunt.
frowe, lât mich des geniezen,
ich weiz wol, ir habt noch strâle mê.
mugent irs in ir herze schiezen,
daz ir werde mir gelîche wê?
ir sulent, edeliu künegîn,
iuwer wunden teilen
oder die mîne heilen.
solde ich eine alsus verschaffen sîn?
ich bin iuwer, frowe minne,
schiezzent dar, dâ man iu widerstê.
helfent, daz ich sie gewinne,
neinâ, frowe, daz sis iht engê!
lât mich iu daz ende sagen:
und engêt si uns beiden,
wir zwei sîn gescheiden.
wer solte iu danne iemer iht geklagen?
frowe minne, ir sult mir lônen
baz denne einem andern... man,
unde sult mîn... schônen
baz, wand ich iu baz gedienet han.
waz sol iu der niuwe site,
daz ir manigen hêret,
der iuch wider unêret?
da verderbet ir die besten mite.
ich bin als unschedelîchen frô,
daz man mir wol ze lebenne gan:
tougenlîche stât mîn herze hô.
waz touc zer welte ein rüemic man?
wê den selben, die sô menigen schoenen lîp
habent ze boesen mæren brâht!
wol mich, daz ichs hân gedâht!
ir sult si mîden, guotiu wîp.
ich wil guotes mannes werdekeit
vil gerne hoeren unde sagen.
swer mir anders tuot, daz ist mir leit.
ich wilz ouch allez niht vertragen.
rüemære unde lügenære, swâ die sîn,
den verbiute ich mînen sanc,
und ist âne mînen danc,
obs alsô vil geniezen mîn.
maniger trûret, dem doch liep beschiht,
ich hân aber iemer hôhen muot,
und enhabe doch herzeliebes niht.
daz ist mir alsô lîhte guot.
herzeliebes, swaz ich des noch ie gesach,
dâ was herzeleit mir bî.
liezen mich gedanke frî,
sone wiste ich niht umb ungemach.
als ich mit gedanken irre var,
sô wil mir meniger sprechen zuo.
sô swîge ich und lâze in reden dar.,
waz wil er anders daz ich tuo?
hete ich ougen oder ôren danne dâ,
sô kunde ich die rede verstân.
swenne ich ir beider niht enhân,
sone kan ich nein, sone kan ich jâ.
ich bin einer, der nie halben tac,
mit ganzen fröiden hât vertriben.
swaz ich fröiden ie dâ her gepflac,
der bin ich eine hie beliben.
nieman kan hie fröide vinden, si zergê
sam der liehten bluomen schîn.
dâ von sol daz herze mîn
niht senen nâch valschen fröiden mê.
wil aber ieman wesen vrô,
daz wir in den sorgen iemer niene leben?
wê, wie tuont die jungen sô,
die von vröiden solten in den lüften sweben.
ichn weiz anders, wem ichz wîzen sol,
wan den rîchen wîz ichz und den jungen.
die sint unbetwungen,
des stêt in trûren übel unde stüende in vröide wol.
wie diu sælde kleiden kan,
daz si mir gît kumber unde hôhen muot.
sô gîts einem rîchen man
ungemüet: owê, waz sol deme selben guot?
vrouwe sælde, wie sie sich vergaz,
daz si mir sîn guot ze mînem muote
niene schriet, diu vil guote!
mîn kumber stüende im dort bî sînen sorgen baz.
swer verholne swære trage,
der gedenke an guote wîp, er wirt erlôst,
und gedenk an liehte tage.
die gedanke wâren ie mîn bester trôst.
in den vinstern tagen sô lîd ich nôt,
wan daz ich mich richte nâch der heide,
diu sich schamt vor leide,
sô si den walt siht gruonen, sô wirts iemer rôt.
vrouwe, als ich gedenk an dich,
waz dîn reiner lîp erwelter tugende pfliget,
sô lâ stên, du rüerest mich
an mîn herze enmitten, dâ diu liebe liget.
liep und lieber, desne mein ich niht,
ez ist aller liebest, daz ich meine.
dû bist mir alleine
vor allem liebe, vrouwe, swaz joch mir geschiht.
ich hoere iu sô vil tugende jehen,
daz iu mîn dienest iemer ist bereit.
enhæt ich iuwer niht gesehen,
daz schadete mir an mîner werdecheit.
ich wil immer deste tiurer sîn
und bite iuch, vrouwe,
daz ir iuch underwindet mîn.
ich lebete gerne, kunde ich leben,
mîn wille ist guot, nû bin ich tump:
nu sult ir mir die mâze geben.
< kunde ich die mâze als ichne kan,
sô wære ich zer werlde ein sælic wîp.
ir tuot als ein wol redender man,
daz ir sô hôhe tiuret mînen lîp.
ich bin vil tumber danne ir sît,
waz darumbe?
doch wil ich scheiden disen strît.
tuot alrest, des ich iuch bite,
und saget mir der manne muot,
sô lêre ich iuch der wîbe site.>
wir wellen, daz diu stætecheit
den guoten vrouwen rehte ein krône sî.
kunnen sie mit zühten sîn gemeit,
sô stêt vil wol die lilie der rôsen bî.
nû merket, wie der linden stê
der vogele singen,
dar under bluomen unde klê,
noch baz stêt vrouwen schoener gruoz.
ir minneclîcher redender munt
der machet, daz man in küssen muoz.
< ich sage iu, wer uns wol behaget:
der beide erkennet übel unde guot
und ie daz beste von uns saget,
dem sîn wir holt, ob erz mit triuwen tuot.
kan er dan ze rehte wesen vrô
unde ime gedenken
ze mâze nider unde hô,
der mac erwerben, des er gert.
welh wîp versaget im einen vadem?
guot man ist wol guoter sîden wert.>
ich lepte wol und âne nît,
wan durch der lügenære werdekeit.
daz wirt ein langer wernder strît.
ir liep muoz iemer sîn mîn herzeleit.
ez erbarmet mich vil sêre,
dazs als offenlîchen gânt
und nieman guotes unbeworren lânt.
unstæte, schande, sünde, unêre:
die râtent sie, swâ man sie hoeren wil.
owê, daz man sie niht vermîdet!
daz wirt noch maniger vrouwen schade
und hât verderbet hêrren vil.
mac ieman deste wîser sîn,
daz er an sîner rede vil liute hât,
daz ist an mir vil kleine schîn.
die werlt wol halbe gât an mînen rât,
und hât mich doch sô verirret,
daz ich iezuo lützel kan.
ez mac wol helfen einem anderen man,
ich merke wol, daz ez mir wirret,
und wil die vriunt erkennen iemer mê,
die guote mære niht verkêrent.
wil ieman lôser mit mir reden,
ine mac, mir tuot daz houbet wê.
noch dulde ich tougenlîchen haz
von eime worte, daz ich wîlent sprach.
waz denne al zürnent sie umbe daz?
ich wil nû jehen, alse ich dô jach:
ich sanc von der rehten minne,
daz si wære sünden vrî.
der valschen der gedâhte ich ouch dâ bî,
dô rieten mir die mîne sinne,
daz ich sie hieze unminne, daz tet ich.
nû vêhent mich ir undertânen.
sô helfe iu got, werde ich vertriben,
ir vrouwen, sô behaltet mich.
mîn vrouwe ist underwîlent hie,
sô guot ist siu, daz ich des wæne wol.
mîn herze enschiet von ir noch nie.
ist, daz ein minne die andern suochen sol,
sô wirt sie dicke ellende
mit gedanken als ich bin.
mîn lîp ist hie, bî ir sô wonet der sin.
erne wil von ir niht, daz ist ein ende.
nû wolte ich, daz er ir næme guote war
und mîn dar under niht vergæze.
waz hilfet, tuon ich die ougen zuo?
sô siht iedoch mîn herze dar.
die hêrren jehent, wan sul den frowen
wîzen, daz diu welt sô stê.
si sehent niht froelich ûf als ê,
si wellent alze nider schowen.
ich habe ouch die rede gehoeret:
si sprechent, daz in fröide stoeret,
si sîn mê danne halbe verzaget
beidiu lîbes unde guotes,
nieman helfe in hôhes muotes.
wer sol rihten? hie ist geklaget.
mîn frowe wil ze schedelîche
schimpfen, ich hab ûz gelobet.
si tumbet, obe si niht entobet,
jone wart ich lobes noch nie sô rîche:
torst ich vor den wandelbæren,
sô lobte ich die ze lobenne wæren,
dies enhaben deheinen muot.
ich engelobe si niemer alle,
swie ez den lôsen missevalle,
si enwerden alle guot.
ich weiz si, diu daz niht ennîdet,
daz man nennet reiniu wîp.
sô rehte reine sôst ir lîp,
daz sî der guoten lop wol lîdet.
er engap ir niht ze cleine,
der sî geschuof schoene unde reine.
der diu zwei zesemme slôz,
wie gevuoge er kunde sliezen!
er sold iemer bilde giezen,
der daz selbe bilde gôz.
sich crenkent frowen unde pfaffen,
daz si sich nicht scheiden lânt.
die den verschampten bî gestânt,
die wellent lîhte ouch mit in schaffen.
...
...
wê, daz zwên alse edele namen
mit den schamelôsen werbent!
sicherlîche si verderbent,
sîne wellens sich erschamen.
sô die bluomen ûz deme grase dringent,
same si lache gegen der spilden sunnen,
in einem meien an dem morgen vruo
und diu cleinen vogellîn wol singent
in ir besten wîse, die si kunnen,
waz wunne mac sich dâ genôzen zuo?
ez ist wol halb ein himelrîche.
suln wir sprechen, waz sich deme gelîche,
sô sage ich, waz mir dicke baz
in mînen ougen hât getân
und tæte ouch noch, gesæhe ich daz. swâ ein edeliu schoene frowe reine,
wol gecleit unde wol gebunden,
dur kurzewîle zuo vil liuten gât,
hovelîchen hôhgemuot, niht eine,
umbe sehende ein wênic under stunden,
alsam der sunne gegen den sternen stât, -
der meie bringe uns al sîn wunder,
waz ist dâ sô wunneclîches under
als ir vil minneclîcher lîp?
wir lâzen alle bluomen stân
und kapfen an daz werde wîp. nû wol dan, welt ir die wârheit schowen,
gên wir zuo des meien hôhgezîte!
der ist mit aller sîner krefte komen.
seht an in und seht an wirde frowen,
wederz dâ daz ander überstrîte.
daz bezzer teil, daz hân ich mir genomen.
owê, der mich dâ welen hieze,
daz ich daz eine dur daz ander lieze,
obe ich ze rehte danne kür?
hêr meie, ir müesent merze sîn,
ê ich mîne frowen dâ verlür. ich minne, sinne, lange zît:
versinne minne sich,
wie si schône lône mîner tage.
sô lône schône, dêst mîn strît,
vil kleine meine mich,
niene meine cleine mîne clage.
unde rihte selch unbilde,
daz ein sælic wîp
mich verderbet gar âne schulde.
zir gesihte wird ich wilde:
mich enhab ir lîp
fröide enterbet, noch ger ich ir hulde.
wære mære stæter man,
sô solte, wolte si mich an
eteswenne denne gerne sehen,
swenne ich gnuoge vuoge kunde spehen.
hie vor, dô man sô rehte minneclîchen warp,
dô wâren mîne sprüche fröiden rîche.
sît daz diu minneclîche minne alsô verdarp,
sît sanc och ich ein teil unminneclîche.
iemer als ez danne stât,
alsô sol man danne singen.
swenne unvuoge nû zergât,
sô sing aber von höfschen dingen.
noch kumt fröide und sanges tac:
wol ime, ders erbeiten mac!
derz gelouben wolte,
sô erkande ich wol die vuoge,
wenne unde wie man singen solte.
ich sanc hie vor den frowen umbe ir blôzen gruoz.
den nam ich wider mîme lobe ze lône.
swâ ich des geltes nû vergebene warten muoz,
dâ lobe ein ander, den si grüezen schône.
swâ ich niht erwerben kan
einen gruoz mit mîme sange,
dar wend ich vil hêrscher man
mînen nac oder ein mîn wange.
daz kît: mir ist umbe dich
rehte als dir ist umbe mich.
ich wil mîn lop kêren
an wîp, die danken kunnen:
waz hân ich von den überhêren?
ich sage iu, waz uns den gemeinen schaden tuot:
diu wîp gelîchent uns ein teil ze sêre,
daz wir in alsô liep sîn übel alse guot.
seht, daz gelîchen nimet uns vröide und êre.
schieden uns diu wîp als ê,
daz och si sich liezen scheiden,
daz gefrumt uns iemer mê,
mannen unde wîben beiden.
waz stêt übel, waz stêt wol,
ob man uns niht scheiden sol?
edeliu wîp, gedenket,
daz och die man waz kunnen:
gelîchens iuch, ir sît gekrenket.
wîp muoz iemer sîn der wîbe hôhste name,
und tiuret baz denne vrowe, als ich ez erkenne.
swâ nû deheiniu sî, diu sich ir wîpheit schame,
diu merke disen sanc und kiese denne.
under frowen sint unwîp,
under wîben sint si tiure.
wîbes name und wîbes lîp,
die sint beide vil gehiure.
swiez umbe alle frowen var,
wîp sint alle frowen gar.
zwîvellop, daz hoenet
alse under wîlen frowe:
wîp dêst ein lop, daz si alle kroenet.
zwô fuoge hân ich doch, swie ungefüege ich sî,
der hân ich mich von kinde her vereinet.
ich bin den frôn bescheidenlîcher fröide bî,
und lache ungerne, swâ man bî mir weinet.
durch die liute bin ich frô,
durch die liute wil ich sorgen.
ist mir anders danne alsô,
waz dar umbe? ich wil doch borgen.
swie si sint, sô wil ich sîn,
daz si niht verdrieze mîn.
manigem ist unmære,
swaz einem andern werre:
der sî ouch bî den liuten swære.
herzeliebez vrowelîn,
got gebe dir hiute und iemer guot!
kund ich baz gedenken dîn,
des het ich willeclîchen muot.
waz mac ich nû sagen mê,
wan daz dir nieman holder ist? owê, dâ von ist mir vil wê!
si verwîzent mir, daz ich
zuo nider wende mînen sanc.
daz si niht versinnent sich,
waz liebe sî, des haben undanc!
sie getraf diu liebe nie,
die dâ nâch dem guote und nâch der schoene minnent, wê, wie minnent die?
bî der schoene ist dicke haz,
zuo der schoene niemen sî ze gâch.
liep tuot dem herzen baz,
der liebe gêt diu schoene nâch.
liebe machet schoene wîp,
des mac diu schoene niht getuon, sine machet nimmer lieben lîp.
ich vertrage, als ich vertruoc
und als ich immer wil vertragen.
dû bist schoene und hâst genuoc,
waz mügen si mir dâ von gesagen?
swaz si sagen, ich bin dir holt
und nim dîn glesîn vingerlîn vür einer küneginne golt.
hâst dû triuwe und stætekeit,
sô bin ich dîn âne angest gar,
daz mir iemer herzeleit
mit dînem willen widervar.
hâst aber dû der zweier niht,
sô müezest dû mîn niemer werden, ôwê dan, ob daz geschiht!
bin ich dir unmære,
des enweiz ich niht: ich minne dich.
einez ist mir swære,
dû sihest bî mir hin und über mich.
daz solt dû vermîden,
ine mac niht erlîden
selke liebe ân grôzen schaden.
hilf mir tragen, ich bin ze vil geladen.
sol daz sîn dîn huote,
daz dîn ouge mich sô selten siht?
tuost dû daz ze guote,
sône wîze ich dir dar umbe niht.
sô mît mir daz houbet,
daz sî dir erloubet,
und sich nider an mînen fuoz,
sô dû baz enmügest: daz sî dîn gruoz.
swanne ichs alle schowe,
die mir suln von schulden wol behagen,
sô bist dûz mîn frowe.
daz mac ich wol âne rüemen sagen.
edel unde rîche
sint si sumelîche,
dar zuo tragent si hôhen muot:
lîhte sint si bezzer, dû bist guot.
frowe, dû versinne
dich, ob ich dir zihte mære sî.
eines friundes minne,
diu ist niht guot, dâ sî ein ander bî.
minne entouc niht eine,
si sol sîn gemeine,
sô gemeine, daz si gê
dur zwei herze und durch dekeinez mê.
sie beginnent alle,
mîner frouwen füeze nemen war.
mitten in dem schalle
sô sich, frouwe, ouch under wîlen dar.
umbe die merkære
lâ dir sîn unmære:
den griffe ich wol nâher baz.
daz versuoche alrêrst sô denne daz.
muget ir schouwen, waz dem meien
wunders ist beschert?
seht an pfaffen, seht an leien,
wie daz allez vert.
grôz ist sîn gewalt.
in weiz, ob er zouber kunne:
swar er vert in sîner wunne,
dân ist nieman alt.
uns wil schiere wol gelingen:
wir suln sîn gemeit,
tanzen, lachen unde singen
âne dörperheit.
wê, wer wære unfrô?
sît diu vogellîn alsô schône
singent in ir besten dône,
tuon wir ouch alsô!
wol dir, meie, wie dû scheidest
allez âne haz!
wie dû walt und ouwe kleidest
und die heide baz!
diu hât varwe mê.
< dû bist kurzer!> -< ich bin langer!>
alse strîtent si ûf dem anger,
bluomen unde klê.
rôter munt, wie dû dich swachest!
lâ dîn lachen sîn.
scham dich, daz dû mich an lachest
nâch dem schaden mîn.
ist daz wol getân?
owê sô verlorner stunde,
sol von minneklîchem munde
solhe unminne ergân!
daz mich, frowe, an fröiden irret,
daz ist iuwer lîp.
an iu iemer ez mir wirret,
ungenædic wîp!
wâ nemt ir den muot?
ir sît doch genâden rîche:
tuot ir mir ungenædeklîche,
sô sint ir niht guot.
scheident, frowe, mich von sorgen,
liebet mir die zît!
oder ich muoz an fröiden borgen.
daz ir sælic sît!
muget ir umbe sehen?
sich fröit al diu welt gemeine.
möhte mir von iu ein kleine
fröidelîn geschehen?
mîn frowe ist ein ungenædic wîp,
daz si an mir alsô harte missetuot.
nû brâht ich doch einen jungen lîp
in ir dienst und dar zuo hôhen muot.
owê, dô was mir sô wol.
wie ist daz nû verdorben!
waz hân ich erworben?
anders niht wan kumber, den ich dol.
ich gesach nie houbet baz gezogen,
in ir herze kunde ich nie gesehen.
ie dar under bin ich gar betrogen,
daz ist an den triuwen mir geschehen.
möht ich ir die sternen gar,
mânen unde sunnen
zeigene hân gewunnen,
daz wær ir, sô ich iemer wol gevar.
owê mîner wunneklicher tage!
waz ich der an ir versûmet hân,
daz ist iemer mînes herzen klage,
sol diu liebe an mir alsus zergân.
lîde ich nôt und arebeit,
die klage ich vil kleine.
mîne zît aleine,
hab ich die verlorn, daz ist mir leit.
ich gesach nie sus getâne site,
daz si ir besten friunden wære gram.
swer ir vîent ist, dem wil si mite
rûnen; daz guot ende nie genam.
ich weiz wol, wiez ende ergât:
vîent und friunt gemeine,
der gestêt si aleine,
sô si mich und jen unrehte hât.
mîner frowen darf niht wesen leit,
daz ich rîte und vrâge in frömediu lant
von den wîben, die mit werdekeit
lebent, der ist vil mengiu mir erkant,
und die schoene sint dâ zuo.
doch ist ir deheine
weder grôz noch kleine,
der versagen mir iemer wê getuo.
sie hât mir bescheiden manigen tac
und versûmet mîn vil schoene leben.
als ichs nû niht mê erlîden mac,
sô wil ich ir doch ein ende geben:
tuot sie mir genâde dâ,
sô diene ich mit êren,
sol aber ich mich kêren
von ir gar, sô tanze ich anderswâ.
aller worte kan sie niht wan ein,
daz hoere ich vil selten anderswâ.
maniger klaget, sîn vrouwe spreche nein,
sô klage ich, daz mîne sprichet jâ.
ine weiz, ob sie spotte mîn:
sine versaget mir nimmer,
sie gelobet mir immer.
< gerne> und< jâ>, daz müeze unsælic sîn.
si wunderwol gemachet wîp,
daz mir noch werde ir habedanc!
ich setze ir minneclîchen lîp
vil werde in mînen hôhen sanc.
gern ich in allen dienen sol,
doch habe ich mir dise ûz erkorn.
ein ander weiz die sînen wol,
die lobe er âne mînen zorn;
habe ime wîs und wort
mit mir gemeine: lobe ich hie, sô lobe er dort.
ir houbet ist sô wunnenrîch,
alse ez mîn himel welle sîn.
wem solde ez anders sîn gelîch?
ez hât doch himeleschen schîn.
dâ liuhtent zwêne sternen abe,
dâ müeze ich mich noch inne ersehen
- daz sî mirs alsô nâhe habe! -,
sô möhte ein wunder wol geschehen:
ich junge, und tuot si daz,
und wirt mir gernden siechen seneder sühte baz.
got hât ir wengel hôhen vlîz,
er streich sô tiure varwe dar,
sô reine rôt, sô reine wîz,
hie roeseloht, dort lilienvar.
obe ichz vor sünden tar gesagen,
sô sæhe ich si iemer gerner an
dan himel oder himelwagen.
owê, waz lob ich tumber man?
mache ich si mir ze hêr,
vil lîhte wirt mins mundes lop mîns herzen sêr.
si hât ein küssen, daz ist rôt,
gewünne ich daz für mînen munt,
sô stüent ich ûf ûz dirre nôt
und wære och iemer mê gesunt.
swâ sî daz an ir wengel leget,
dâ wær ich gerne nâhe bî.
ez smecket, sô manz iender reget,
alsam ez allez balsame sî.
daz sol si lîhen mir:
sô dicke sô si ez wider wil, sô gib ich ez ir.
ir kel, ir hende, ietweder fuoz,
daz ist ze wunsche wol getân.
obe ich dâ entzwischent loben muoz,
sô wæne ich mê beschowet hân.
ich hêt ungerne< decke blôz!>
gerüefet, dô ich si nacket sach.
si sach mîn niht, dô sî mich schôz;
daz stichet noch, als ez dô stach.
ich lobe die reinen stat,
dâ diu vil minneclîch ûz einem bade trat.
ich freudehelfelôser man,
war umbe mach ich menegen vrô,
der mir es niht gedanken kan?
owê, wie tuont die friunde sô?
jâ friunt! waz ich von friunden sage!
het ich dekeinen, der vernæme och mîne clage.
nû enhân ich friunt, nû enhân ich rât.
nû tuo mir, swie dû wellest, minneclîchiu minne,
sît nieman mîn genâde hât.
vil minneclîchiu minne, ich hân
verlorn von dir mînen sin.
dû wilt gewalteclîchen gân
in mînem herzen ûz und in.
wie kunde ich âne sin genesen?
dû wonest an sîner stat, dâ er inne solte wesen.
dû sendest in, dû weist wol war.
dâ mac er leider niht erwerben, frowe minne.
owê, dû soltest selbe dar!
gnâde, frowe minne! ich wil
dir umbe dise botschaft
gevüegen dînes willen vil.
wis wider mich nû tugenthaft.
ir herze ist rehter fröiden vol,
mit liuterlîcher reinekeit gezieret wol.
erdringest dû dâ dîne stat,
sô lâ mich in, daz wir si mit ein ander sprechen:
mir missegie, dô ichs eine bat.
gnædeclîchiu minne, lâ!
owê, wes tuost dû mir sô wê?
dû twingest hie, nû twinge och dâ,
und sich, wâ ez dir widerstê.
nû wil ich sehen, ob dû noch tügest.
dû endarft niht jehen, daz dû in ir herze enmügest!
ez wart nie sloz sô menecvalt,
daz eht dir widerstüende, diebe meisterinne.
tuon ûf! sist wider dich ze balt!
vrô sælde teilet umbe sich
und kêret mir den ruggen zuo.
nû enwil si niht erbarmen mich,
waz welt ir, daz ich des nû tuo?
si stêt ungerne gegen mir.
louf ich hin umbe, ich bin doch iemer hinder ir:
si wil mich niht an gesehen.
ich wolte, daz ir ougen an ir nacke stüenden:
sô müest ez âne ir danc geschehen.
wer gap dir, minne, den gewalt,
daz dû sô gewaltic bist?
dû twingest beide junc und alt,
dâ für kan nieman dekeinen list.
nû lobe ich got, sît dîniu bant
mich sulen twingen, daz ich sô rehte hân erkant,
wâ dienest werdeclîchen lît.
dâ von kum ich niemer, gnâde, frowe küniginne!
lâ mich dir leben mîne zît!
ir sult sprechen willekomen:
der iu mære bringet, daz bin ich.
allez, daz ir habt vernomen,
dêst gâr ein wint, nû vrâget mich.
ich wil aber miete.
wirt mîn lôn iht guot,
ich sage vil lîhte, daz iu sanfte tuot.
seht, waz man mir êren biete.
ich wil tiuschen vrowen sagen,
solchiu mære, daz si deste baz
al der welte suln behagen,
âne grôze miete tuon ich daz.
waz wolde ich ze lône?
si sint mir ze hêr.
sô bin ich gevüege und bitte si nihtes mêr,
wan daz si mich grüezen schône.
ich hân lande vil gesehen
unde nam der besten gerne war.
übel müeze mir geschehen,
künde ich ie mîn herze bringen dar,
daz ime wol gevallen
wolte fremeder site.
waz hulfe mich, obe ich unrehte strite?
tiuschiu zuht gât vor in allen.
von der elbe unz an den rîn
her wider unz an der unger lant,
dâ mügen wol die besten sîn,
die ich in der welte hân erkant.
kan ich rehte schowen
guot gelâz und lîp,
sem mir gôt, sô swüer ich wol, daz hie diu wîp
bezzer sint danne ander frowen.
tiusche man sint wol gezogen,
rehte als engel sint diu wîp getân.
swer si schiltet, derst gar betrogen:
ich enkan sîn anders niht verstân.
tugent und reine minne,
swer die suochen wil,
der sol komen in unser lant, dâ ist wunne vil.
lange müeze ich leben dar inne!
der ich vil gedienet hân,
unde iemer gerne dienen wil,
diu ist von mir vil unerlân.
iedoch sô tuot si leides mir sô vil.
si kan mir sêren
daz herze und den muot.
nû vergebez ir got, daz si an mir missetuot.
her nâch mac si sichs bekêren.
minne diu hât einen site:
daz si den vermîden wolde,
daz gezæme ir baz!
dâ beswært si manigen mite,
den si niht beswæren solde.
wê, wie zimt ir daz?
ir sint vier und zwênzec jâr
vil lieber, danne ir vierzec sîn,
und stellet sich vil übel, sihts iender grâwez hâr.
minne was mîn frowe gar,
daz ich wol wiste al ir tougen.
nû ist mir sô beschehen,
kumt ein junger ieze dar,
sô wirde ich mit twerhen ougen
schilhend an gesehen.
armez wîp, wes müet si sich?
weizgot, wan daz si liste pfliget
und tôren triuget, sî ist doch elter vil danne ich.
minne hât sich an genomen,
daz si gêt mit tôren umbe
springent als ein kint.
war sint al ir witze komen?
wes gedenket sî vil tumbe?
sî ist joch gar ze blint.
daz si ir rûschen niene lât,
und füere als ein bescheiden wîp!
si stôzet sich, daz ez mir an mîn herze gât.
minne sol daz nemen für guot,
underwîlent sô si ringet,
daz ich sitzen gê.
ich hân alsô hôhen muot
als einer, der vil hôhe springet,
wê, waz wil sis mê?
anders diene ich, swaz ich mac.
si besuoche, wâ die sechse sîn,
von mir hât si in der wochen ie den sibenden tac.
ich hân ir gedienet...
diu dâ heizzet frouwe minne,
daz iz immer clage
...
der gouch ist guoter sinne.
daz mich der sol verjage,
der mîn tôre solte sîn,
dâ wir zwêne werben umbe ein dinc!
daz dinc tuot fürder, nimmer müez ez werden mîn.
die zwîvelære sprechent, ez sî allez tôt,
ez lebe nû niemen, der iht singe.
mugen si doch erkennen die gemeinen nôt,
wie al diu welt mit sorgen ringe.
kumt sanges tac, man gehoeret singen unde sagen:
man kan noch wunder.
ich hôrte ein kleinez vogellîn daz selbe klagen,
daz tet sich under:
< ich singe niht, ez welle tagen>.
ich wânde, daz si wære missewende frî,
nû sagent si mir ein ander mære.
si jehent, daz niht lebendiges âne wandel sî,
sô ist ouch mîn frowe wandelbære.
ich kan aber niht erkennen, waz ir missestê,
wan ein vil kleine:
si schadet ir vîende niht, und tuot ir friunden wê.
lât sî daz eine,
swie vil ich suoche, ich vinde niht mê.
der alse guotes wîbes gert, als ich dâ ger,
wie vil der tugende haben solde!
nûn hab ich leider niht, dâ mite ich sî gewer,
wan ob si ein wênic nemen wolde.
zwô tugende hab ich, der si wîlent nâmen war,
schame unde triuwe.
die schadent nû beide sêre. nû schaden alsô dar!
ich bin niht niuwe:
dem ich dâ gan, dem gan ich gar.
die lôsen scheltent guoten wîben mînen sanc,
und jehent, daz ich ir übel gedenke.
nû pflihten alle wider mich und haben danc,
er sî ein zage, der dâ wenke!
ob tiutschen wîben ieman ie gespræche baz?
wan daz ich scheide
die guoten und die boesen, seht, daz ist ir haz.
lobte ich die beide
gelîche wol, wie stüende daz?
ich bin iu eines dinges holt, haz unde nît,
sô man iuch ûz ze boten sendet,
daz ir sô gerne bî den biderben liuten sît
und daz ir iuwern hêrren schendet.
ir spehere, sô ir nieman stæten muget erspehen,
den ir verkêret,
sô hebt iuch hein in iuwer hûs, ez muoz geschehen,
daz ir unêret
verlogenen munt und twerhez sehen.
ich hân iu geseit, waz ir missestât:
zwei wandel hân ich iu genennet.
nû sult ir ouch vernemen, waz si tugende hât,
der sint ouch zwô, daz ir si erkennet.
ich seit iu gerne tûsent: irn ist niht mê dâ,
wan schoene und êre.
die hât si beide volleklîche. hât si? jâ!
waz wil si mêre?
hie ist gelobt, lobe anderswâ!
wie sol man gewarten dir,
welt, wilt dû alsô winden dich?
wænest dich entwinden mir?
nein, ich kan ouch winden mich.
dû wilt sêre gâhen,
und ist ouch unnâhen,
daz ich dir noch sül versmâhen.
dû hâst lieber dinge vil,
der mir einez werden sol.
welt, wie ich daz verdienen wil!
doch solt dû gedenken wol,
obe ich ie getræte
fuoz von mîner stæte,
sît dû mich dir dienen bæte.
welt, dû solt niht umbe daz
zürnen, daz ich lônes man.
troeste mich ein wênic baz,
sich mich minneclîchen an.
dû maht mich wol pfenden
und mîn heil erwenden:
daz stêt, vrowe, in dînen henden.
ich enweiz, wie dîn wille stê
wider mich; der mîne ist guot
wider dich. waz wilt dû mê,
welt, von mir wan hôhen muot?
wilt dû bezzer wunne,
danne man dir gunne
vröide und der gehelfen kunne?
welt, tuo mê des ich dich bitte,
volge wîser liute tugent!
dû verderbest dich dâ mitte,
wilt dû minnen tôren jugent.
bitte die alten êre,
daz si wider kêre
und aber dîn gesinde lêre.
werlt, wie lange sol ich gern,
dû weist wol wes unde wâ?
dû muost mîner fröide enpern,
mir enwerde buoz aldâ.
gêt heim, hie ist gesungen.
wirde ich hie verdrungen,
sô beslüzze ich mîne zungen.
ich hân dir gedienet sô,
werlt, daz ich michs niht schame.
swie dû mich mit lône machest frô,
dir geschiht vil lîhte alsame.
ich wölte oc ein vil cleine.
weistû waz ich meine?
wider liebe liep, daz eine.
ich wil nû teilen, ê ich var,
mîn varnde guot und eigens vil,
daz iemen durfe strîten dar,
wan den ichz hie bescheiden wil.
al mîn ungelücke wil ich schaffen jenen,
die sich hazzes unde nîdes gerne wenen,
dar zuo mîn unsælicheit.
mîne swære
haben die lügenære.
mîn unsinnen
schaffe ich den, die mit velsche minnen,
den vrowen nâch herzeliebe senendiu leit.
nû bîtent, lânt mich widerkomen,
ich weiz der wîbe willen wol.
ich hân eine mære von in vernomen,
dâ mite ich manige erwerben sol.
ich wil lîp und êre und al mîn heil verswern:
wie kunde sich deheiniu mîn danne erwern?
nein ich! weizgot, swaz ich sage!
got der solte
richten, obe er wolte,
über die so swüeren,
daz in diu ougen ûz füeren,
daz sî sich stiezen doch einest an dem tage.
ich wil nû mêr ûf ir genâde wesen frô
sô ferre, als ich... immer mac.
ich enweiz, ob allen liuten sî alsô:
nâch eime guoten kumet mir ein sô boeser tac,
sô ich ze freuden niht enkan,
sô gêt ez an ein wænen. des
pflac ich von kinde gerner denne ieman.
in ruoche, wer mîn dar umbe lachet,
zewâre, wünschen unde wænen
hât mich dicke frô gemachet.
ich wünsche mir sô werde, daz ich noch gelige
bî ir sô nâhen, daz ich in ir ouge sehe
und ich ir alsô volleclîchen an gesige,
swes ich sie denne frâge, daz sie mirs verjehe.
sô sprich ich:< wiltus immer mê
beginnen, dû vil sælic wîp,
daz dû mir aber tuost sô sêre wê?>
sô lachet sie vil minneclîche.
wie nû, swenne ich mir sô gedenke,
bin ich von wünschen denne niht rîche?
mîn ungemach, daz ich durch sie erliten hân,
swenne ich mit senenden sorgen alsô sêre ranc,
sol mich daz alsô cleine wider sie vervân?
hân ich getrûret âne lôn und âne danc?
sô wil ich mich gehaben baz.
waz, ob ir denne lieber ist
mîn fröide denne mîn trûren? ich wünsche ouch daz.
und sint ir denne beide unmære,
sô spilt ich doch des einen gerner
denne jens, daz gar verlorne wære.
owê, daz mir sô maniger missebieten sol!
daz clage ich hiute und immer rehter höfescheit.
ir ist doch lützel, den ir schapel stê sô wol,
ich enfünde ie doch ein herzeswerendez leit,
und wære von in anderswâ.
wenne daz ich gerne bî ir bin,
daz ist der schade, ich bin oc gerne dâ.
des muoz ich missebieten lîden.
iedoch swer sîne zuht behielte,
dem stüende ein schapel wol von sîden.
mir ist mîn rede nû enmitten zwei geslagen:
daz eine halbe teil ist mir verboten gar,
daz müezen ander liute singen unde sagen.
ich sol aber iemer mîner zühte nemen war
und wunneclîcher mâze pflegen.
umbe einez, daz si heizent êre,
lâze ich vil dinges under wegen.
mac ich des niht mê geniezen,
stêt ez als übel ûf der strâze,
sô wil ich mîne tür besliezen.
ob ich mich selben rüemen sol,
sô bin ich des ein hübescher man,
daz ich sô manige unfuoge dol,
sô wol als ichz gerechen kan.
ein klôsenære, ob erz vertrüege? ich wæne, er nein.
hæt er die stat, als ich si hân,
bestüende in danne ein zörnelîn,
ez wurde unsanfte widertân,
swie sanfte ichz alsô lâze sîn.
daz und ouch mê vertrage ich doch durch eteswaz.
vrowe, ir sint schoene und sint ouch wert,
den zwein stêt wol genâde bî.
waz schadet iu, daz man iuwer gert?
joch sint iedoch gedenke vrî.
wân und wunsch, daz wolt ich allez ledic lân:
höveschent mîne sinne dar,
waz mac ichs, gebents iu mînen sanc?
des nement ir lîhte niender war,
sô hân ichs doch vil hôhen danc.
treit iuch mîn lop ze hove, daz ist mîn werdekeit.
vrowe, ir habent mir geseit alsô,
swer mir beswære mînen muot,
daz ich den mache wider vrô,
er schame sich lîhte und werde guot.
diu lêre, ob si mit triuwen sî, daz schîne an iu.
ich vröuwe iuch, ir beswærent mich,
des schament iuch, ob ichz reden getar.
lât iuwer wort niht velschen sich
und werdent guot, sô habent ir wâr.
vil guot sint ir, wan daz ich guot von guote wil.
vrowe, ir hânt ein werdez tach
an iuch gesloufet, den reinen lîp,
wan ich nie bezzer cleit gesach.
ir sint ein wol becleidet wîp:
sin und sælde sint gesteppet wol dar in.
getragene wât ich nie genan:
dise næme ich als gerne ich lebe.
der keiser wurde ir spileman
umbe alse wunneclîche gebe.
dâ, keiser, spil! nein, hêrre keiser, anderswâ!
die verzagten aller guoten dinge
wænent, daz ich mit in sî verzaget.
ich hân trôst, daz mir noch vröide bringe,
der ich mînen kumber hân geclaget.
obe mir liep von der geschiht,
sô enruoche ich, wes ein boeser giht.
nît den wil ich iemer gerne lîden.
vrowe, dâ solt dû mir helfen zuo,
daz si mich von schulden müezen nîden,
sô mîn liep in herzeleide tuo.
schaffe, daz ich vrô gestê:
sô ist mir wol, und ist in iemer wê.
friundîn unde vrowen in einer wæte
wolte ich an iu einer gerne sehen.
ob ez mir sô rehte sanfte tæte,
alse mir mîn herze hât verjehen?
friundinne, daz ist ein süezez wort,
doch sô tiuret vrowe unz an daz ort.
vrowe, ich wil mit hôhen liuten schallen,
werdent diu zwei wort mit willen mir,
sô lâze ich dir zwei von mir gevallen,
dazs ein keiser kûme gæbe dir.
friunt und geselle, diu sint dîn,
sô sî vriundinne unde vrowe mîn.
swie wol diu heide in meniger varwe stât,
sô wil ich doch dem walde jehen,
daz er vil mê wunneklîcher dinge hât,
sô ist dem velde baz geschehen.
sô wol dir, sumer, alsô manger hövescheit!
sumer, daz ich iemer lobe dîne tage,
troeste mit trôste mîne klage.
ich sage dirz ûf genâde:
diu mir ist liep, der bin ich leit.
ich wil der guoten niht vergezzen noch ensol,
diu mir sô vil gedanke nimt.
die wîle ich singen wil, sô vinde ich iemer wol
ein niuwen lop, der ir gezimt.
nû habe ir diz für guot: sô lobe ich danne mê.
ez tuot in den ougen wol, daz man si siht,
und daz man ir vil tugende giht,
daz tuot wol in den ôren.
sô wol ir des und wê mir, wê!
si vrâgent unde frâgent aber alze vil
von mîner frowen, wer si sî.
daz müet mich sô, daz ichs in allen nennen wil,
sô lânt si mich doch danne frî.
genâde und ungenâde, dise zwêne namen
hât mîn frowe beide und sint ungelîch:
der eine ist arn, der ander rîch.
der mich des rîchen irre,
der müeze sich des armen schamen.
die schamelôsen, liezen si mich âne nôt,
sô het ich weder haz noch nît.
nû muoz ich von in gân, als diu zuht gebôt,
ich lâze in laster unde strît.
dô zuht gebieten mohte, wie schuof siz sô:
tûsent werten einem ungefüegen man,
unz er schône sich versan,
und muose sich versinnen,
sô vil was der gefüegen dô.
ich hân diu mære durch diu ôren mîn vernomen
zetal unz in daz herze mîn.
mîn bot ist mir mit brâhten sorgen wider komen,
daz wirt an mînen vreuden schîn.
nû sagen mê von minne, wie vil guot si sî,
des geloub ich niht, wan allez daz ich wil.
ir lop hât von mir endes zil.
daz was ir ie mit triuwen
nâch got vor allen dingen bî.
owê, hovelîchez singen,
daz dich ungefüege doene
solten ie ze hove verdringen!
daz die schiere got gehoene!
owê, daz dîn wirde alsô geliget!
des sint alle dîne friunde unfrô.
daz muoz eht alsô sîn, nû sî alsô:
frô unfuoge, ir habt gesiget.
der uns fröide wider bræhte,
diu rehte und gefüege wære,
hei, wie wol man des gedæhte,
swâ man von im seite mære!
ez wære ein vil hovelîcher muot,
des ich iemer gerne wünschen sol.
frowen unde hêrren zæme ez wol,
owê, daz ez nieman tuot!
die daz rehte singen stoerent,
der ist ungelîche mêre
danne die ez gerne hoerent.
doch volge ich der alten lêre.
ich enwil niht werben zuo der mül,
dâ der stein sô riuschent umbe gât
und daz rat sô mange unwîse hât.
merkent, wer dâ harpfen sül.
die sô frevenlîchen schallent,
der muoz ich vor zorne lachen,
daz si in selben wol gevallent
mit alsô ungefüegen sachen.
die tuont sam die frösche in eime sê,
den ir schrîen sô wol behaget,
daz diu nahtegal dâ von verzaget,
sô si gerne sunge mê.
der ungefüege swîgen hieze
- waz man danne fuoge funde! -
und si von den bürgen stieze,
daz unfuoge dâ verswunde!
wurden ir die edelen habe benomen,
daz wære allez nâch dem willen mîn.
bî den gebûren lieze ich sî wol sîn,
dannen ist si her bekomen.
in einem zwîvellîchen wân
was ich gesezzen und gedâhte,
ich wolte von ir dienste gân,
wan daz ein trôst mich wider brâhte.
trôst enmac ez niht geheizen, ôwê des!
ez ist vil kûme ein kleinez troestelîn,
sô kleine, swenne ichz iu gesage, ir spottent mîn.
doch fröwet sich lützel ieman, er enwizze wes.
mich hât ein haln gemachet vrô:
er giht, ich süle gnâde vinden.
ich maz daz selbe kleine strô,
als ich hie vor gesach bî kinden.
hoeret unde merket, ob siz denne tuo:
< si tuot, sin tuot, si tuot, sin tuot, si tuot.>
swie dicke ich alsô maz, sô was ie daz ende guot,
daz troestet mich - dâ hoeret ouch geloube zuo.
swie liep si mir von herzen sî,
sô mac ich doch wol erlîden,
daz ich ir sî zen besten bî.
ich darf ir werben dâ nit mîden.
ich enmac, als ich erkenne, des gelouben niht,
dazs ieman sanfte in zwîvel bringen müge.
mir ist liep, daz die getrogenen wizzen, waz si trüge,
und alze lanc, dazs iemer rüemic man gesiht.
dô got geschuof sô schoene ein wîp,
dô schuof er ir sô schoene sinne,
daz man sie lobet für manigen lîp:
ir schoene ist ûzen, tump dar inne.
wie sol ich die erwerben, diu sô sælic ist?
mit mîner sælde erwirbe ich lützel dâ.
ich wil mich rehte an ir genâde lân: jâ,
daz ist mîn enderât und ouch mîn endelist!
ir reiniu wîp, ir werden man,
ez stât alsô, daz man mir muoz
êre und minneclîchen gruoz
nû volleclîcher bieten an.
des habent ir von schulden groezer reht danne ê.
welt ir vernemen, ich sage iu wes:
wol vierzic jâr hân ich gesungen unde mê
von minnen und alse iemen sol.
dô was ich sîn mit den andern geil,
nû enwirt mirs niht, ez wirt iu gar.
mîn minnensanc, der diene iu dar,
und iuwer hulde sî mîn teil.
lât mich an eime stabe gân
und werben umbe werdekeit
mit unverzageter arebeit,
alse ich von kinde habe getân,
sô bin ich doch, swie nider ich sî, der werden ein,
gnuoc in mîner mâze hô.
daz hazzent die nidern. obe mich daz iht swache? nein.
die werden hânt mich deste baz.
diu werde wirde diu ist sô guot,
daz man irz beste lop sol geben.
ez wart nie lobelîcher leben,
swâ man dem ende rehte tuot.
welt, ich hân dînen lôn ersehen:
swaz dû mir gîst, daz nimest dû mir.
wir scheiden alle blôz von dir.
schame dich, sul mir alsam geschehen.
ich hân lîp unde sêle - des was gar ze vil -
gewâget tûsent stunt durch dich,
nû bin ich alt und hâst mit mir dîn gumpelspil.
und zürne ich daz, sô lachest dû.
lache uns eine wîle noch,
dîn jâmertac wil schiere komen
und nimet dir, daz dû uns hâst genomen,
und brennet dich darumbe iedoch.
mîn sêle müeze wol gevarn!
ich hân zer welte manigen lîp
gemachet frô, man unde wîp.
kunde ich dar under mich bewarn!
lobe ich des lîbes minne, daz ist der sêle leit,
und giht, ez sî ein lüge, ich tobe.
der wâren minne giht si ganzer stætekeit,
wie guot si sî, wie si iemer wer.
lîp, lâ die minne, diu dich lât,
und habe die stæten minne wert.
mich dunket, der dû hâst gegert,
diu sî niht visch unz an den grât.
ich hâte ein schoene bilde erkorn,
und owê, daz ichz ie gesach
und ouch sô vil zuo ime gesprach!
ez hât schoene und rede verlorn.
dâ was ein wunder inne, daz fuor ich enweiz war.
dâ von gesweic daz bilde iesâ.
sîn lilienrôsevarwe wart sô karkervar,
daz ez verlôs smac unde schîn.
mîn bilde, obe ich gekerket bin
in dir, sô lâ mich ûz alsô,
daz wir ein ander vinden frô,
wan ich muoz aber wider in.
saget mir ieman, waz ist minne?
weiz ich des ein teil, sô west ich es gerne mê.
der sich baz denne ich versinne,
der berihte mich, durch waz sie tuot sô wê.
minne ist minne, tuot sie wol;
tuot sie wê, sô heizet sie niht rehte minne.
sus enweiz ich, wie sie denne heizen sol.
ob ich rehte râten kunne,
waz die minne sî, sô sprechet denne jâ.
minne ist zweier herzen wunne:
teilent sie gelîche, sô ist die minne dâ.
sol sie aber ungeteilet sîn,
sône kan sie ein herze aleine niht enthalden.
owê, woltestû mir helfen, vrouwe mîn!
vrouwe, ich trage ein teil zuo swære,
wellest dû mir helfen, sô hilf an der zît.
sî aber ich dir gar ummære,
daz sprich endeclîche, sô lâz ich den strît
und bin von dir ein ledic man.
dû solt aber einez rehte wizzen, vrouwe,
daz dich lützel ieman baz geloben kan.
ich wil alsô singen immer,
daz sie danne sprechen:< erne sanc nie baz>.
desne gedankestû mir nimmer!
daz verwîz ich dir alrêst, sô denne daz.
weistû, wie sie wünschen dir?
< daz sie sælic sî, durch die man uns sus singet!>
sich, vrouwe, den gemeinen wunsch hâstû ouch von mir!
kan mîn vrouwe süeze siuren?
wænet sie, daz ich ir liep gebe umbe leit?
solt ich sie dar umbe tiuren,
daz si sich kêre an mîn unwerdekeit?
sô kunde ich unrehte spehen.
wê, waz rede ich ôrlôser und ougen âne?
swen die minne blendet, wie mac der gesehen?
daz ich dich sô selten grüeze,
vrowe, daz ist gar ân alle missetât.
ich wil, daz wol zürnen müeze
liep mit liebe, swâz von vriundes herzen gât.
niene trûre dû, wis vrô!
samfte zürnen, sêre süenen, deis der minnen reht: diu herzeliebe wil alsô.
ine gesach nie tage sô slîchen,
sô die mîne tuont. ich wart in allez nâch.
wess ich, war si wolten strîchen!
mich nimet iemer wunder, wes in sî sô gâch.
si mugen von mir komen zuo deme,
der ir niht sô schône pfliget als ich; sô lân si denne schînen, ob si wîzen, weme.
dû solt eine rede vermîden,
vrowe, daz gezimt den dînen güeten wol.
spræchestûz, ich woldez nîden,
daz die boesen sprechent, sô man lônen sol:
< het er sæld, ich tæt im guot>.
er ist selb unsælic, der daz gerne sprichet unde niemer diu gelîche tuot.
genâde, frowe, mir alsô bescheidenlîche:
lâ mich dir einer iemer leben.
obe ich daz breche, daz ich furder strîche!
wan einez solt dû mir vergeben,
daz maht dû mir ze kurzewîle erlouben gerne,
die wîle unz ich dîn beiten sol.
ich nennez niht, ich meine jenz, dû weist ez wol.
ich sage dir, wes ich angest hân:
dâ fürht ich, daz ich ez wider lerne.
< gewinne ich iemer liep, daz wil ich haben eine.
mîn friunt der minnet andriu wîp.
an allen guoten dingen hân ich wol gemeine,
wan dâ man teilet friundes lîp.
sô ich in underwîlent gerne bî mir sæhe,
sô ist er von mir anderswâ.
sît er dâ gerne sî, sô sî ouch iemer dâ.
ez tuot sô manigem wîbe wê,
daz mir dâ von niht wol geschæhe.>
si sælic wîp, si zürnet wider mich ze sêre,
daz ich mich friunde an manige stat.
sî gehiez mich nie geleben nâch ir lêre,
swie jâmerlîch ich sî es bat.
waz hilfet mich, daz ich si minne vor in allen?
si swîget iemer, als ich klage.
wil sî danne, daz ich anderen wîben widersage,
sô lâze ir mîne rede nû
ein wênic baz dann ê gevallen.
< ich wil dir jehen, daz dû mich dicke sêre bæte,
und nam ich des vil kleine war.
dô wisse ich wol, daz dû allenthalben alsô tæte,
dâ von wart ich dir sô frömde gar.
der mîn ze friunde ger, wil er mich gewinnen,
der lâze alle solhe unstætekeit.
gemeine liep daz dunket mich gemeinez leit.
nû sage, weist dû anders iht?
dâ von tar ich dich niht geminnen.>
< ich lebte ie nâch der liute sage,
wan daz si niht gelîche jehent.
alse ich ein hôhez herze trage
und sî mich wolgemuoten sehent,
daz hazzet einer sêre,
der ander giht, mir si fröide ein êre.
nûn weiz ich, weme ich volgen sol.
hete ich wîsheit unde sin,
sô tæte ich gerne wol.
ich hoere im meneger êren jehen,
der mir ein teil gedienet hât.
der imein sîn herze kan gesehen,
an des genâde suoche ich rât,
daz er mirz rehte erscheine.
nû fürht aber ich, daz erz mit valsche meine.
tæt er mir noch den willen schîn,
hæt ich iht liebers danne den lîp,
des müeser hêrre sîn!>
ist daz mich dienest helfen sol,
als ez doch menegen hât getân,
sô gewinnet mir ir hulde wol
ein wille, den ich hiute hân.
der riet mir, daz ich ir bæte,
und zurnde aber sî, daz ich ez dannoch tæte.
nû wil ich ez tuon, swaz mir geschiht.
ein reiniu wîse sælic wîp,
der lâz ich sô lihte niht.
wie kumet, daz ich sô wol verstân
ir rede und sî der mîner niht,
und ich doch grôzer swære hân,
wan daz man mich frô drunder siht?
ein ander man ez lieze:
nû volg aber ich, swie ich es niht genieze.
swaz ich dar umbe swære trage,
dâ ensprich ich niemer übel zuo,
wan sô vil, daz ich ez clage.
mich hât ein wunneklîcher wân
und ouch ein lieber friundes trôst
in senelîchen kumber brâht.
sol der mit fröide an mir zergân,
sône wirde ichs anders niht erlôst,
ez enkome als ich mirs hân erdâht
umb ir vil minneklîchen lîp,
diu mir enpfrömdet elliu wîp,
wan daz ichs durch si êren muoz.
jône ger ich anders lônes niht
von ir dekeiner wan ir gruoz.< mit valschelôser güete lebt
ein man, der mir wol iemer mac
gebieten, swaz er.. wil.
sîn stæte mir fröide gebt,
wan ich sîn vil schône pflac:
daz kumt von grôzer liebe vil.
mir ist an im, des muoz ich jehen,
ein schoenez wîbes heil geschehen.
diu sælde wirt uns beiden schîn.
sîn tugent hât im die besten stat
erworben in dem herzen mîn.> die mîne fröide hât ein wîp
gemachet stæte und mich erlôst
von schulden al die wîle ich lebe.
genâde suoch ich an ir lîp:
enpfâhe ich wunneklîchen trôst,
der mac wol heizen friundes gebe.
ein mannes heil mir dâ geschach,
dâ sî mit rehten triuwen sprach,
ich müeste ir herzen nâhe sîn.
sus darf es nieman wunder nemen,
ob âne sorge lebt daz mîn. lange swîgen des hât ich gedâht:
nû muoz ich singen aber alse ê.
dâr zuo habent mich guote liute brâht,
die mugen mir wol gebieten mê.
ich sol singen unde sagen,
und swes si gern, daz sol ich tuon: sô suln si mînen kumber clagen.
hoeret wunder, wie mir ist geschehen
von mîn selbes arbeit.
mich enwil ein wîp niht an gesehen,
die brâht ich in die werdecheit,
daz ir muot sô hôhe stât.
jôn weiz si niht, swenne ich mîn singen lâze, daz ir lop zergât?
hêrre, waz si vlüeche lîden sol,
swenne ich nû lâze mînen sanc!
alle, die nû lobent, daz weiz ich wol,
die scheltent denne âne mînen danc.
tûsent herzen wurden vrô
von ir gnâden, des engeltent si lîhte, scheide ich mich von ir alsô.
sô mich dûhte, daz si wære guot,
wer was ir bezzer dô danne ich?
dêst ein ende: swaz si mir getuot,
sô mac si wol verwænen sich.
nimet si mich von dirre nôt,
ir leben hât mînes lebennes êre; sterbet si mich, sô ist si tôt.
solde ich in ir dienste werden alt,
die wîle junget sî niht vil.
sô ist mîn hâr vil lîhte alsô gestalt,
daz si einen jungen danne wil.
sô helfe iu got, herre junger man,
sô rechet mich und gânt ir alten hût mit sumerlatten an!
die mir in dem winter vröide hânt benomen,
si heizen wîp, si heizen man,
disiu sumerzît diu müez in baz bekomen.
owê, daz ich niht vluochen kan!
leider ich enkan niht mêre
wan daz übel wort: unsælic. neinâ! daz wære alze sêre.
zwêne herzelîche vlüeche kan ich ouch:
die vluochent nâch dem willen mîn.
hiure müezens beide esel und den gouch
hoeren, ê si enbizzen sîn.
wê in denne, den vil armen!
wess ich, obe siz noch gerûwe, ich wolte mich dur got erbarmen.
wan sol sîn gedultic wider ungedult:
daz ist den schamelôsen leit.
swen die boesen hazzent âne sîne schult,
daz kümet von sîner frumecheit.
troestet mich diu guote alleine,
diu mich wol getroesten mac, sô gæbe ich umbe ir nîden cleine.
ich wil al der welte swern ûf ir lîp:
den eit sol si wol vernemen!
sî mir ieman lieber, maget oder wîp,
diu helle müeze mir gezemen.
hât si nû deheine triuwe,
sô getrûwet sî dem eide und entstêt mîns herzen riuwe.
herren und vriunt, nû helfent an der zît:
daz ist ein ende, ez ist alsô.
ich enbiute iu mînen minneclîchen strît.
jô enwirt ich niemer rehte vrô:
mînes herzen tiefe wunde,
diu muoz iemer offen stên, si enküsse mich mit friundes munde.
mînes herzen tiefe wunde,
diu muoz iemer offen stên, si enheiles ûf und ûz von grunde.
mînes herzen tiefe wunde,
diu muoz iemer offen stên, sine werde heil von hiltegunde.
< nement, frowe, disen cranz>,
alsô sprach ich zeiner wol getânen maget,
< sô zieret ir den tanz
mit den schoenen bluomen, als irs ûffe traget.
het ich vil edele gesteine,
daz mües ûf iuwer houbet,
obe ir mirs geloubet.
sênt mîne triuwe, daz ich ez meine.
ir sît sô wol getân,
daz ich iu mîn schappel gerne geben wil,
daz beste, daz ich hân.
wîzer unde rôter bluomen weiz ich vil,
die stênt sô verre in jener heide.
dâ si schône entspringent
und die vogele singent,
dâ suln wir si brechen beide>.
si nam, daz ich ir bôt,
einem kinde vil gelîch, daz êre hât.
ir wangen wurden rôt
same diu rôse, dâ si bî der liljen stât,
des erschamten sich ir liehten ougen.
doch neic si mir vil schône.
daz wart mir ze lône.
wirt mirs iht mêre, daz trage ich tougen.
mich dûhte, daz mir nie
lieber wurde, danne mir ze muote was.
die bluomen vielen ie
von den boumen bî uns nider an daz gras.
seht, dô muoste ich von fröiden lachen,
dô ich sô wunneclîche
was in troume rîche,
dô taget ez und muose ich wachen.
mir ist von ir geschehen,
daz ich disen sumer allen meiden muoz
vaste under diu ougen sehen.
lîhte wirt mir eine, sô ist mir sorgen buoz.
waz obe si gêt an disem tanze?
frowe, dur iuwer güete
rucket ûf die hüete.
owê, gesæhe ichs under cranze!
diu welt was gelf, rôt unde blâ,
grüene in dem walde und anderswâ,
die cleine vogele sungen dâ,
nû schrîet aber diu nebelcrâ.
phligt sî iht ander varwe? jâ!
sist worden bleich und übergrâ.
des rimphet sich vil menic brâ.
ich saz ûf eime grüenen lê,
dâ ensprungen bluomen unde clê
zwischen mir und eime sê.
der ougenweide ist dâ niht mê.
dâ wir schapel brâchen ê,
dâ lît nû rîf unde snê,
daz tuot den vogellînen wê.
die tôren sprechent< snîâ snî>,
die armen liute< owê owî>.
des bin ich swær alsam ein blî,
der wintersorge hân ich drî.
swaz der under andern sî,
der wurde ich alse schiere vrî,
wær uns der sumer nâhe bî.
e danne ich lange lebt alsô,
den crebz wolte ich ê ezzen rô.
sumer, mache uns aber vrô,
dû zierest anger unde lô.
mit den bluomen spilt ich dô,
mîn herze swebt in sunnen hô,
daz jaget der winter in ein strô.
ich bin verlegen als ein sû,
mîn sleht hâr ist mir worden rû.
süezer sumer, wâ bist dû?
jâ sæhe ich gerner veltgebû,
danne ich lange in selcher drû,
beclemmet wære, als ich bin nû:
ich wurde ê munich ze toberlû.
vil süeze wære minne,
berihte kranke sinne.
got, durch dîn anebeginne
bewar die kristenheit.
dîn kunft ist frônebære
über al der welde swære.
der weisen barmenære,
hilf rechen disiu leit.
loeser ûz den sünden,
wir gern ze den swebenden ünden.
uns mac dîn geist enzünden,
wirt riuwic herze erkant.
dîn bluot hât uns begozzen,
den himel ûf geslozzen,
nû loeset unverdrozzen
daz hêrebernde lant.
verzinset lîp und eigen,
got sol uns helfe erzeigen
ûf den, der manigen veigen
der sêle hât gepfant.
diz kurze leben verswindet,
der tôt uns sündic vindet,
swer sich ze gote gesindet,
der mac der helle engân.
bî swære ist genâde funden:
nû heilent kristes wunden.
sîn lant wirt schiere enbunden,
dêst sicher sunder wân.
künigîn ob allen frowen,
lâ werende helfe schowen.
dîn kint wart dort verhowen,
sîn menscheit sich ergap.
sîn geist müeze uns gefristen,
daz wir die diet verlisten.
der touf si seit unkristen,
wan fürhtent sî den stap,
der ouch die juden villet?
ir schrîen lût erhillet.
manic lop dem kriuze erschillet:
erloesen wir daz grap!
diu menscheit muoz verderben,
suln wir den lôn erwerben,
got wolde dur uns sterben,
sîn drô ist ûf gespart.
sîn kriuze vil gehêret
hât maniges heil gemêret.
swer sich von zwîvel kêret,
der hât den geist bewart.
sündic lîp vergezzen,
dir sint diu jâr gemezzen,
der tôt hât uns besezzen
die veigen âne wer.
nû hellent hin gelîche,
daz wir daz himelrîche
erwerben sicherlîche
bî duldeklîcher zer.
got wil mit heldes handen
dort rechen sînen anden,
sich schar von manigen landen
des heilegeistes her!
got, dîn helfe uns sende,
mit dîner zeswen hende
bewar uns an dem ende,
sô uns der geist verlât,
vor helleheizen wallen,
daz wir dar in iht vallen.
ez ist wol kunt uns allen,
wie jâmerlîch ez stât,
daz hêre lant vil reine,
gar helfelôs und eine.
ierusalêm, nû weine,
wie dîn vergezzen ist!
der heiden überhêre
hât dich verschelket sêre.
dur dîner namen êre
lâ dich erbarmen, krist,
mit welher nôt si ringen,
die dort den borgen dingen,
daz si uns alsô betwingen,
daz wende in kurzer frist. bogenerton
der anegenge nie gewan
und anegenge machen kan,
der kan wol ende machen und âne ende.
sît daz allez stêt in sîner hende,
wer wære danne lobes sô wol wert?
der sî der êrste in mîner wîse.
sîn lop gêt vor allem prîse.
daz lop ist sælic, des er gert.
nû loben wir die süezen maget,
der ir sun niemer niht versaget.
si ist des muoter, der von helle uns lôste.
daz ist uns ein trôst vor allem trôste,
daz man dâ ze himel ir willen tuot.
nû dar, die alten mit den jungen,
daz ir werde lop gesungen.
si ist guot ze lobenne, sî ist guot.
ich solt iuch engele grüezen ouch,
wan daz ich bin niht gar ein gouch:
waz habt ir der heiden noch zerstoeret?
sît iuch nieman siht noch nieman hoeret,
sagent, waz hânt ir noch dar zuo getân?
möhte ich got stille als ir gerechen,
mit wem solt ich mich besprechen?
ich wolte iuch hêrren ruowen lân.
hêr michahêl, hêr gabrîêl,
hêr tiufels vîent raphahêl,
ir pflegent wîsheit, sterke und arzenîe.
dar zuo hânt ir engelkoere drîe,
die mit willen leistent iuwer gebot.
welt ir mîn lop, sô sint bescheiden
und schadent allerêrst den heiden.
lopt ich iuch ê, daz wære ir spot.
man hôhgemâc, an friunden kranc,
daz ist ein swacher habedanc,
baz hilfet friuntschaft âne sippe.
lâ einen sîn geborn von küniges rippe,
ern habe friunde, waz hilfet daz?
mâgschaft ist ein selbwahsen êre,
sô muoz man friunde verdienen sêre.
mâc hilfet wol, friunt verre baz.
swer sich ze friunde gewinnen lât
und ouch dâ bî die tugende hât,
daz er sich âne wanken lât behalten,
des friundes mac man gerne schône walten.
ich hân eteswenne friunt erkorn
sô sinewel an sîner stæte,
swie gerne ich in behalten hæte,
daz ich in muoste hân verlorn.
swer mir ist slipfic als ein îs
und mich ûf hebt in balles wîs,
sinewelle ich dem in sînen handen,
daz sol zunstæte nieman an mir anden,
sît ich dem getriuwen friunde bin
einloetic unde wol gevieret.
swes muot mir ist sô vêch gezieret,
nû sus, nû sô, dem walge ich hin.
sich wolte ein ses gesibent hân
ûf einen hôhvertigen wân,
sus strebte ez sêre nâch der übermâze.
swer der mâze brechen wil ir strâze,
dem gevellet lîhte ein enger pfat.
hôhvertic ses, nû stant gedrîet!
dir was zem sese ein velt gefrîet,
nû smiuc dich an der drîen stat!
swelh herre nieman niht versaget,
der ist an gebender kunst verschraget,
der muoz iemer nôtic sîn alde triegen.
zehen versagen sint bezzer danne ein liegen.
geheize minre unde grüeze baz,
welle er ze rehte umbe êre sorgen.
swes er niht müge ûz geborgen
noch selbe enhabe, versage doch daz.
unmâze, nim dich beider an:
manlîchiu wîp, wîplîch man,
pfaflîch ritter, ritterlîch pfaffen,
mit den solt dû dînen willen schaffen,
ich wil dir si gar ze stiure geben.
ich wil dir junge altherren zeigen
und alte jungherren geben für eigen,
daz sî dir twerhes helfen leben.
den dîemant, den edelen stein,
gap mir der schoenesten ritter ein.
âne bete wart mir diu gâbe sîne.
jô lob ich niht die schoene nâch dem schîne:
milter man ist schoene und wol gezogen.
man sol die inre tugende ûz kêren,
sô ist daz ûzer lop nâch êren,
sam des von katzenellenbogen.
ich bin dem bogenære holt
gar âne gâbe und âne solt:
er ist milte, swie kleine ich sîn geniuze,
sô nieze in aber ein pôlân alder ein riuze.
daz ist allez âne mînen haz.
in bræhte ein meister baz ze mære
danne tûsent snarrenzære,
tæt er den hovewerden baz.
wer sleht den lewen? wer sleht den risen?
wer überwindet jenen und disen?
daz tuot jener, der sich selber twinget
und alliu sîniu lit in huote bringet
ûz der wilde in stæter zühte habe.
geligeniu zuht und schame vor gesten
mugen wol ein wîle erglesten.
der schîn nimt drâte ûf und abe.
wolveile unwirdet manigen lîp.
ir werden man, ir reiniu wîp,
niht ensît durch kranke miete veile.
ez muoz sêre stên an iuwerm heile,
welt ir iuch vergeben vinden lân.
zundanke wolveile unwirdet sêre.
dâ bî sô swachet iuwer êre
und ziuhet doch ûf smæhen wân.
swelh man wirt âne muot ze rich
wil er ze sêre striuzen sich
ûf sîne rîchheit, sô wirt er ze hêre.
ze rîch und ze arn, die leschent beide sêre
an sumelîchen liuten rehten muot.
swâ übric rîcheit zühte slucket
und übric armuot sinne zucket,
dâ dunket mich enwederz guot.
diu minne ist weder man noch wîp,
si hât noch sêle noch den lîp,
sî gelîchet sich dekeinem bilde.
ir nam ist kunt, si selbe ist aber wilde,
und enkan doch nieman âne sie
der gotes hulden niht gewinnen
...
si kam in valschez herze nie.
ez ist in unsern kurzen tagen
nâch minne valsches vil geslagen.
swer aber ir insigel rehte erkande,
dem setze ich mîne wârheit des ze pfande,
wolt er ir geleite volgen mite,
daz in unfuoge niht erslüege.
minne ist ze himel sô gefüege,
daz ich si dar geleites bite.
lepoldston, erster thüringerton, zweiter atzeton
rît ze hove, dietrich!
< hêrre, in mac.> waz irret dich?
< in hân niht rosses, daz ich dar gerîte.>
ich lîhe dir einz, und wilt dû daz.
< hêrre, gerîte al deste baz.>
nû stant alsô, noch ein wîle bîte!
weder ritest gerner eine guldîn katzen,
alder einen wunderlîchen gêrhart atzen?
< semir got, und æze ez höi, ez wær ein frömdez pfert.
im gênt diu ougen umbe als einem affen,
er ist als ein guggaldei geschaffen.
den selben atzen gebent mir her, sô bin ich wol gewert.>
nû krümbe dîn bein, rît selbe her hein, sît du atzen hâst gegert.
owê, daz wîsheit unde jugent,
des mannes schoene noch sîn tugent
niht erben sol, sô ie der lîp erstirbet!
daz mac wol clagen ein wîser man,
der sich des schaden versinnen kan,
reimâr, waz guoter kunst an dir verdirbet.
dû solt von schulden iemer des geniezen,
daz dich des tages nie wolte verdriezen,
dun spræches ie den vrowen wol.......
des süln si iemer danken dîner zungen.
und hetest anders niht wan eine rede gesungen -
sô wol dir, wîp, wie reine ein nam! - dû hetest alse gestriten
an ir lop, daz elliu wîp dir iemer gnâden solten biten.
dêst wâr, reimâr, dû riuwest mich
michels harter danne ich dich,
ob dû lebtest und ich wær erstorben.
ich wil ez bî mînen triuwen sagen,
dich selben wolt ich lützel klagen:
ich klage dîn edelen kunst, daz si ist verdorben.
dû kundest al der werlte fröide mêren,
sô dû ez ze guoten dingen woltes kêren.
mich riuwet dîn wol redender munt und dîn vil süezer sanc,
daz die verdorben sint bî mînen zîten.
daz dû niht eine wîle mohtest bîten!
sô leist ich dir geselleschaft, mîn singen ist niht lanc.
dîn sêle müeze wol gevarn, und habe dîn zunge danc!
swâ der hôhe nider gât
und ouch der nider an hôhen rât
gezucket wirt, dâ ist der hof verirret.
wie sol ein unbescheiden man
bescheiden, des er niht enkan,
sol er mir büezen, des mir niht enwirret?
des stênt die hôhen vor den kemenâten:
sô suln die nideren umbe daz rîche râten.
swâ den gebrichet an der kunst, seht, dâ tuont si niht mê,
wan daz siz umbe werfent an ein triegen:
daz lêrent sî die fürsten unde liegen.
die selben brechent uns diu reht und stoerent unser ê.
nû sehent, wie diu krône lige und wie diu kirche stê!
ich muoz verdienen swachen haz:
ich wil die hêrren lêren daz,
wies iegeslîchen rât wol mügen erkennen.
der guoten ræte der sint drî,
drîe ander boese stênt dâ bî
zer linggen hant. lât iu die sehse nennen:
vrum unde gotes hulde und weltlich êre,
daz sint die guoten. wol im, der si lêre!
den möht ein keiser nemen gerne an sînen hôhsten rât.
die andern heizent schade, sünde und schande.
dâ erkenne si bî, ders ê niht erkande:
wan hoeret an der rede wol, wie ez umbe daz herze stât.
daz anegenge ist selten guot, daz boesez ende hât.
drîe sorge hab ich mir genomen.
möht ich der einer zende komen,
sô wære wol getân ze mînen dingen.
iedoch swaz mir dâ von geschiht,
in scheid ir von ein ander niht.
mir mac an allen drin noch wol gelingen.
gotes hulde und mîner frowen minne,
dar umbe sorge ich, wie ich die gewinne.
daz dritte hât sich mîn erwert unrehte manigen tac:
daz ist der wunneklîche hof ze wiene.
in gehirme niemer, unz ich den verdiene,
sît er sô maniger tugende mit sô stæter triuwe pflac.
man sach liupoltes hant dâ geben, daz sî des niht erschrak.
...
...
...
...
...
...
... sich leiden vriunden unde mâgen
und umbez guot lîp unde sêle wâgen,
ob er dan sô biderb ist, daz er daz selbe guot
gerne umb êre teilte, ob man in lieze,
und ez in den stelbiutel niene stieze,
stolze marschalk..., swâ man diz allez tuot!
ich smecke sibechen in dem râte: ein brant lît in der gluot.
ich sach hie vor eteswenne den tac,
daz unser lop was gemein allen zungen.
swâ uns dehein lant iender nâhe lac,
daz gerte suone, oder ez was betwungen.
rîcher got, wie wir nâch êren dô rungen!
dô rieten die alten und tâten die jungen.
nû krump... die rihter sint!
diz bîspel ist ze merkenne blint;
swaz nû dâ von geschehe, meister, daz vint!
frowe, lânt iuch niht verdriezen
mîner rede, ob sî gefüege sî.
möht ichs wider iuch geniezen,
sô wær ich dien besten gerne bî.
wizzent, daz ir schoene sît.
hânt ir, als ich mich verwæne,
güete bî der wolgetæne,
waz danne an iu einer êren lît!
< ich wil iu ze redenne gunnen,
sprechent, swaz ir welt, ob ich niht tobe.
daz hânt ir mir an gewunnen
mit dem iuwerm minneklichem lobe.
in weiz, ob ich schoene bin,
gerne hete ich wîbes güete.
lêrent mich, wie ich die behüete;
schoener lîp der touc niht âne sin.>
frowe, daz wil ich iuch lêren,
wie ein wîp der welte leben sol:
guote liute sult ir êren,
minneklîch an sehen und grüezen wol;
eime sult ir iuwern lîp
geben für eigen umb den sînen.
frowe, woltent ir den mînen,
den gæbe ich umb ein sô schoene wîp.
< beide an schouwen und an grüezen,
swaz ich mich dar an versûmet hân,
daz wil ich vil gerne büezen.
ir hânt hovelîch an mir getân.
tuont durch mînen willen mê:
sît niht wan mîn redegeselle!
in weiz nieman, dem ich welle
nemen den lîp, ez tæte im lîhte wê.>
frowe, lânt mich ez alsô wâgen:
ich bin dicke komen ûz grôzer nôt,
unde lânt es iuch niht betrâgen,
stirbe aber ich, sô bin ich sanfte tôt.
< hêrre, ich wil noch langer leben!
lîhte ist iu der lîp unmære,
waz bedorfte ich solher swære,
solt ich mînen lîp umb iuwern geben?>
nieman kan mit gerten
kindes zuht beherten.
den man zêren bringen mac,
dem ist ein wort als ein slac.
dem ist ein wort als ein slac,
den man zêren bringen mac.
kindes zuht beherten
nieman kan mit gerten.
hüetent iuwer zungen,
daz zimt wol dien jungen.
stôz den rigel für die tür,
lâ dekein boese wort dar für.
lâ dekein boese wort dar für,
stôz den rigel für die tür.
daz zimt wol dien jungen:
hüetent iuwer zungen!
hüetent iuwere ougen
offenbâr und tougen,
lânt si guote site spehen
und die boesen übersehen.
und die boesen übersehen
lânt si guote site spehen,
offenbâr und tougen
hüetent iuwere ougen!
hüetent iuwere ôren
oder ir sint tôren.
lânt ir boesiu wort dar in,
daz gunêret iu den sin.
daz gunêret iu den sin,
lânt ir boesiu wort dar in,
oder ir sint tôren,
hüetent iuwere ôren!
hüetent wol der drîer
leider alze frîer.
zungen, ougen, ôren sint
dicke schalchaft, zêren blint.
dicke schalchaft, zêren blint
zungen, ougen, ôren sint,
leider alze frîer
hüetent wol der drîer!
nieman ritter wesen mac
drîzec jâr und einen tac,
im gebreste muotes,
lîbes alder guotes.
lîbes alder guotes,
im gebreste muotes,
drîzec jâr und einen tac
nieman ritter wesen mac.
friuntlîche lac
ein rîter vil gemeit
an einer frowen arme.
er kôs den morgen lieht,
dô er in durch diu wolken
verre schînen sach.
diu frowe in leide sprach:
< wê geschehe dir, tac,
daz dû mich lâst bî liebe
langer belîben nieht.
daz sî dâ heizent minne,
daz ist niwan sende leit.>
< friundinne mîn,
dû solt dîn trûren lân.
ich wil mich von dir scheiden,
daz ist uns beiden guot.
ez hât der morgensterne
hie inne gemachet lieht.>
< mîn friunt, nû tuo des nieht,
lâ die rede sîn,
daz dû mir iht sô sêre
beswærest mînen muot.
war gâhest alse balde?
ez ist niht wol getan.>
< frowe, nû sî,
ich wil belîben baz.
nû rede in kurzen zîten
allez, daz dû wil,
daz wir unser huote
triegen aber als ê.>
< mîn friunt, daz tuot mir wê,
ê ich dir aber bî
gelige, mîner swære
der ist leider alze vil.
nû mît mich niht lange,
vil liep ist mir daz.>
< daz muoz also geschehen,
daz ich es niene mac;
sol ich dich, frowe, mîden
eines tages lanc,
sô enkumt mîn herze
doch niemer von dir.>
< mîn friunt, nû volge mir.
dû solt mich schiere sehen,
ob dû mir sîst mit triuwen
stæte sunder wanc.
owê der ougenweide,
nû kiuse ich den tac.>
< waz helfent bluomen rôt,
sît ich nû hinnen sol?
vil liebiu friundinne,
die sint unmære mir,
reht als dien vogellînen
die winterkalten tage.>
< friunt, dâst ouch mîn klage
und mir ein werende nôt.
jon weiz ich niht ein ende,
wie lange ich dîn enbir.
nû lige eht eine wîle,
son getæt dû nie sô wol.>
< frowe, ez ist zît.
gebiut mir, lâ mich varn.
ja tuon ichz dur dîn êre,
daz ich von hinnen ger.
der wahter diu tageliet
sô lûte erhaben hât.>
< friunt, wie wirt es rât?
dâ lâze ich dir den strît.
owê des urloubes,
des ich dich hinnan wer.
von dem ich habe die sêle,
der müeze dich bewarn.>
der ritter dannen schiet,
dô sente sich sîn lîp
und liez ouch sêre weinde
die schoenen frowen guot.
doch galt er ir mit triuwen,
dazs im vil nâhe lac.
si sprach:< swer ie gepflac
ze singenne tageliet,
der wil mir wider morgen
beswæren mînen muot.
nû lige ich liebes âne
reht als ein senende wîp.>
ane liep sô manic leit,
wer möhte daz erlîden iemer mê!
wær ez niht unhövescheit,
sô wolt ich schrîen: sê, gelücke, sê!
gelücke daz enhoeret niht
und selten ieman gerne siht,
swer triuwe hât.
istz alsô, wie sol mîn danne iemer werden rât?
wê, wie jâmerlich gewin
tegelich vor mînen ougen vert.
daz ich sô gar ertôret bin
mit mîner zuht, und mir daz nieman wert!
mit den getriuwen alten siten
ist man nû ze der welte versniten.
êre unde guot
hât nû lützel ieman, wan der übel tuot.
daz die man als übel tuont,
dâst gar der wîbe schult: dêst leider sô.
dô ir muot ûf êre stuont,
dô was diu welt ûf ir genâde frô.
hei, wie wol man in dô sprach,
dô man die fuoge an in gesach!
nû siht man wol,
daz man ir minne mit unfuoge erwerben sol.
lât mich zuo den frowen gân:
sô ist daz mîn aller meiste klage,
sô ich ie mêre zühte hân,
sô ich ie minre werdekeit bejage.
si swachent wol gezogenen lîp,
ez ensî ein wol bescheiden wîp.
der meine ich niht.
diu schamt sich des, swâ iemer wîbes scham geschiht.
reiniu wîp und guote man,
swaz der lebe, die müezen sælic sîn.
swaz ich den gedienen kan,
daz tuon ich, daz sî gedenken mîn.
hie mit sô künde ich in daz:
diu werlt enstê danne schiere baz,
sô wil ich leben,
sô ich beste mac, und mînen sanc ûf geben.
junger man, wis hôhes muotes
dur diu reinen wol gemuoten wîp,
fröwe dich lîbes unde guotes,
unde wirde dînen jungen lîp.
ganzer fröide hâst dû niht,
sô man die werdekeit von wîbe an dir niht siht.
er hât rehter fröide kleine,
der sî von guoten wîben niht ennimt,
offenbâre, stille und eine
und als ez der mâze danne zimt.
dar an gedenke, junger man,
und wirp nâch herzeliebe: dâ gewinnest an.
ob dû es danne niht erwirbest,
dû muost doch iemer deste tiurre sîn.
dazt an fröiden niht verdirbest,
daz kumt allez von der frowen dîn.
dû wirst alsô wol gemuot,
daz dû den andern wol behagest, swie sî dir tuot.
ist aber, daz dir wol gelinget,
sô daz ein guot wîp dîn genâde hât,
hei, waz dir danne fröiden bringet,
sô si sunder wer vor dir gestât.
halsen, triuten, bî gelegen,
von sô rehter herzeliebe muost dû fröiden pflegen.
sich, nû hab ich dich gelêret,
des ich selbe leider nie gepflac.
ungelücke mir verkêret,
daz ein sælic man volenden mac.
doch tuot mir der gedinge wol
und der wille, den ich hân, daz ichz noch erwerben sol.
ein niuwer sumer, ein niuwe zît,
ein guot gedinge, ein lieber wân,
diu liebent mir en widerstrît,
daz ich noch trôst ze fröiden hân.
noch fröwet mich ein anderz baz
danne aller vogellîne sanc:
swâ man noch wîbes güete maz,
dâ wart ir ie der habedanc.
daz meine ich an die frowen mîn,
dâ muoz noch mêre trôstes sîn.
si ist schoener danne ein schoene wîp,
die schoene machet lieber lîp.
ich weiz wol, daz diu liebe mac
ein schoene wîp gemachen wol.
iedoch swelh wîp ie tugende pflac,
daz ist diu, der man wünschen sol.
diu liebe stêt der schoene bî
baz danne gesteine dem golde tuot:
nû jehet, waz danne bezzer sî,
hânt dise beide rehten muot.
si hoehent mannes werdekeit.
swer ouch die süezen arbeit
dur sî ze rehte kan getragen,
der mac von herzeliebe sagen.
der blic gefröwet ein herze gar,
den minneklîch ein wîp an siht:
wie welt ir danne, daz der var,
dem ander liep von ir beschiht?
der ist eht manger fröiden rîch,
sô jenes fröide gar zergât.
waz ist den fröiden ouch gelîch,
dâ liebez herze in triuwen stât,
in schoene, in kiusche, in reinen siten?
swelh sælic man daz hât erstriten,
ob er daz vor den frömden lobet,
sô wizzent, daz er niht entobet.
waz sol ein man, der niht engert
gewerbes umb ein reine wîp?
si lâze in iemer ungewert,
ez tiuret doch wol sînen lîp.
er tuo dur einer willen sô,
daz er den andern wol behage:
sô tuot in ouch der eine frô,
ob im diu ander gar versage.
dar an gedenke ein sælic man,
dâ lît vil sælde und êren an.
swer guotes wîbes minne hât,
der schamt sich aller missetât.
waz sol ein man, der niht engert
gewerbes umbe ein reinez wîp?
waz denne lât siu in iemer ungewert,
dannoch zieret si sînen lîp.
er tüeje durch die eine sô,
daz er den andern wol behage,
lîhte machet in ein ander vrô,
ob im die eine gar versage.
dar an gedenke ein ieclich man:
dâ lît vil tugende und êren an.
swer reiner wîbe minne hât,
der schamet sich aller missetât.
waz hât diu welt ze gebenne
liebers danne ein wîp,
daz ein sende herze baz gefröwen müge?
waz stiuret baz ze lebenne
danne ir werder lîp?
ine weiz niht, daz ze fröiden hôher tüge.
swenne sô ein wîp von herzen meinet
den, der ir wol lebt ze lobe,
dâ ist ganzer trôst mit fröiden underleinet:
disen dingen hât diu welt niht dinges obe.
mîn frowe ist zwir beslozzen,
der ich liebe trage,
dort verclûset, hie verhêret, dâ ich bin.
des einen hât verdrozzen
mich nû manige tage,
sô gît mir daz ander senelîchen sin.
solt ich pflegen der zweier slüzzel huote,
dort ir lîbes, hie ir tugent,
disiu wirtschaft næme mich ûz sendem muote,
und næme iemer von ir schoene niuwe jugent.
wænet huote scheiden
von der lieben mich,
die ich mit stæten triuwen her gemeinet hân?
solhe liebe leiden,
des verzîhe sich:
ich diene iemer ûf den minneklîchen wân.
mac diu huote mich ir lîbes pfenden,
dâ habe ich ein troesten bî:
sîn kan niemer von ir liebe mich gewenden.
twinget sî daz eine, sô ist daz ander frî.
dô der sumer komen was
und die bluomen dur daz gras
wunneclîchen sprungen,
aldâ die vogele sungen,
dô kom ich gegangen
an einen anger langen.
dâ ein lûter brunne entspranc,
vor dem walde was sîn ganc,
dâ diu nahtegale sanc.
bî dem brunnen stuont ein boum,
dâ gesach ich einen troum:
ich was von der sunnen
entwichen zuo dem brunnen,
daz diu linde mære
den küelen schaten bære.
bî dem brunnen ich gesaz,
mîner swære ich gar vergaz,
schier entslief ich umbe daz.
dô bedûhte mich zehant,
wie mir dienten alliu lant,
wie mîn sêle wære,
ze himel âne swære,
und wie der lîp solte
gebâren, swie er wolte.
dâne was mir niht ze wê.
got der waldes, swiez ergê,
schoener troum enwart nie mê.
gerne slief ich iemer dâ,
wan ein unsæligiu krâ,
diu begonde schrîen.
daz alle krâ gedîen,
als ich in des gunne!
si nam mir michel wunne.
von ir schrîen ich erschrac,
wan daz dâ niht steines lac,
sô wære ez ir suontac.
wan ein wunderaltez wîp
diu getrôste mir den lîp.
die begond ich eiden,
nû hât si mir bescheiden,
waz der troum bediute.
daz hoeret, lieben liute:
zwên und einer, daz sint drî,
dannoch seite si mir dâ bî,
daz mîn dûme ein vinger sî.
waz ich doch gegen der schoenen zît
gedinges unde wânes hân verlorn!
swaz kumbers an dem winter lît,
den wânde ich ie des sumers hân verborn.
sus sazte ich allez bezzerunge für:
swie vil ich trôstes ie verlür,
sô hât ich doch ze fröiden wân.
dar under misselanc mir ie:
in vant sô stæte fröide nie,
si wolte mich ê ich si lân.
muoz ich nû sîn nâch wâne frô,
sôn heize ich niht ze rehte ein sælic man.
dem ez sîn sælde füeget sô,
daz im sîn herzeliep wol guotes gan,
hât ouch der selbe fröiderîchen sin,
des ich vil leider âne bin,
sôn spotte er niht dar umbe mîn,
ob im sîn liep iht liebes tuot:
ich wære ouch gerne hôhgemuot,
möht ez mit liebes hulden sîn.
er sælic man, si sælic wîp,
der herze ein ander sint mit triuwen bî!
ich wil daz, daz ir beider lîp
getiuret und in hôher wirde sî.
vil sælic sîn ir jâr und al ir zît!
er ist ouch sælic sunder strît,
der nimt ir tugende rehte war,
sô daz ez in sîn herze gêt.
ein sælic wîp, diu sich verstêt,
diu sende ouch guoten willen dar.
sich wænet maniger wol begên,
sô daz er guoten wîben niht enlebe.
der tôre kan sich niht verstên,
waz ez fröide und ganzer wirde gebe.
dem lîht gemuoten dem ist iemer wol
mit lîhten dingen, als ez sol.
swer wirde und fröide erwerben wil,
der gediene guotes wîbes gruoz.
swen sî mit willen grüezen muoz,
der hât mit fröiden wirde vil.
jâ hêrre, wes gedenket der,
dem ungedient ie vil wol gelanc?
ez sî ein sî, ez sî ein er,
swer alsô minnen kan, der habe undank,
und dâ bî guoten dienst übersiht.
ein sælic wîp diu tuot des niht,
diu merket guotes mannes site,
dâ scheidet sî die guoten von.
sô ist ein tumbe sô gewon,
daz ir ein tumber volget mite.
stæte ist ein angest und ein nôt,
in weiz niht, ob si êre sî:
sî gît michel ungemach.
sît daz diu liebe mir gebôt,
daz ich stæte wære bî,
waz mir leides sît geschach!
lât mich ledic, liebe mîn frô stæte!
wan ob ich sis iemer bæte,
sô ist si stæter vil danne ich.
ich muoz von mîner stæte sîn verlorn,
diu liebe enunderwinde ir sich. wer sol dem des wizzen dank,
dem von stæte liep geschiht,
nimt der stæte gerne war?
dem an stæte nie gelank,
ob man den in stæte siht,
seht, des stæte ist lûter gar.
alsô habe ich stæte her gerungen,
noch enist mir leider niht gelungen.
daz wende, sælic frowe mîn,
daz ich der valschen ungetriuwen spot
von mîner stæte iht müeze sîn. het ich niht mîner fröiden teil
an dich, herzeliep, geleit,
sô möht es wol werden rât.
sît nû mîn fröide und al mîn heil,
dar zuo al mîn werdekeit,
niht wan an dir eine stât:
solt ich danne mîn herze von dir scheiden,
sô müeste ich mir selben leiden.
daz wære mir niht guot getân.
doch solt dû gedenken, sælic wîp,
daz ich nû lange kumber hân. frowe, ich weiz wol dînen muot,
daz dû gerne stæte bist,
daz hab ich befunden wol.
jâ hât dich vil wol behuot
der vil reine wîbes list,
der guotiu wîp behüeten sol.
alsus fröit mich dîn sælde und ouch dîn êre,
und enhân niht fröide mêre.
nû sprich, bin ich dar an gewert?
dû solt mich, frowe, des geniezen lân,
daz ich sô rehte hân gegert. ez wær uns allen
einer hande sælden nôt,
daz man rehter fröide schône pflæge als ê.
ein missevallen
daz ist mîner fröiden tôt,
daz dien jungen fröide tuot sô rehte wê.
war zuo sol ir junger lîp,
dâ mit si fröide solten minnen?
hei, wolten sî ze fröiden sinnen,
junge man, des hulfen noch diu wîp.
nû bin ich iedoch
frô und muoz bî fröiden sîn
durch die lieben, swie ez dar under mir ergât.
mîn schîn ist hie noch,
sô ist bî ir daz herze mîn,
daz man mich ofte sinnelôsen hât.
hei, solten sî ze samene komen,
mîn lîp, mîn herze, ir beider sinne!
daz si des wol wurden inne,
die mir dicke fröide hânt benomen.
vor den merkæren
kan nû niemanne liep geschehen,
wan ir huote twinget manegen werden lîp.
daz muoz beswæren
mich, swenne ich si solte sehen,
sô muoz ich si mîden, sî vil sælic wîp.
doch müeze ich noch die zît geleben,
daz ich si willic eine vinde,
sô daz diu huote uns beiden swinde;
dâ mite wurde mir liebes vil gegeben.
vil maniger vrâget
mich der lieben, wer si sî,
der ich diene und allez her gedienet hân.
sô des betrâget
mich, sô spriche ich: ir sint drî,
dien ich diene, sô hab ich zuo der vierden wân.
doch weiz siz alleine wol,
diu mich hât sus zuo zir geteilet.
diu guote wundet unde heilet,
der ich vor in allen dienen sol.
nû, frowe minne,
kum si minneklîchen an,
diu mich twinget und alsô betwungen hât.
brinc sî des inne,
daz diu minne twingen kan.
waz ob minneklîchiu liebe ouch sî bestât?
sô möhte si ouch gelouben mir,
daz ich si gar von herzen meine.
nû, minne, bewære irz und bescheine,
daz ich iemer gerne diene dir!
sumer unde winter beide sint
guotes mannes trôst, der trôstes gert.
er ist rehter fröide gar ein kint,
der ir niht von wîbe wirt gewert.
dâ von sol man wizzen daz,
daz man elliu wîp sol êren,
und iedoch die besten baz.
sît daz nieman âne fröide touc,
sô wolte ouch ich vil gerne fröide hân
von der mir mîn herze nie gelouc,
ez ensagte mir ir güete ie sunder wân.
swenne ez diu ougen sante dar,
seht, sô brâhtens im diu mære,
daz ez fuor in sprüngen gar.
in weiz niht wol, wie ez dar umbe sî:
sîn gesach mîn ouge lange nie.
sint ir mînes herzen ougen bî,
sô daz ich âne ougen sihe sie?
dâ ist doch ein wunder an geschehen.
wer gap im daz sunder ougen,
daz ez si zaller zît mac sehen?
welt ir wizzen, waz diu ougen sîn,
dâ mit ich si sihe dur elliu lant?
ez sint die gedenke des herzen mîn,
dâ mitte sihe ich dur mûre und ouch dur want.
nû hüeten, swie si dunke guot,
sô sehent si doch mit vollen ougen
herze, wille und al der muot.
wirde ich iemer ein sô sælic man,
daz si mich âne ougen sehen sol?
siht si mich in ir gedanken an,
sô vergiltet sî mir mîne wol.
mînen willen gelte mir,
sende mir ir guoten willen,
mînen den habe iemer ir.
ich gesprach nie wol von guoten wîben,
was mir leit, ich wurde frô.
sende sorge konde ich nie vertrîben
minneklîcher danne alsô.
wol mich, daz ich in hôhen muot
mit mînem lobe gemachen kan,
und mir daz sanfte tuot.
owê wolte ein sælic wîp alleine,
sô getrûrte ich niemer tac,
der ich diene, und hilfet mich vil kleine
swaz ich sî geloben mac.
daz ist ir liep und tuot ir wol,
aber sî vergizzet iemer mîn,
sô man mir danken sol.
frömde wîp diu dankent mir vil schône,
daz si iemer sælic müezen sîn!
daz ist wider mîner frowen lône
mir ein kleinez denkelîn.
si hab den willen, den si habe,
mîn wille ist guot, und klage diu werc,
gêt mir an den iht abe.
frô welt, ir sult dem wirte sagen,
daz ich im gar vergolden habe,
min groeste gülte ist abe geslagen,
daz er mich von dem briefe schabe.
swer im iht sol, der mac wol sorgen,
ê ich im lange schuldic wære,
ich wolt ez zeinem juden borgen.
er swîget unz an einen tac,
sô wil er danne ein wette hân,
sô jener niht vergelten mac.
< walther, dû zürnest âne nôt,
dû solt bî mir belîben hie.
gedenke, waz ich dir êren bôt,
waz ich dir dînes willen lie,
als dicke dû mich sêre bæte.
mir was vil inneklîche leit,
daz dûz ie sô selten tæte.
bedenke dich, dîn leben ist guot.
sô dû mir rehte widersagest,
sôn wirst dû niemer wol gemuot.>
frô welt, ich hân ze vil gesogen,
ich wil entwonen, des ist zît.
dîn zart hât mich vil nâch betrogen,
wand er vil süezer fröiden gît.
dô ich dich gesach reht under ougen,
dô was dîn schouwen wunderlich
... al sunder lougen.
doch was der schanden alse vil,
dô ich dîn hinden wart gewar,
daz ich dich iemer schelten wil.
< sît ich dich niht erwenden mac,
sô tuo doch ein dinc, des ich ger.
gedenke an mangen liehten tac
und sich doch underwîlent her,
niuwan sô dich der zît betrâge.>
daz tæt ich wunderlîchen gerne,
wan daz ich fürhte dîne lâge,
vor der sich nieman kan bewarn.
got gebe iu, frowe, guote naht.
ich wil ze herberge varn. könig - heinrichs - ton, rügeton
selbwahsen kint, dû bist ze krump,
sît nieman dich gerihten mac
- dû bist dem besmen leider alze grôz,
den swerten alze kleine -,
nû slâf unde habe gemach.
ich hân mich selben des ze tump,
daz ich dich ie sô hôhe wac.
ich barc dîn ungefüege in friundes schôz,
dîn leit bant ich ze beine,
mînen rugge ich nâch dir brach.
nû sî dîn schuole meisterlôs an mîner stat, in kan dir niht.
kan ez ein ander baz, mirst liep, swaz liebes dir dâ von geschiht.
doch weiz ich wol, swâ sîn gewalt ein ende hât,
dâ stêt sîn kunst nâch sunder obedach.
diu minne lât sich nennen dâ,
dar sî doch niemer komen wil.
si ist den tôren in dem munde zam,
und in dem herzen wilde.
nû hüetet ir iuch, reinen wîp.
vor kinden bergent iuwer jâ,
sône wirt ez niht ein kindes spil.
minne und kintheit sint ein ander gram.
vil dicke in schoenem bilde
siht man leider valschen lîp.
ir sult ê spehen, war umbe, wie, wenne und wâ, rehte unde weme
ir iuwer minneklîchez jâ sô teilet mite, daz ez gezeme.
sich, minne, sich, swer alsô spehe, der sî dîn kint,
sô wîp, sô man, die andern dû vertrîp.
ich was durch wunder ûz gevarn,
dô vant ich wunderlîchiu dinc.
ich vant die stüele leider lære stân,
dâ wîsheit, adel und alter
gewalteclîche sâzen ê.
hilf, frowe maget, hilf, megde barn,
den drin noch wider in den rinc,
lâ sî niht lange ir sedeles irre gân.
ir kumber manicvalter
der tuot mir von herzen wê.
ez hât der tumbe rîche nû ir drîer stuol, ir drîer gruoz.
owê, daz man dem einen an ir drîer stat nû nîgen muoz!
des hinket reht und trûret zuht und siechet schame.
diz ist mîn klage, noch klagte ich gerne mê.
mir ist diu êre unmære,
dâ von ich ze jâre wurde unwert,
und ich klagende wære:
wê mir armen hiure! diz was vert.
alsô hân ich mangen kranz verborn
unde bluomen vil verkorn.
jô bræche ich rôsen wunder, wan der dorn.
swer sich sô behaltet,
daz im nieman niht gesprechen mac,
wunneklîche er altet,
im enwirret niht ein halber tac.
der ist frô, swenne er ze tanze gât,
swes herze ûf êre stât.
wê im, des sîn geselle unêre hât!
wan sol iemer frâgen
von dem man, wie ez umb sîn herze stê.
swen des wil betrâgen,
der enruochet, wie diu zît zergê.
maniger schînet vor den frömden guot
unde hât doch valschen muot.
wol im ze hove, der heime rehte tuot.
zweiter thüringerton, erster atzeton
swâ guoter hande wurzen sint
in einem grüenen garten
bekliben, die sol ein wîser man
niht lâzen unbehuot.
er sol in spilende als ein kint
mit ougenweide zarten.
dâ lît gelust des herzen an,
und gît ouch hôhen muot.
sî boese unkrût dar under,
daz breche er ûz besunder
- lât erz, daz ist ein wunder -
und merke, ob sich ein dorn
mit kündekeit dar breite,
daz er den furder leite
von sîner arbeite:
si ist anders gar verlorn!
uns irret einer hande diet:
der uns die furder tæte,
so möhte ein wol gezogener man
ze hove haben die stat.
die lâzent sîn ze spruche niet,
ir drüzzel, der ist sô dræte.
kunde er, swaz ieman guotes kan,
daz hulfe niht ein blat.
< ich und ein ander tôre,
wir doenen in sîn ôre,
daz nie kein münch ze kôre
sô sêre mê geschrei.>
gefüeges mannes doenen,
daz sol man wol beschoenen,
müet des mannes hoenen,
hie gêt diu rede enzwei.
mir hât hêr gêrhart atze ein pfert
erschozzen zisenache.
daz klage ich dem, den er bestât:
der ist unser beider voget.
ez was wol drîer marke wert.
nû hoerent froemde sache,
sît daz ez an ein gelten gât,
wâ mit er mich nû zoget.
er seit von grozer swære,
wie mîn pfert mære
dem rosse sippe wære,
daz im den vinger abe
gebizzen hât ze schanden.
ich swer mit beiden handen,
daz sî sich niht erkanden:
ist ieman, der mir stabe?
tegernsee - spruch
man seit mir ie von tegersê,
wie wol daz hûs mit êren stê:
dar kêrte ich mêr dan eine mîle von der strâze.
ich bin ein wunderlîcher man,
daz ich mich selben niht entstân
und mich dâ vür sô vil an frömede liute lâze.
ich schilte sîn niht, wan got genâde uns beiden.
ich nam dâ wazzer,
alsô nazzer
muost ich von des münches tische scheiden.
daz milter man gar wârhaft sî,
geschiht daz, dâ ist wunder bî.
der grôze wille der dâ ist,
wie mac der werden verendet?
dêswâr, dâ hoeret witze zuo
und wachen gegen dem morgen vruo
und anders manec schoener list,
daz ez iht werde erwendet.
der alsô tuot,
der sol den muot
an riuwe selten kêren.
mit witzen sol erz allez wegen
und lâze got der sælden phlegen.
sô sol man stegen
nâch langer wernden êren.
meißnerton
nû sol der keiser hêre
verbrechen dur sîn êre
des lantgrâven missetât.
wand er was doch zwâre
sîn vîent offenbâre,
die zagen truogen stillen rât.
si swuoren hie, si swuoren dort
und pruoften ungetriuwen mort.
von rôme fuor ir schelden.
ir dûf enmohte sich niht verheln,
si begonden under zwischen steln
und alle einander melden.
seht, diep stal diebe,
drô tet liebe.
der mîssenære solde
mir wandeln, ob er wolde.
mînen dienst lâz ich allez varn,
niewan mîn lop alleine.
deich in mit lobe iht meine,
daz kan ich schône wol bewarn.
lobe ich in, sô lobe er mich.
des andern alles des wil ich
in minneclîch erlâzen.
sîn lop daz muoz och mir gezemen,
oder ich wil mînez her wider nemen
ze hove und an der strâzen,
sô ich nû genuoge
gewarte sîner vuoge.
ich hân dem mîssenære
gevüeget menic mære,
baz danne er nû gedenke mîn.
waz sol diu rede beschoenet?
möhte ich in haben gecroenet,
diu crône wære hiute sîn.
het er mir dô gelônet baz,
ich dient ime aber eteswaz,
noch kan ich schaden vertrîben.
er ist aber sô vüege niht,
daz er mir biete wandels iht,
dâ lâzen wirz belîben.
wan vil verdirbet,
des man niht enwirbet.
ganzer fröiden wart mir nie sô wol ze muote,
mirst geboten, daz ich singen muoz.
sælic sî, diu mir daz wol verstê ze guote!
mich mant singen ir vil werder gruoz.
diu mîn iemer hât gewalt,
diu mac mir wol trûren wenden
unde senden fröide manicvalt.
gît daz got, daz mir noch wol an ir gelinget,
seht, sô wære ich iemer mêre frô,
diu mir beide herze und lîp ze fröiden twinget.
mich betwanc nie mê kein wîp alsô.
ez was mir gar unbekant,
daz diu minne twingen solde
swie si wolde, unz ichz an ir bevant.
süeze minne, sît nâch dîner süezen lêre
mich ein wîp alsô betwungen hât,
bit si, daz si ir wîplich güete gegen mir kêre,
sô mac mîner sorgen werden rât.
dur ir liehten ougen schîn
wart ich alsô wol enpfangen,
gar zergangen was daz trûren mîn.
mich fröit iemer, daz ich alsô guotem wîbe
dienen sol ûf minneklîchen danc.
mit dem trôste ich dicke trûren mir vertrîbe,
unde wirt mîn ungemüete kranc.
endet sich mîn ungemach,
sô weiz ich von wârheit danne,
daz nie manne an liebe baz beschach.
minne, wunder kan dîn güete liebe machen
und dîn twingen swenden fröiden vil.
dû lêrest liebe ûz spilnden ougen lachen,
swâ dû mêren wilt dîn wunderspil.
dû kanst fröiderîchen muot
sô verworrenlîche verkêren,
daz dîn sêren sanfte unsanfte tuot.
wol mich der stunde, daz ich sie erkande,
diu mir den lîp und den muot hât betwungen,
sît deich die sinne sô gar an sie wande,
der si mich hât mit ir güete verdrungen.
daz ich von ir gescheiden niht kan,
daz hât ir schoene und ir güete gemachet
und ir rôter munt, der sô lieplichen lachet.
ich hân den muot und die sinne gewendet
an die reinen, die lieben, die guoten.
daz müez uns beiden wol werden volendet,
swes ich getar an ir hulde gemuoten.
swaz ich fröiden zer werlte ie gewan,
daz hât ir schoene und ir güete gemachet
und ir rôter munt, der sô lieplichen lachet.
wer kan nû ze danke singen?
der ist trûric, der ist vrô:
wer kan daz zesamne bringen?
der ist sus, der ist sô.
sî verirrent mich
und versûment sich:
wess ich, waz si wolten, daz sunge ich.
fröide und sorge erkenne ich beide,
dâ von singe ich, swaz ich sol.
mir ist liebe, mir ist leide.
sumerwunne tuot mir wol.
swaz ich leides hân,
daz tuot zwîvelwân,
wie ez mir umb die lieben sul ergân.
wol iu kleinen vogellînen!
iuwer minneklîcher sanc
der verschallet gar den mînen,
al diu werlt diu seit iu dank.
alsô danken ir
...
...
selpvar ein wîp,
âne wîz, rôt, ganzlicher stæte
ungemâlet, daz si niht gebuggerâmet wære,
ich lob ir lîp,
swie ich sî doch nie niht gebæte.
jâ hoere ich gerne von ir guotiu mære,
diu ir val hâr ûf gebunden hât.
bî ir manigiu hin zer kirchen gât,
diu ir swarzen nak vil hôhe blecken lât.
ich wæne, daz gebende ungelîche stât. in dem dône: ich wirbe umb allez daz ein man
ein man verbiutet ein spil âne pfliht,
des im nieman wol gevolgen mac.
er giht, wenne sîn ouge ein wîp ersiht,
si sî sîn ôsterlîcher tac.
wie wære uns andern liuten sô geschehen,
solten wir im alle sînes willen jehen?
ich bin der eine, derz versprechen muoz:
bezzer wære mîner frowen senfter gruoz.
dâ ist mates buoz.
< ich bin ein wîp dâ her gewesen
sô stæte an êren und ouch alsô wol gemuot:
ich trûwe ouch noch vil wol genesen,
daz mit selkem stelne nieman keinen schaden tuot.
swer aber küssen hie ze mir gewinnen wil,
der werbe ez mit vuoge und ander spil.
ist, daz ez im wirt ie sâ,
er muoz sîn iemer sîn mîn diep und habe imz dâ
und lege ez anderswâ.>
müeste ich noch geleben, daz ich die rôsen
mit der minneklîchen solde lesen,
sô wold ich mich sô mit ir erkôsen,
daz wir iemer friunde müesten wesen.
wurde mir ein kus noch zeiner stunde
von ir rôten munde,
sô wære ich an fröiden wol genesen.
waz sol lieblich sprechen, waz sol singen,
waz sol wîbes schoene, waz sol guot,
sît man nieman siht nâch fröiden ringen,
sît man übel âne vorhte tuot,
sît man triuwe, milte, zuht und êre
wil verpflegen sô sêre,
sô verzagt an fröiden maniges muot.
ir vil minneklîchen ougenblicke
rüerent mich alhie, swanne ich si sihe,
in mîn herze. owê, sold ich si dicke
sehen, der ich mich vür eigen gihe!
eigenlîchen dien ich ir,
daz sol sî vil wol gelouben mir.
ich trage in mînem herzen eine swære
von ir, die ich lâzen niht enmac,
bî der ich vil gerne tougen wære
beide naht und ouch den liehten tac.
des enmac nû niht gesîn,
ez enwelle diu liebe vrowe mîn.
sol ich mîner triuwe alsust engelten,
sô ensol niemer man getrûwen ir.
si vertrüege michels baz ein schelten
danne ein loben, daz geloubent mir.
wê, war umbe tuot si daz,
der mîn herze treit vil kleinen haz?
< frowe, vernemt dur got von mir diz mære:
ich bin ein bote und sol iu sagen,
ir sült wenden einem ritter swære,
der si lange hât getragen.
daz sol ich iu künden sô:
ob ir in welt fröiden rîchen,
sicherlîchen
des wirt manic herze vrô.
frowe, enlât iuch des sô niht verdriezen,
ir engebt im hôhen muot.
des muget ir und alle die wol geniezen,
den ouch fröide sanfte tuot.
dâ von wirt sîn sin bereit,
ob ir in ze fröiden bringet,
daz er singet
iuwer êre und werdekeit.>
< jâ möht ich michs an in niht wol gelâzen,
daz er wol behuote sich.
krumbe wege die gênt bî allen strâzen,
dâ vor got behüete mich.
ich wil nâch dem rehten varn,
ze leide im, der mich anders lêre.
swar ich kêre,
dâ müeze mich doch got bewarn!>
< frowe, sendet im ein hôhgemüete,
sît an iu sîn fröide stât.
er mac wol geniezen iuwer güete,
sît diu tugent und êre hât.
frowe, gebt im hôhen muot.
welt ir, sîn trûren ist verkêret,
daz ez in lêret,
daz er daz beste gerne tuot.>
< mir tuot einer slahte wille
sanft, und ist mir doch dar under wê.
ich minn einen ritter stille,
deme enmac ich niht versagen mê,
des er mich gebeten hât.
tuon ichs niht, mich dunket, daz mîn nimmer werde rât.
dicke dunk ich mich sô stæte
mînes willen. sô mir daz geschiht,
swie vil er mich danne bæte
al die wîle, daz enhulfe niht.
iezuo hân ich den gedanc:
waz hilfet daz? der muot enwert niht eines tages lanc.
wold er mich vermîden mêre!
jâ versuochet er mich alze vil.
owê, des vürht ich vil sêre,
daz ich müeze volgen, swes er wil.
gerne het ichz nû getân,
wan daz ich muoz versagen und wîbes êre sol begân.
ine getar vor tûsent sorgen,
die mich tougen in dem herzen mîn
twingent âbent unde morgen,
leider niht getuon den willen sîn.
daz ichz immer einen tac
sol gevristen, deist ein klage, diu mir ie bî dem herzen lac.
sît daz im die besten jâhen,
daz er alsô schône kunde leben,
sô hân ich im mir vil nâhen
in mîme herzen eine stat gegeben,
dar noch nieman inne trat.
sie hânt daz spil verlorn, er eine tuot in allen mat.>
der rîfe tet den cleinen vogellîn wê,
daz sie niene sungen.
nû hoer ichs aber wünneclîchen als ê,
nûst die heide entsprungen.
dâ sach ich bluomen strîten wider den klê,
weder ir lenger wære.
mîner vrowen send ich disiu mære.
uns hât der winter kalt und andre nôt
vil getân ze leide.
ich wânde, daz ich immer bluomen rôt
gesæh in grüener heide.
jâ schadet guoten liuten, wære ich tôt,
die nâch vröiden ringen
und die gerne tanzen unde singen.
versûmt ich disen wünneclîchen tac,
sô wær ich verwâzen,
und wære mir ein êweclîcher slac:
dannoch müest ich lâzen
alle mîne vröide, der ich wîlent pflac.
got gesegen iuch alle,
wünschent ouch, daz mir ein heil gevalle!
< ez was an einer wunniclîchen stat,
daz wir zwei gerieten.
mîn hêrre, der mich hie belîben bat,
der mac mir gebieten.
jâ enstêt niht ein dürre wîdenblat,
dar an ez mir wirret.
hêrr, ir hât es sünd, ob ir mich irret.>
diu guote, der ich immer dienen sol
sunder valschez lôsen,
ir wangen die gelîchent sich vil wol
den lilien unde rôsen.
waz ist wunders, ob ich...
...
...
hêrre got, gesegene mich vor sorgen,
daz ich vil wunneklîche lebe.
wil mir ieman sîne fröide borgen,
daz im ein ander wider gebe?
die vinde ich vil schiere, ich weiz wol wâ,
wan ich liez ir wunder dâ,
der ich vil wol mit sinnen
getriuwe ein teil gewinnen.
al mîn fröide lît an einem wîbe,
der herze ist ganzer tugende vol,
und ist sô geschaffen an ir lîbe,
daz man ir gerne dienen sol.
ich erwürbe ein lachen wol von ir:
des muoz sî gestaten mir,
wie mac siz behüeten?
ich fröiwe mich nâch ir güeten.
als ich under wîlen zir gesitze,
sô sî mich mit ir reden lât,
sô benimt si mir sô gar die witze,
daz mir der lîp alumbe gât.
swenne ich iezuo wunder rede kan,
gesiht sî mich einest an,
sô hân ichs vergezzen,
waz wolde ich dar gesezzen.
mich nimt immer wunder, waz ein wîp
an mir habe ersehen,
daz sie ir zouber leit an mînen lîp.
waz ist ir geschehen?
jâ hât sie doch ougen,
wie kumet, daz sie als übele siht?
ich bin aller manne schoeneste niht,
daz ist âne lougen.
hât ir ieman von mir iht gelogen,
der besehe mich baz.
sie ist an mîner schoene gar betrogen,
sie enwelle anders waz.
wie stât mir daz houbet,
daz ist niht zuo wol getân.
sie betriuget lîhte ein tumber wân,
ob sis niene geloubet.
dâ sie wonet, dâ sint wol tûsent man,
die vil schoener sint,
wan daz ich ein lützel fuoge kan,
sô ist mîn schoene ein wint.
fuoge hân ich kleine,
doch ist sî genæme wol,
sô daz sî vil guoten liuten sol
iemer sîn gemeine.
wil si fuoge für die schoene nemen,
sô ist sie wol gemuot.
tuot sie daz, sô muoz ir wol gezemen,
swaz sie mir getuot.
sô wil ich mich neigen
und tuon allez, daz sie wil.
waz bedarf sie denne zoubers vil,
wan daz ich bin ir eigen?
lât iu sagen, wiez umbe ir zouber stât,
des sie wunder treit:
sie ist ein wîp, die schoene und êre hât,
dâ bî liep und leit.
daz sie iht anders kunne,
des sol man sich gar bewegen,
wan daz ir minneclîchez pflegen
machet sorge und wunne.
bî den liuten nieman hât
ze fröiden hovelîchern trôst denne ich.
sô mich sende nôt bestât,
sô schîne ich geil und troeste selben mich.
alsô hân ich dicke mich betrogen
unde durch die werlt menige fröide erlogen;
daz liegen was aber lobelich.
leider ich muoz mich entwenen
meniger wunne, der mîn ouge an sach.
war nâch sol sich einer senen,
der nit gloubet, waz hie vor geschach?
der weiz lützel, waz daz sî, gemeit.
daz ist senender muot mit gerender arbeit.
unsælic sî daz ungemach!
meniger wænet, der mich siht,
mîn herze sî an fröiden iemer hô.
hôher fröide hân ich niht,
und wirt mir niemer wider wan alsô:
werdent tiusche liute wider guot,
und troestet sî mich, diu mir leide tuot,
sô wirde ich aber wider vrô.
ich hân ir gedienet vil,
der werlte, und wolte ir gerne dienen mê,
wan daz si übel danken wil
und wænet, daz ich mich nit verstê.
ich verstên michs wol an eime site:
des ich aller sêrest ger, sô ich des bite,
sô gît siz einem tôren ê.
ich enweiz, wie ichz erwerben mac.
des man dâ phligt, daz widerstuont mir ie.
wirbe aber ich, sô man ê phlac,
daz schadet mir lîhte; sus enweiz ich wie.
doch verwæne ich mich der fuoge dâ,
daz der ungefüegen werben anderswâ
genæmer sî danne wider sie.
nû singe ich, als ich ê sanc:
wil aber ieman wesen vrô?
daz die rîchen haben undanc
und die jungen haben alsô!
wist ich, waz in würre - daz möhten si mir gerne sagen -,
sô hulf ich ir schaden clagen.
swâ sô liep bî liebe lît
gar vor allen sorgen vrî,
ich wil, daz diu sumerzît
den zwein wol erteilet sî.
sumer unde winter, der zweier êren ist sô vil,
daz ich beide loben wil.
hât der winter kurzen tac,
sô hât er die langen naht,
daz sich liep bî liebe mac
wol erholn, daz ê dâ vaht.
waz hân ich geredet? owê, jâ het ich baz geswigen,
sol ich iemer sô geligen.
wer gesach ie bezzer jâr,
wer gesach ie schoener wîp?
daz entroestet nit ein hâr
einen unsæligen lîp.
wizzet, swem der anegenget an dem morgen fruo,
dem gêt ungelücke zuo.
swâ sô liep bî liebe lît
gar an allen sorgen vrî,
merket, ob des winters zît
den zwein wol gesetzet sî.
waz hân ich gesprochen? wê, dâ solt ich hân geswigen,
sol ich iemer sô geligen!
ich wil einer helfen clagen,
der ouch fröide zæme wol,
dazs in alsô valschen tagen
schoene tugent verliesen sol.
hie bevor wær ein lant gefröiwet umbe ein sô schoene wîp:
waz sol der nû schoener lîp?
ich bin nû sô rehte vrô,
daz ich vil schiere wunder tuon beginne.
swenne ez sich gefüeget sô,
daz ich erwirbe mîner frouwen minne,
seht, sô stîgent mir die sinne
hôher danne der sunnen schîn. gnâde, ein küneginne!
ich ensach die guoten nie
sô dicke, daz ich daz gen ir verbære,
mirn spilten diu ougen ie.
der kalte winter was mir gar unmære.
ander liute dûhte er swære,
mir was die wîle, als ich enmitten in dem meien wære.
disen wunneklîchen sanc
hân ich gesungen mîner frouwen ze êren.
des sol sî mir wizzen danc,
wan ich wil iemer durch si fröide mêren.
wol mac sî mîn herze sêren;
waz danne, ob sî diu beidiu tuot? daz kan si wol verkêren.
dar zuo enkunde nieman mir
gerâten, daz ich schiede von dem wâne.
kêrt ich mînen muot von ir,
wâ fünde ich danne eine sô wol getâne,
diu sô wære valsches âne?
si ist schoener unde baz gelobt denne helêne und dijâne.
hoerâ walther, wie ez mir stât,
mîn trûtgeselle von der vogelweide.
helfe suoche ich unde rât:
diu wolgetâne tuot mir vil ze leide.
kunden wir gesingen beide,
daz ich mit ir müeste brechen bluomen an der liehten heide!
got gebe ir iemer guoten tac
und lâze mich si noch gesehen,
die ich minne und nit erwerben mac.
mich müet, daz ich si hoere jehen,
wie holt si mir entriuwen wære,
und saget mir ein ander mære,
des mîn herze inneklîchen kumber lîdet iemer sît.
ouwê, wie süeze ein arebeit!
ich han ein senfte unsenftekeit.
< got hât vil wol ze mir getan,
sît ich mit sorgen minnen sol,
daz ich mich underwunden hân,
dem alle liute sprechent wol.
im wart von mir in allen gâhen
ein küssen und ein umbevâhen:
dô schôz mitten in mîn herze, daz mir iemer nâhe lît,
unz ich getuon, des er mich bat.
ich tætez, wurde mirs diu stat.>
ich wære dicke gerne vrô,
wan daz ich nit gesellen hân.
nû si alle trûrent sô,
wie möhte ichz eine denne lân?
ich müese ir vingerzeigen lîden,
ich enwolte fröide durch si mîden.
sus behabe ich wol ir hulde, daz siz lâzen âne nît:
wand ich gelache niemer niht,
dâ ez ir dekeiner siht.
ez tuot mir inneklîchen wê,
als ich gedenke, wes man phlac
in der werlte wîlent ê.
ouwê, daz ich nit vergezzen mac,
wie rehte vrô die liute wâren!
dô kunde ein sælic man gebâren,
unde spilte im sîn herze gegen der wunneklîchen zît.
sol daz niemer mêr geschehen,
sô müet mich, daz ichz hân gesehen.
dir hât enboten, frowe guot,
sînen dienst, der dirs wol gan,
ein ritter, der vil gerne tuot
daz beste, daz sîn herze kan.
der wil dur dînen willen disen sumer sîn
vil hôhes muotes verre ûf die genâde dîn.
daz solt dû minneklîch enpfân,
daz ich mit guoten mæren var,
sô bin ich willekomen dar.
< dû solt ime mînen dienest sagen:
swaz im ze liebe muge geschehen,
daz möhte nieman baz behagen,
der in sô selten habe gesehen.
und bite in, daz er wende sînen stolzen lîp,
dâ man im lône: ich bin ein vil frömdez wîp
zenpfâhen sus getâne rede.
swes er ouch anders danne gert,
daz tuon ich, wan des ist er wert.>
mîn êrste rede, die si ie vernan,
die enpfie si, daz mich dûhte guot,
biz sî mich nâhen zir gewan;
zehant bestuont si ein ander muot.
swie gerne ich wolte, in mac von ir niht komen:
diu grôze liebe hât sô vaste zuo genomen,
daz sî mich nien lâzet vrî,
ich muoz ir eigen iemer sîn.
nû enruoch, êst ouch der wille mîn.
swer giht, daz minne sünde sî,
der sol sich ê bedenken wol.
ir wont vil manige êre bî,
der man durch reht geniezen sol,
und volget michel stæte und dar zuo sælikeit:
daz immer ieman missetuot, daz ist ir leit.
die valschen minne mein ich niht,
die möhte unminne heizen baz,
der wil ich immer sîn gehaz.
sît daz ich eigenlîchen sol,
die wîle ich lebe, ir sîn undertân,
und sî mir mac gebüezen wol
den kumber, den ich durch si hân
geliten nû lange und iemer alsô lîden muoz,
daz mich enmac getroesten nieman, sî entuoz,
sô sol si nemen den dienest mîn,
und bewar dar under mich,
daz si an mir ouch niht versûme sich.
weder ist ez übel oder guot,
daz ich mîn leit verhelen kan?
man siht mich dicke wol gemuot,
sô trûret manic ander man,
der mînen schaden halben nie gewan.
sô gebâre ich dem gelîche,
als ich sî maniger vreuden rîche.
nû ruochez got gevüegen sô,
daz ich von wâren schulden müeze werden vrô.
wie kumet, daz ich sô menigen man
von sîner nôt geholfen hân
sît ich mich selben niht enkan
getroesten, mich entriege ein wân?
ich minne ein wîp, diu ist guot und wol getân,
die lât mich aller rede beginnen,
ich kan aber endes nit gewinnen.
dar umbe wære ich nû verzaget,
wan dazs ein wênic lachet, sô si mir versaget.
si sehe, daz si innen sich bewar
- si schînet ûzen fröidenrîch -,
daz si an den siten iht irre var,
sô wart nie wîp sô minneklîch,
sô tæte ir lop vil frouwen lobes entwîch.
ist nâch ir wirde gefurrieret
die schoene, die si ûzen zieret,
kan ich ir denne gedienen iht,
des wirt bî selken êren ungelônet niht.
swie noch mîn fröide an zwîvel stât,
den mir diu guote mac vil wol
gebüezen, ob sis willen hât,
sôn ruoche eht, waz ich kumbers dol.
si vrâget, des mich nieman vrâgen sol,
wie lange ich welle bî ir belîben:
si ist mir iemer vor allen wîben
ein wernder trôst, ze fröiden mir.
nû müeze mir geschehen, als ich gloube an ir.
gnuoge kunnen deste baz
gereden, daz sî bî liebe sint.
swie dicke ich ir noch bî gesaz,
sô wesse ich minner danne ein kint.
ich wart an allen mînen sinnen blint.
des wær ich anderswâ betoeret.
si ist ein wîp, diu nit gehoeret
und guoten willen kan gesehen.
den hân ich, sô mir iemer müeze liep geschehen.
die grîsen wolten michs überkomen,
diu welt gestüende trûreklîcher nie
und hete an fröiden ab genomen;
doch streit ich zornlîche wider sie,
si möhtens wol gewalten -
ez wirt niemer wâr!
mir was ir rede swâr.
sus streit ich mit den alten;
die hânt den strît behalten
nû wol lenger denne ein jâr.
mîn ouge michel wunder siht,
diez vil wirs verdienen kunnen denne ich,
daz dien sô schoene heil geschiht.
ouwê welt, wie kumt ez umbe dich!
ist got selch ebenære?
er gît dem einen gewin
und dem andern sin.
sô wæne ich, alse mære
ein rîcher tôre wære
sô rîch, sô ich armer bin.
hie vor, dôs alle wâren vrô,
dô wolte nieman hoeren mîne klage;
nû ist sumelîchen sô,
daz si mir wol gelouben, swaz ich in sage.
nû müeze got erwenden
unser arbeit.
und gebe uns sælikeit,
daz wir die sorge swenden.
ouwê möhte ichz verenden!
ich hân ein sunderleit.
ein meister las,
troume und spiegelglas,
daz sî zem winde
bî der stæte sîn gezalt.
loup und gras,
daz ie mîn fröide was,
- swie ich nû erwinde,
ich dunke mich alsô gestalt -
dar zuo bluomen manicvalt,
diu heide rôt, der grüene walt,
der vogellîn sanc ein trûric ende hât,
dar zuo der linde
süeze und linde.
sô wê dir, welt, wie dirz gebende stât!
ein tumber wân,
den ich zer welte hân,
der ist wandelbære,,
wand er boesez ende gît.
ich solte in lân,
wan ich mich wol verstân,
daz er iht gebære
mîner sêle grôzen nît.
mîn armez leben in sorgen lît,
der buoze wære michel zît.
nû vürhte ich siecher man den grimmen tôt,
daz er mit swære
an mir gebære.
vor vorhten bleichent mir diu wangen rôt.
wie sol ein man,
der niuwan sünden kan,
des hân gedingen
oder gewinnen hôhen muot?
sît ich gewan
den muot, daz ich began
zer welte dingen,
merken übel unde guot,
dô greif ich, als ein tôre tuot,
zer winstern hant rehte in die gluot
und mêrte ie dem tievel sînen schal.
des muoz ich ringen
mit geringen:
nû ringe und senfte ouch jêsus mînen val.
heiliger crist,
sît dû gewaltic bist
der welte gemeine,
die nâch dir gebildet sint,
gip mir die list,
daz ich in kurzer vrist
dich gemeine
alsam dîne erwelten kint.
ich was mit gesehenden ougen blint
und aller guoten dinge ein kint,
swie ich mîne missetât der welte hal.
mache mich reine,
ê mîn unreine
sêle versinke in daz verlorne tal.
owê, war sint verswunden alliu mîniu jâr!
ist mîn leben mir getroumet, oder ist ez wâr?
daz ich ie wânde, daz iht wære, was daz iht?
dar nâch hân ich geslâfen und enweiz es niht.
nû bin ich erwachet und ist mir unbekant,
daz mir hie vor was kündic als mîn ander hant.
liute und lant, dar inn ich von kinde bin erzogen,
die sint mir froemde worden, reht als ob ez sî gelogen.
die mîne gespiln wâren, die sint træge unde alt.
bereitet ist daz velt, verhouwen ist der walt.
wan daz daz wazzer fliuzet, als ez wîlent vlôz,
für wâr, ich wânde, mîn ungelücke wurde grôz.
mich grüezet maniger trâge, der mich bekande ê wol,
diu welt ist allenthalben ungnaden vol.
als ich gedenke an manigen wunneklîchen tac,
die mir sint enphallen, als in daz mer ein slac,
iemer mêre ouwê.
owê, wie jæmerlîche junge liute tuont,
den hô vil niuweclîche ir gemüete stuont,
die kunnen niuwan sorgen, owê, wie tuont si sô?
swar ich zer werlte kêre, dâ ist nieman vrô,
tanzen, singen... zergât mit sorgen gar.
nie kristenman gesach sô jæmerlîche schar.
nû merkent, wie den frouwen ir gebende stât,
die stolzen ritter tragent dörpellîche wât.
uns sint unsenfte brieve her von rôme komen,
uns ist erloubet trûren und fröide gar benomen.
daz müet mich inneklîchen, wir lebten ie vil wol,
daz ich nû für mîn lachen weinen kiesen sol.
die wilden vogellîn betrüebet unser clage,
waz wunders ist, ob ich dâ von verzage?
waz spriche ich tumber man durch mînen boesen zorn?
swer dirre wunne volget, der hât jene dort verlorn,
iemer mêr ouwê.
owê, wie uns mit süezen dingen ist vergeben!
ich sihe die bittern gallen mitten in dem honige sweben:
diu welt ist ûzen schoene, wîz, grüen und rôt,
und innan swarzer varwe, vinster sam der tôt.
swen si nû verleitet habe, der schouwe sînen trôst:
er wirt mit swacher buoze grôzer sünde erlôst.
dar an gedenkent, ritter, ez ist iuwer dinc.
ir tragent die liehten helme und manigen herten rinc,
dar zuo die vesten schilte und die gewîhten swert.
wolte got, wær ich der signünfte wert!
sô wolte ich nôtic man verdienen rîchen solt.
joch meine ich nit die huoben noch der hêrren golt,
ich wolte selbe crône êweklîchen tragen,
die möhte ein soldener mit sîme sper bejagen.
möhte ich die lieben reise gevarn über sê,
sô wolte ich denne singen wol unde niemer mêr ouwê,
niemer mêr ouwê.
5 a
owê, wir müezigen liute, wie sîn wir versezzen
zwischen zwein fröiden nider an die jâmerlîchen stat!
aller arbeit heten wir vergezzen,
dô uns der kurze sumer sîn gesinde wesen bat.
der brâhte uns varnde bluomen unde blat,
dô trouc uns der kurze vogelsanc.
wol im, der ie nâch stæten fröiden ranc!
wê der wîse, die wir mit den grillen sungen,
dô wir uns solten warnen gegen des kalten winters zît,
daz wir vil tumben mit der âmeizen niht rungen,
diu nû vil werdeklîche bî ir arbeiten lît.
daz was ie der welte meiste strît.
tôrn schulten ie der wîsen rât,
wan siht wol dort, swer hie gelogen hât.
8 a
hêr volcnant, habt irs êre,
daz ir den meistern tretten welt
ir meisterlîchen sprüche?
lâtz iu geschehen niht mêre,
sît daz manz iu zunwitzen zelt.
wan ob hêr walther krüche,
man heten doch vil baz danne iu.
er ist daz korn, ir sît diu spriu,
singent ir einz, er singet driu,
ir sît gelîch als ars und mâne.
hêr walther singet, swaz er wil,
des kurzen und des langen vil,
sus mêret er der welt ir spil.
sô jagent ir als ein valscher hunt nâch wâne.
11 a
ich hân gesehen in der werlte ein michel wunder,
wær ez ûf dem mêr, ez diuhte ein seltsæn kunder;
des mîn fröide erschrocken ist, mîn trûren worden munder.
daz gelîchet einem boesen man. swer nû des lachen
strîchet an der triuwen stein, der vindet kunterfeit.
ez bîzet, dâ sîn grînen niht hât widerseit.
sîn valscheit tuot vil manigem dicke leit.
zwô zungen habent kalt und warn, die ligent in sîme rachen.
in sîme süezen honge lît ein giftic nagel.
sîn wolkenlôsez lachen bringet scharpfen hagel.
swâ man daz spürt, ez kêret sîn hant und wirt ein swalwen zagel.
12 a fürstenspiegelton
ir fürsten, tugent iuwer sinne mit reiner güete,
sît gegen friunden senfte, gegen vienden tragent hôhgemüete.
sterket reht und danket gote der grôzen êren,
daz manic mensche sîn lîp, sîn guot muoz iu ze dienste kêren.
sît milte, fridebære, lât iuch in wirde schowen,
sô lobent iuch die reinen süezen frouwen.
scham, triuwe, êrebernde zuht sult ir gerne tragen.
minnet got und rihtet, swaz die armen klagen.
geloubt niht, daz iu die lügenære sagen,
und volget guotem râte, sô muget ir in himele bouwen.
marîâ clâr, vil hôhgeloptiu frowe süeze,
hilf mir durch dînes kindes êre, daz ich mîne sünde gebüeze.
dû fluotic fluot barmunge, tugende und aller güete,
der süeze gotes geist ûz dînem edeln herzen blüete:
er ist dîn kint, dîn vater unde dîn schepfære.
wol uns des, daz dû in ie gebære,
den hoehe, tiefe, breite, lenge umbegrîfen mohte nie,
dîn kleiner lîp mit süezer kiusche in umbevie.
dehein wunder mohte dem gelîchen ie,
der engel küniginne, dû trüege in ân alle swære.
an dem frîtage wurden wir vor der helle gefrîet
von dem, der sich drivalteclîch in ein hât gedrîet.
der engel gabrîêl marîâ die botschaft kündet,
dâ von himel und erde mit grôzen fröiden wart enzündet.
er sprach zuo ir:< âvê>, daz minneklîch grüezen,
durch ir ôren enpfienc si den vil süezen,
der ie ân anegenge was und muoz ân ende sîn.
des sî dir lop und êre geseit, marîâ künigîn
...
dû gæbe in uns ze trôste, der al der werlte mac swære büezen.
sünder, dû solt an die grôzen nôt gedenken,
die got durch uns leit, unde solt dîn herze in riuwe senken.
sîn lîp wart mit scharpfen dornen gar versêret,
dennoch wart manicvalt sîn marter an dem kriuze gemêret.
man sluoc im drîe nagel dur hende und ouch dur füeze.
jâmerlîchen weinte marîâ diu süeze,
dô sî ir kinde daz bluot ûz beiden sîten fliezen sach.
trûreklîchen jêsus von dem kriuze sprach:
< muoter, jâ ist iuwer ungemach
mîn ander tôt. jôhan, dû solt der lieben swære büezen.>
der blinde sprach zuo sînem knehte:< dû solt setzen
daz sper an sîn herze. jâ wil ich die marter letzen.>
daz sper gegen al der werlte hêrren wart geneiget.
marîâ vor dem kriuze trûreklîch klage erzeiget.
sî verlôs ir varwe, ir kraft, in bitterlîchen noeten,
dô si jæmerlîch ir liebez kint sach toeten
und longinus ein sper im in sîn reine sîten stach.
si seic unmehtic nider, sin hôrte noch ensprach.
in dem jâmer criste sîn herze brach.
daz kriuze begunde sich mit sînem süezen bluote roeten. 23 a
aller werdekeit ein füegerinne,
daz sît ir zewâre, frowe mâze.
er sælic man, der iuwer lêre hât!
der endarf sich iuwer niender inne
weder ze hove schamen noch an der strâze.
dur daz sô suoche ich, frowe, iuwern rât,
daz ir mich ebene werben lêret.
wirb ich nider, wirb ich hôhe, ich bin versêret.
ich was vil nâch ze nidere tôt,
nû bin ich aber ze hôhe siech:
unmâze enlât mich âne nôt. nidere minne heizet, diu sô swachet,
daz der muot nâch kranker liebe ringet.
diu minne tuot unlobelîche wê.
hôhe minne reizet unde machet,
daz der muot nâch hôher wirde ûf swinget.
diu winket mir nû, daz ich mit ir gê.
mich wundert, wes diu mâze beitet.
kumt diu herzeliebe, ich bin iedoch verleitet:
mîn ougen hânt ein wîp ersehen,
swie minneclich ir rede sî,
mir mac doch schade von ir geschehen.
textfassung nach b
diu sælde teilet umbe mich
und kêret mir den ruggen zuo.
dâ enkan si niht erbarmen sich,
nû râtent, friunt, waz ich es tuo.
si stêt ungerne gên mir.
loufe ich hin umbe, ich bin doch iemer hinder ir:
si geruochet mich niht ane sehen.
ich wolte, daz ir ouge an ir näckel stüende:
sô müest ez ân ir dank geschehen.
36 a
mir ist liep, daz sî mich clage
ze mâze, als ez ir schône stê.
ob man ir mære von mir sage,
daz ir dâ von sî sanfte wê,
si sol iemer durch den willen mîn
ungefüege swære und vröide lâzen sîn:
daz stêt senenden vrowen wol,
als ichz meine.
dar ahtent jene vil kleine,
die sich des flîzent,
daz sî den munt sô sêre bîzent
...
sît mir dîn niht mêr werden mac
wenne als ich kûme dich gesê,
sô wünsche ich heiles al den tac
und bin doch immer an der flê,
daz dich got vor falscher diet bewar
und leite ze allen zîten in der engel schar.
ouch bite ich dich, swâ dû mich sehest,
daz dû tougen
schône mit den ougen
dich zuo mir neiges
und mir ein cleine liebe erzeiges.
jon ruoche ich, ob dû mich mit worten vêhest.
< man mac wol offenbâre sehen
dîn scheiden an den ougen mîn.
nû sprich, wie wære mir geschehen,
het ich getân den willen dîn?
sône würde ich nimmer rehte vrô,
dû enkumest wider, ich wirde iedoch alsô.
dû bist mir ein fremder man.
wê, warumbe
clage sô sêre ich tumbe,
durch daz eine,
daz wir ie wârn mit rede gemeine?
doch wizze, daz ich dir wol ze lebene gan.>
ich hân vil cleine an dir bejaget
wenne under wîlen einen gruoz.
dû hâst mir aber sô wol versaget,
daz ich dir immer dienen muoz.
ob ich an dir niht erworben hân,
wol mich, sône hât ein ander noch getân.
alsô kanstû wesen gemeit.
got dir lône,
daz dû mich hielde sô schône.
wis gesünde!
wê, daz ich dich alsô fünde.
nû, frowe, gedenke an alle stætekeit.
textfassung nach b
swer ungefuoge swîgen hieze
- waz man noch von vröiden sunge! -
und si abe den bürgen stieze
daz si uns dâ von niht twunge.
wurden ir die grôzen höve benomen,
daz wær allez nâch dem willen mîn.
bî den gebûren liez ich sî wol sîn,
dannen ist si och her komen.
42 a
mich hât ein halm gemachet frô.
ich wæne, ich sül genâde vinden:
swie dicke ich maz daz selbe strô,
als ich gewon was her von kinden
- sine tuot, si tuot, sine tuot, si tuot, sine tuot, si tuot -,
swie ich tet, sô wart ie daz ende guot.
8 b
mir hât ein liet von franken
der stolze mîssenære brâht,
daz vert von ludewîge.
ich kan ims niht gedanken
sô wol, als er mîn hât gedâht,
wan daz ich tiefe im nîge.
künde ich, swaz ieman guotes kan,
daz teilte ich mit dem werden man.
der mir sô hôher êren gan,
got müeze ouch im die sînen iemer mêren.
zuo flieze im aller sælden fluz,
niht wildes mîde sînen schuz,
sîns hundes louf, sîns hornes duz
erhelle im und erschelle im wol nâch êren.
12 b
tumbiu werlt, ziuch dînen zoum, wart umbe, sich!
wilt dû lân loufen dînen muot, sîn sprunc der vellet dich.
der ist manicvalt in dînem herzen unbekort,
er schadet dir hie und ist ein langer haz der sêle dort.
lâ guoten muot den boesen muot von dir vertrîben;
minne got, sô maht dû vrô belîben;
wirbe umbe lop mit reinem guote, wellest dû genesen;
den boesen solt dû iemer gerne unheinlich wesen;
geloube, waz die pfaffen guotes lesen.
wilt dû daz allez übergülden, sô sprich wol den wîben.
her wîcman, ist daz êre,
daz man die meister irren sol
sô meisterlicher spreche?
lât ez iu geschehen niht mêre,
vür wâr ich iu daz râten sol.
waz ob her walther erreche?
er solt ez doch iemer hân vor iu
alsô der weize vor der spriu.
singet ir einez, er singet driu,
daz gelîchet sich rehte alse ars und mâne.
her walther singet, waz er wil,
des kurzen und des langen vil,
sus mêret er der welte spil;
sô jagent ir alse ein leithunt nâch wâne.
23 a textfassung nach b c e
nideriu minne heizet, diu sô swachet,
daz der lîp nâch kranker liebe ringet.
diu liebe tuot unlobelîchen wê.
hôhe minne heizet, diu dâ machet,
daz der muot nâch werder liebe ûf swinget.
diu winket mir nû, daz ich mit ir gê.
nû enweiz ich, wes diu mâze beitet.
kumet herzeliebe, sô bin ich verleitet.
mîn ougen hânt ein wîp ersehen,
swie minnecliche ir rede sî,
mir mac wol schade von ir geschehen.
49 a
langez swîgen hêt ich mir gedâht,
nû muoz ich singen aber als ê.
dâr zuo hânt mich schoene vrowen brâht,
siu möhten mir gebieten mê.
swaz ich singe oder in gesagen,
iedoch sô bitte ichs allesament gemeine,
daz siu den mînen kumber clagen.
mich nimt wunder, wie mir sî beschehen
an mînes selbes arebeit
umbe ein wîp, diu wil mich niht ansehen;
die brâht ich an ir werdekeit.
sît alle ir muot sô hôhe stât,
sô enweiz ich, wenne ouch mich mîn singen lât,
und als ir hoehstez lop zergât.
bin ich in ir dienste worden alt,
dâ bî sô junget sî niht vil.
lîht ist mir mîn hâr alsô gestalt,
daz si einen jungen haben wil.
nû helf iuch got, her junge man,
daz ir mich rechent an der alten brût,
und slâht mit sumerlatten dran!