chetzer, iuden und heiden
dunchent uns die got leiden,
wand si des glouben niht enhant.
swie groze sunde si begant,
so sint ir sunde doch ein wint
wider die verlorn christen sint.
daz mugt ir merchen snelle
bi einem churzen pispelle.
swelch man ein marc goldes hat
und an einen ros marchet gat
und ein ros damit choufet,
daz zeltet und loufet
und allen sinen willen tuot,
der chouf dunchet in so guot,
daz ers ungern wider chæme.
swer im dar ros danne næme,
der wære im mer ceschaden chomen,
danne ob er im daz golt het genomen,
wand im daz ros vil lieber ist.
also hat unser herre christ
die heiligen christenheit gechoufet.
swer geloubic ist und getoufet,
umbe den gab christ sinen lip.
du christen man, du christen wip,
nimestu got die sele din,
umbe den er gab den lip sin,
so mustu grozzer sunde han
und hast im leider getan,
denne du im hetest genomen sin leben,
daz er hat umbe dich gigeben.
sit got des choufes frout sich,
daz er sinen lip gab umbe dich;
ob du im der vrouden niht gestast
und im din sele niht enlast;
nimstu im die mit gwalt,
die er so willechlichen galt;
wie mohtestu denne boser sin?
sin marter und die sele din,
die hastu im bede an dir benomen:
des mustu in grozer not quomen
danne die iuden ode die heiden.
got hat niht an den beiden
weder gechouffet noch verlorn:
si sint ceder helle geborn.
wie mohte got verliesen die?
si wurden im gehorsam nie.
der heiligen christenheit chint,
die cehimel geborn sint
uz des heiligen toufes unden,
daz si schieden von den sunden
mit dem heiligen geiste
und mit des glouben volleist,
die het got in siner hant,
do si wurden christen genant,
und het si so vergolten,
daz si billich wesen solten
sin eigen und sin erbechint.
swelch ir da so unsælich sint,
daz si sich den chouf niht helfen lant,
daz sint, die got gemartert hant.
daz si die gnade enpfiengen
und von den gnaden giengen
und warn der christenheite chint,
die got abtrunne worden sint,
daz chumt in ze unheile.
si werdent im ceurteile
also verre von got gescheiden
- fur die iuden und fur die heiden.
als vil si im naher wurden ê,
als vil sint si immer me
verrer denne der deheine,
die da nie wrden reine.