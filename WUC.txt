ez si dorf, stat ode lant,
ez wirt unsælich zehant,
chumt ein wcherære dar,
der da die lute alle gar
mit lihen mac bereiten.
læt sin der tot arbeiten,
swaz si habent, daz wirt sin.
er ist ir chamer und ir schrin,
dar in ir gut allez muoz.
der schulden wirt in nimmer buoz.
der wcherære wære wise
und het reht ein paradise,
ob der tot niht enwære.
nu ist daz ein michel swære,
daz er siben tode liden muoz,
und im der nimmer wirdet puoz.
swenne in bestet des libes tot,
daz ist sin iungisteu not,
daz er von den luten scheidet;
die warn im doch erleidet,
daz er muoz lazzen sin guot,
daz scheiden, daz er davon tuot,
der tot tut wirs danne we.
der dritte tot, der muet in me,
daz er von gote scheiden muoz.
so ist daz des virden todes gruoz,
daz in die tivel grifent an
und furent in vientlichen dan
und cholent in ane erbarmen.
dennoch muz den vil armen
mit dem funften tode wirs gischehen,
daz er got muz des tages sehen,
so er alle die verfluchet,
der er nimmer me geruchet:
daz ist aller tode grozist.
der sehste ist doch der bosist:
der chan lip und sel toeten.
mit mangen grozen noeten
muoz er vallen einen val
in daz abgrunde hinzetal,
des nimmer ende werden mac,
umbe den wucher, des er pflac.
der sibent tot chan stechen
und chan den wuocher rechen,
daz er daz immer wizzen muoz,
daz im der tot wirt nimmer buoz,
und sin der tot niht geruchet,
den er immer und immer suchet,
er versuchet mit mangen noten,
ob er sich moht ertoten,
daz sin der tot niht engert,
daz ist im alles leides wert,
daz er wol weiz den untrost,
daz er nimmer wirt erlost,
daz ist ein tot, der ein frist
ie richer denne der ander ist.
als hie der wcher zuo nam
und ie richer und richer quam,
also nimt sin wîtze immer zuo.
da merchet, ob er rehte tuo,
der wuchert und sterben sol!
er vernimt alle tage wol,
daz riche und arme sterbent;
swie si nach guote werbent,
daz ez doch allez hie bestat.
weiz er, daz er sele hat,
und daz diu niht ersterben chan,
so ist er ein unsælich man,
daz er die git umbe guot
und da mit anders niht entuot,
wan daz erz fromden liuten lat.
der got, der ez verfluchet hat,
der fuget ez ouch den liuten wol,
des spot er drumbe liden sol.
der arme wuocherære,
sin leben ist got unmære
und rehten liuten allen.
des muz er immer vallen
- und warumbe er valle,
daz sult ir merchen alle:
er ist wiser, danne der tivel si.
dem tivel ist diu maze bi,
swie sere im maze missezimt,
daz er niwan daz sine nimt.
des entuot der wucherære niht.
swaz im zenemen geschiht,
ez si reht ode unreht,
daz nimt des tivels chneht.
von den schulden ist er
noch wirser denne lucifer
und danne dehein sin giselle.
er ist ungehorsamer danne diu helle.
diu helle was so gehorsam,
do christes sele dar quam,
daz si wider gab durch ein wort
vil gænzlich allen den hort,
des si zerehte niht bestuont.
des die wcherære niht entuont.
der wucherære gæbe niht ein ort
niht wider durch tusent wort;
er nimt den wucher unervorht.
des hat er lieht und friwe verworht,
des man der sele beider gert,
so man si sele messe wert.
wir suln die naht mit riwe leben,
der tac sol uns daz lieht geben.
ez si der man, ez si daz wip,
ez si diu sele, ez si der lip
- swer riwe und liehtes enbirt,
der ist genaden verirt.
sit er hie und dort ist ungenesen,
der riwe und liehtes muz entwesen,
wie wirt des sele danne rat,
der riwe und lieht verchoufet hat,
des sich sele und lip muz began?
daz hat der wcherære getan.
ich sage iu, wie er daz getuot:
swem er lihet sin guot,
der muz in zuo der wochen wern,
swes er da von niht wil enbern.
nu sult ir merchen da bi
vil rehte, waz ein woche si!
daz sint siben tage und siben naht.
die hant die chraft und die maht,
daz si wern, die wile diu werlt stat.
swer die wochen gar verchoufet hat,
wes wil er armer denne leben?
er hat tac und naht hin gegeben;
man muoz im si zinsen beide.
daz wirt ouch im zeleide.
im wirt der vinster nimmer buoz,
dem man daz lieht zinsen muoz,
daz wir von gotes gnaden han.
er hat der naht alsam getan,
die wir mit ruwe suln genesen.
er muz riwe und liehtes entwesen,
swenne er verwandelt daz leben.
er hat tac und naht hin gigeben;
des muz er tac und naht
mit ungenaden sin bedaht.
ein roubær uf der straze,
der hat doch etlich maze.
der enroubet, swenne er izzet, niht,
und swenne er sinen friunt siht;
ern roubet ouch niht die zit,
swenne er slafende lit.
so ist der wuocherære
der werlt so schadebære,
daz er in dem slafe roubet
und sich roubes niht geloubet,
die wile er in der chirchen stet.
swenne er sitzet ode get,
er roubet ane rasten,
er roubet in der vasten.
der wocherære ist mange stunt
zebanne chomen; daz ist mir chunt.
der wcher, sin vervluchet pfluc,
der im engit nimmer genuch.
swie mangen tac sin wocher gie,
und ez darumbe niht enlie,
daz man in viern solte durch not,
wan manz mit banne gebot,
also dicke ist er zebanne chomen.
swaz er zewcher hat genomen,
daz muz er gelten immer
und vol giltet nimmer.
durch daz sin wcher nie gelac
deheines heiligen tac,
des muz ouch er ir helfe enbern;
ern darf ir nimmer gigern.
die viende sint drier slaht,
vil ungelicher aht,
den der erbe teil ist beschert,
swenne der wucherær ververt.
die herren sint die hersten;
die choment ouch zem ersten.
si iagent nach dem guote
mit so vientlichem muote,
daz in sin tot sanfte tuot:
so gernt nement si daz guot.
so choment die ubelen geiste;
den wirt daz aller meiste.
den muz diu sele volgen;
der sint si vaste erbolgen.
so wirt daz fleisch den wrmen;
daz chunnen si wol ersturmen.
so furent ir isliche hin
den aller liebisten gwin.
die herren sint des muotes,
sine gernt niht wan des guotes.
sone gernt die tievel nihtes me,
wan daz in diu sele beste.
so habent ouch die worme daz,
daz si niht mutent furbaz.
der viende sint deheine,
daz si ir teil daz eine
umbe diu andern zwei wolten geben.
so hat der wcherær sin leben
niht wan den vianden verlan
und hat ir willen gar getan.