heinrich von der muore
uf zwêne wege ich hân geriten.
den baz geriten ich dô reit.
des ist mir mîn hâr besniten;
ein baz besniten mich besneit.
ê was ich blint und wîste blinden:
er ist ein kint swer volget kinden.
schiere wirt ein man verlorn in êwiclicher flüste.
ein leben hân ich mir erkorn, daz lît in guoter küste.
stæten friunden wil ich klagen
daz mich ein wîp betwungen hât.
ez gêt mir nâhe, ich muoz ez sagen,
wie sol des iemer werden rât?
sorge lîde ich al die naht, dar zuo den tac.
alsô tuot si mir. geruon ich nienen mac.
mir enwart nie alsô wê.
sin troeste mich, ich hæte ez baz gelâzen ê.
ich hâte ein wunneclîchez leben
ê grôze liebe mich gevie.
trûren dest mir nû gegeben,
daz niemer mêre mir zergie,
sît ich innen wart wie rehte sîz begât;
dâ von ir diu werlt daz beste lop verstât.
mîniu leit diu. huoben sich,
als ich si sach, sô sende ich nâch der schônen mich.
diu werlt mit grôzer fröide stât:
daz sol mir sîn ein stæte leit,
ob mich diu wunne sô vergât.
der bluomen was ich ie gemeit;
leider nû muoz ich erlîden grôze nôt:
jâ ensach ich nie sô mange heide rôt.
schône wîp, wol tuo mir nû.
wol tæte ich dir, ob ich wol möhte alse dû.
sælic müeze ein riter sîn
der wol verschulden kan den nît.
vil holt ist im daz herze mîn,
wande er den merkæren gît
vil dicke swæren muot. die frouwen minnent in
unde ist an den guoten wîben ein gewin.
swaz si redent, daz beste er tuot,
swer fröide pfliget; für sorge enwart nie niht sô guot.
ahy, nu sol diu werlt lân mange swære
die sî hân müeste ob ez noch winter wære.
diu heide hât der bluomen âne mâze vil,
dar zuo sô stêt der grüene walt
als er den sumer wesen wil.
ahy, sorgen wurde rât mit guote,
wan daz ich lebe mit undertânem muote,
den ich gewan dô den gewalt ein wîp gevie,
daz sî daz frîe herze mîn
niht langer âne ir dienest lie.
herze, dû bist âne sin,
volgest dû den ougen nâch:
dû maht niht volenden allez daz si wellent spehen.
enruoche wâ si sehen bin,
dar umbe ensî dir niht ze gâch.
tuost dû des niht, dâ von mac dir wol grôzer schade geschehen,
wes zîhe ab ich diu ougen mîn? est gar des herzen rât.
diu mir ougen herze lîp sô gar betwungen hât,
von der muoz mich dunken guot ob sî mich leben lât.
ich sæhe gerne sunder wanc
den ir vil minneclîchen schîn.
ich woltes iemer gerner an dann einen engel sehen.
mîn liebe ist gen ir niht ze kranc:
ich mein die lieben frouwen mîn.
ie doch sô muoz ich einer grôzer schulde von ir jehen:
ê ich si volle bite, sô hât sî mir gar verseit.
ich weiz wol daz: ein krankez herze wær dâ von verzeit.
ê ab ich daz tæte, ich lite ê iemer arebeit.