oiner rede hat ich gedacht,
di het ich gerne vollinbracht.
do zcu bedarf ich einer volleist.
di such ich an dem heyligen geist,
daz er mich dar an beware,
vnd swer si gehore, daz er so geuare,
so ez sye sin frume vnd sin ere.
daz dichtet der phaphe wernere,
von elmindorf der capelan,
vnd hatez durch daz getan,
wandez ane gebot vnde bat
der probist von heligenstat,
von elmindorf her diterich.
da zcu demuteget her sich
vnd liz mich in sinen buchen
di selbe rette suchen.
nv sta ich zu uwir allir gebote,
daz ir mir gnaden helfit zu gote.
wenit, daz ich iz an mime hercen funde.
der rede han ich gut vrkunde.
vnd allein ist daz vrkunde heyden,
dar vmme lazet v di rede nicht leyden.
ich sage vch durch welche not.
wando salomon dem tragen menschen geboth,
her sprach:< sich in der ameicen schure:
di spise wirt ir nvmmer ture.
si samenet in der erne also vile,
daz si al daz iar lebit mit spile>.
waz meinet her do mite?
daz wir besseren vnsir site
vnd der tugende so vil zcu samene lesin,
daz wir vmmer mit gnaden wesen.
sol ich an ein wurmelin sien,
wi ich den vntugenden sule inflien,
so muz ich an eime heyden wol merken,
wi ich nach den tugenden sule wirken.
ouch en sit dez nicht ane wane,
ich ein habez ouch durch daz getan,
daz sich alle di schamen,
di sich in criste ne me namen
zcu den bosheyden keren
...
iz ist manic cristen man,
der gnuck wisheit kan
vnd si an sich selben niene keret,
noch eyner den anderin nicht leret
vnd intut doch so vile,
daz her si mit lust oder mit spile
an ein blat gescribe,
daz man sin gedenke nach sime libe.
diz ist ein iamir vil grose.
also lerit ein gedene sinen gnoze.
daz mach man wol versuchen
in den heydenischen buchen.
iz inhilft vbir al nicht,
daz man enburnet eyn licht
vnd besturzit iz vndir eyn vaz:
so insehet niman deste bas.
ouch ein sal her nvmer riche werden,
der sinen schatz begrebet vnder der erden.
diz selbe gedute
get an di lute,
di di anderin wol gelerin kunnen
vnd in der selikeit nicht gunnen.
doch inist ez so nicht bliben.
vns si also vil gescriben
von vnserin heyligen voruarin,
daz wir di sele wol mugen bewarin,
nv denke ouch zcu deme libe,
daz ez vmbewarit niene blibe.
wanne wirt er in den eren erzogen,
so blibet di sele vmbetrogen.
dv salt beuelin al din leben
vil getruen rat geben.
dez wamit dich alsus
der wise man salustius,
her spricht:< so gach si dir zu keiner tat,
dune suches e diner frunde rat.
du tust anderes lichte, daz dir nicht touck>.
salomon her sprichet ouch:
< dine ougen sullen dine werc bewarin>.
daz sprichet: der rat sal vmmer uor uarin.
dri sachin horen an den rat,
da by alle tugent nu stat:
daz eine daz is ere, daz ander frome,
daz dritte, wi man do zu kome,
daz man durch liebe noch leyde
ere vnd frome vmmer nicht gescheyde.
waz solden si sundir?
irne wedir intouc ane daz andir.
tvlius sprichet von deme ratgeben,
her sulle selbe wislich leben
vnd sulle an allen sachin vor sehen,
waz da nach muge geschen,
waz zu beiden handen muge komen,
beide zu schaden vnd zu fromen,
daz her da nach nicht indurfe sagen,
als man den schaden beginnet clagen,
daz her dez lutzel dechte,
daz ez also kumen muchte.
her schamet sich ouch zu spate
nach dem schedelichen rate.
dan abir sprichet alsus
der wise man bohetius:
< iz inkumit nicht zu der wisheite,
daz man sich donach breite,
daz nu geschaffin ist:
man sal daz ende prufen mit rechter list>.
valschir frunde der ist vile,
da wur hute dich zalleme spile,
wenne suchez tu iren rat
vmme eine scheideliche tat,
sine wellen dinen zom nicht erarnen,
daz si dich dines schaden gewarnen.
an dine wort wellen si ien,
dar an machtu ire bosheit wol sen.
si flizent sich alle geliche,
welcher dich aller suzelichis beswiche.
diz iz allez dem... vil na:
des warnit dich seneca.
nv merke ouch da mite
der getruwen ratgeben site:
swer dir vaste zu sprichet
vnd mit scharfen worten stichet
vnd dich diner dumheit berufit,
daz is der diner eren geruchit.
der sin vil, di sich getruwe sagen
vnd dez an deme hercen nicht tragen.
der inkan ich sundir nicht genennen,
hi an saltu si bekennen:
si dringin sich an dinen rat
vnd loben alle dine tat.
si kunnen sich also flien,
alse si vnder dinen wusen wellen lien.
an di list han si sich geflizen:
di geswasheit wollen si wiczen.
da mit beginnent si dich twingen,
so mustu all ir liet singen.
her is wis, der di zungen midet,
di vor salbit vnd nach snidet.
vil suze ist ire gecose,
daz ende wirt dicke bose.
manic is, der sich niene versinnet,
als man in loben beginnet,
vnd denket an sime gemute,
is kume von siner gute
vnd von siner frumekeit,
vnd kumez zu groser erbeit.
dez mugit ir bispel horen
de rege medorum,
daz spricht: von meden riche.
daz bispel wamit vns alle gliche.
merses waz der kunic genant;
her inbot sinem volke in daz crichinlant,
wanne in des beduchte,
daz her iz wol brengen muchte.
alser der unmaze began,
her samenet sine beiste man
vnd redete mit in stille.
her sagete in sinen willen,
her sprach:< hi vmbe wil ich uwers rates leben>.
do antworte im ein sin rat gebe:
< heil du kunic, herre min,
selic musiz du vmmer sin.
so ne mugen sich di crichin nicht bereiten,
daz si dines volcwigis erbeiten.
vor war wil ich dir iz sagen:
zu der flucht wellen si sich gehaben,
e wir in daz lant kumen.
andirs inmac in nicht gefrumen.
diz is al min kummir>.
do sprach ein andir:
< nehein angist han ich so groz:
so wir daz lant vinden bloz
vnd itel di burge veste,
sone weiz ich, wan dise edelen geiste
ire manheit bescheiden.
den iamir mac ich weinen.
diz iz al min kummir>.
do sprach ein andir:
< is wirt ein groz gedrenge:
daz mere iz vns zu enge,
vnser schif herre inmac ez nicht getragen.
diz ist al min angist, daz ich habe.
daz wirrit mir dar vndir>.
do sprach ein andir:
< al ein han ich iz lange vorborgen,
doch sage ich, wes ich sorge.
hi is zu rosse so manic riter gemeit,
daz ich inwez nehein velt so breit,
ob iz in volcwigis gestadete,
daz ez vmmer icht grunes me geladete.
diz ist al min kummir>.
do sprach ein andir:
< ich muz nu sprechen zu leistz,
wand ich inkan iz nicht allir best.
ouch lide ich iene not
- talanc inhortich neheine also groz -:
swenne wir beginnen sciezen,
wi iz der himil sulle geniezen.
iz is da mit al getan:
der luft inmac vnsir gescoz nicht vntfan>.
di heriscraft sagetin si so groz,
daz der kunic wenit sin der gote gnoz.
sin gemute begunde do stigen.
do ne mochte nicht langer geswigen
demerat der alde.
der sprach do vil balde,
alser wol wiste,
daz ez komen solde zu letzste:
< herre, bistu dez gewiz,
daz here, daz hi gesamenit iz,
daz du an furchtin macht
dich verlazen an sine craft?
nicht inist so starc uf der erden,
ez en muge verwnnen werden.
vnd so daz here ist von grozeren creftin,
so man iz wirs mage berichten.
vnd swanne man iz berichten nicht inmac,
so beginnet dir der lediste tac,
der dir ie quam zu handen:
so wirdistu zu maze dinen vinden.
berichte dich nach der heren gelfe,
du verheisches wol, waz iz helfe>.
diz sprach der alde demerat,
vnde also quam ez an der tat,
daz der kunic sin ere verlos.
kumme intran er sigelos.
nv merke an disme gedichte,
wedir man mit mereme rechte
volge zu den erin
den valschin lugenerin
oder den stetin luten,
di di warheit wol kunnen beduten.
bistu rechte becant,
du veres zu der bezzeren hant.
ouch wil ich dich lerin,
dez du bedarft zu diner erin.
alle tugent saltu minnen,
daz saltu an deme rechten beginnen.
daz recht iz ein sulich tugent
- alsir alle merken wol mugent -,
daz niman iz so bose,
den ein andir so wil genose,
mac her sin recht erstriten,
er lezet ime vngerne engliten.
o wi manic den ande rin verstieze
vnd im dez sinez nicht lieze
vnd in almetalle verdrunge,
ob in des recht nicht twunge.
nicht inhat vns di natura bescheiden
me denne den vihe an der weiden.
si gab vns alle dinc gemeine.
do begreif sumelich al eine,
dez manic leben muchte.
dar vmme satzste man daz gerichte,
daz man vngerechte lute twunge,
daz igelich den anderin nicht vordrunge.
swer da gerichte hat gerne,
dem is ist gut, daz her lerne,
wi der arscit tut mitten wunden.
is da dehein gelide sich vnder den gesunden
vnd geset er, daz ez nicht mac genesin,
so sal erz also gereit wesen,
daz er mit sineme wafene ablose.
ez machit anderiz allin den lib bose.
diz getriffet zu den bosen wichten,
di da niman mac berichten.
di sol man von den tagen tun,
daz gute lute mugen gerun.
ouch wil ich dich lerin,
waz seneca sprichit von den richterin:
daz er also dicke schuldick si,
alse manigen schuldigen er lezet vri,
wander also zcu gerichte sal sitzen,
daz in brengen von sinen witzen
wedir gut noch zorn.
durch di wirt manic rech urtil virkorn.
vnd lidet man manige uorchte,
dez man nicht dorfte,
si teten kurcer rede zva.
sus saget vns seneca:
< der di mochte gestillen,
di lute heten al iren willen>.
daz spricht: wene min vnd din,
di lute mochten al mit gemache sin.
teilete al geliche,
wir werin al ebenriche.
sone dorfte niman ermeliche lebin.
nv muz der riche dem armin gebin.
daz sint allir tugende meiste
vnd kumit von eime milden geiste.
mildekeit iz ein tugent,
di ir alle gerne minnen mugent.
si tut dich ein anderin des gunnen,
dez tu mit pinen has gewunnen.
si ne lezet dich frume haben nicht gerin,
din eigen tut si dich wol enperin.
o wis leidir manic tumme,
vnd nicht weiz hier vmme
vnd wenit sich kerin an di mildekeit
vnd begrifit sich mit der ilekeit.
dar an iz er so vnforsunnen.
daz ime sine vorderin hetten gewunnen,
daz vorgebit er zu vnstunden
vnd wirt so mit kummere verladen,
daz er sich dar uz inkan nicht intwirken.
daz saltu rechte mirken,
vnd wiltu mir ichtez getruwen,
vffe disen grunt saltu nicht buwen.
manic hat daz zcu sitin:
als man in beginnet biten,
so wirt er dinster umme sin ougen
...
si dunkit in vnnutzze,
so wiset er ein vnfrolich antlitze.
diz kumit von einer siner gute,
so claget er sin armute.
groz angist get in ane,
gerne wer her danne,
er get here vnde dare.
so wirt der ander wol geware,
daz da nicht inist gewunnen.
dez siten wil ich dir nicht gunnen.
is daz du gesis den armin,
so laz en dich erbarmin
mit dinem gutem willen
...
du insalt im nicht gestaten.
den hungerigen saltu saten;
is er nackeit, gib im daz cleit.
ein wort weiz ich so leit
noch zcu sprechene so schemeliche,
so daz wort< ich bite dich>.
an deme gebene ist nicht so gutes,
so daz man neme vnd gebe al eines mutes.
manic man bitet durch not
vnd wirt zu hant von scamen rot.
dar an tut er wol schin:
her liez ez gerne, mochtes sin.
o wi selicliche er tete,
der deme gebe, e dan her bete,
daz her dez schamin erlazen were;
sone weiz ich keine gabe so danc bere.
is sint allir schanden meiste,
daz man vil gelobe vnd lutzil leiste
vnd di lute mit schoner rede leite.
manigeme iz liber, e er zu lange beite,
daz man im zu hant versage,
dan er ein itele hoffenunge trage.
swer dan get inrichte,
der zwiualdiget sine gifte.
noch wil ich dich lerin,
dez zu bedarft zu dinen erin.
din gut gib nicht zu rome
noch zu vil wider dime richtume.
verermistu dich mit gufte,
da nach volget vil lichte,
daz dir vbele mac gezemin.
so mustu eineme anderin nemin,
daz du den anderen hates zu gebene.
daz gezimit ubil gutes mannes lebene.
vnd ienen, den du minnes
mit dem gute, daz du sus winnis,
er inist din frunt nicht vil deste baz.
von deme anderin hastu steten haz,
dem du sin gut hast genumin:
des wechseles machtu gerne abe kumin.
noch sol ich dich lerin,
dez du bedarft zu dinen erin,
also setzze din gemute:
dustu imanne keine gute,
dez du niene genuzis,
...
du weris ouch vil vnforsunnen,
swo du den frunt mit diner cost hetes gewunnen,
daz du in verluris mit diner zunge.
...
noch sol ich dich lerin,
westu bedarft zu dinen erin.
beginnet dir iman sin not clagen,
deme saltu mit arclisten nicht vorsagen
keine bete,
alse der kuninc antugenes tete,
do in ein durftige eines pundis bat.
er sprach:< so groz were dir nicht gegat>.
do bat er in eines cleinen dinges,
eines einiges phenninges.
< dez mochte ich mich>, sprach er,< schamen
mines kuniclichen namen,
daz ich gebe also cleine>.
sus inteter siner bete keine.
< daz weiz got der riche,
er uersagete mir bosliche.
ob er ez gemirken kunde,
er ingebe mir nicht zcu vil an eineme phunde
durch sine kunicliche ere>.
noch ouch des nicht zu lutzil inwere,
daz er im einen phenninc tete,
so in ein durftige bete.
michil baz tete ein ander,
der kunic alexander.
do in ein arme gnadin bat,
er gab im wol gebuete stat.
des ginc den armen angist ane,
er inwaz der almusen nicht gewone,
er waz arm vnd bloz.
er sprach:< mir negecimit keine gabe so groz>,
do sprach der kunic riche:
< ich inruche, waz dir geliche.
waz achtich uf dinen cranc lebin?
ich weiz wol, waz mir cimit zu gebin>.
noch sal ich dich lerin,
dez du bedarft zu dinen erin.
daz saltu kunnin begatin,
wedir dine habe zu merin statin
keris an des armin gute
oder an des richen obirmute.
der riche wil dir liebe han getan,
daz er dine habe wil inphan.
er denket ouch do bi,
daz er von sime gelucke kumin si.
so hastu im ein groz dinst getan.
ich inweiz, waz ez dir muge uerstan.
du wenist zu hant fruntschaft vinden,
si werit selden von dem vater zu dem kinde.
gesistu einen armen,
daz schinit alse si dich al erbarmin.
ez komit ouch also:
von hoffenunge werdin si alle fro.
du gewinnis nicht ire allir minne.
si wizzen daz wol in irem sinne:
swaz du in gibis dines gutes,
daz du iris dar vmme nicht vermutes;
wen daz din gnade eineme teit,
si hoffen, ez si in allin gereit,
swanne si iz an dich gesinnen.
hi saltu fruntschaft gewinnen.
von tummir minne saltu dich huten.
si lenget sich selden mit guten,
si kumit dicke zcu leide.
wil tu, daz ich dir daz bescheide?
manic wunschit siner ammien:
< muste si eine sucht ligen!
daz ich dir doch so muse wisin!
di sucht wolde ich vmmer prisin>.
so denket ein andir an sime mute:
< eia, rechten gute,
solde si rumin daz lant;
mit ir wol ich zu hant.
lebir hette ich, daz si in ellende were,
daz ich ire nimmer...>.
so denket ein andir stille:
< daz mere inist nicht min wille,
daz sine me hete zu lebin,
wenne daz ich ir solde gebin.
so brechte si wol ininne,
mit welcheme hercen ich si minne>.
daz viande vndir in solden,
daz wunschin di tummen iren holden.
nv merke di selben minnen:
swi suzelichen si ire beginnen,
e si sich vmmer gelende,
si vnd der haz nemint al ein ende.
also me is ime zcu mute,
deme sin minne nicht wirt so gute,
alse deme, der sinen anden
nicht mac gerechen an sinen vinden.
nu lobich nicht vil baz
der tummen minne denne den haz.
noch saltu ratis lebin:
vmmederbe gift insaltu nicht gebin.
do uolget ere noch frome na.
sus sagit vns seneca:
< lezistu scenken dinin win
den luten, die vertrungken sin,
ich ein weiz, waz dirz me geniezis,
wene ob du wazzer in den rin gizes>.
gib dem manne des er gere,
in deme gemute gewere.
daz siet er dicke mit dem hercen ane.
is ist schande, daz man siner gift mane.
dv weist wol, welcher maze
... insalt vnd lazen.
nv lerne och da bye,
daz ez dir al zu danke sye,
swaz dir ieman gibet sines gutes.
danke im froliches mutes.
daz saltu tun obir lut
me danne iz so trut
her geciemit och wol vndir holden.
doch inist di gabe nicht so vergulden.
gutes willen danke mit worten,
wider gift sal man gabe warten.
bistu abir mit dem gelde zu ga,
so uolget dir daz da na,
man sprichet, du weris mit einer burden verladin.
von di beite vnd warte scaden.
daz sage ich dir zu ware.
is fuget sich nicht zware,
daz man mit der wider gifte also iage
als ein campslac wider slage.
wi kurz di minne in dem hercen belibet,
da ein di ander vs tribet.
noch sal ich dich lerin,
dez du bedarft zu dinen erin.
wirt din frunt beclaget in gerichte,
daz im zu schaden kumin mochte,
mac er diner vorsprechin icht genisen,
dez insal dich nicht verdrisen.
vnd sehe, daz du den einen so vorespreches,
daz du den anderin in keinen kummer nicht steches.
wil man einen man enterben
odir dez libes alsus verterben,
mach tu in den icht gutes gelerin,
daz komit dir zu allen erin.
mac er dich zu vorsprechin gewinnen,
da mit intustu nicht wider des clagers minne.
noch saltu daz merkin:
wil ich iemanne an sine ere wirkin
vnd wil ich dir clage bevelin
- daz inwil ich dir nicht heilen -,
machtu iz mit rechte vntgan,
di clage insaltu nicht bestan.
daz teil saltu gernir kisen,
daz tu hilfis behalden dan verliesen.
wande nieman iz so wise,
er komis zu grozeme vnprise,
wande man kerit allen rogeren
ir ammeycht zu grosin vnerin.
swaz dir got zu gnaden habe getan,
daz intu nieman zcu missetaten stan.
saltu yeman vor sprechin in gerichte,
wur in an wareit vil rechte.
iz stet dir schentlichen,
sprichistu daz lugenin gliche.
en machtu nicht irvaren di wareit,
so tu alse in salustio gescriben steit:
< allen haz saltu senken,
in keiner fruntschaft saltu gedenken,
zorn saltu lazen,
an den gnadin saltu dich mazen,
wenne dise sache viere
verkerint di wareit vil sciere>.
din dinc saltu noch tun,
dez hastu erin vnd frum.
wil der richter mit dicheinen dingen
zu sere durch niet iemanne verdenken,
da saltu dem vnrechten widerstan.
dez wirt doch nv lutzil getan.
di werlt iz nv also gewant:
der allir meist gibt in di hant,
der machit von einem svanen ein raben.
dez sitins insaltu nicht habin.
noch sal ich dich ein tugent lerin,
di dir gut iz czu dinen erin
vnd ouch di armin sele labit.
selich iz, der si habit.
daz ist redelichen, di saltu minnen,
in gote saltu der beginnen.
daz saltu tun allir erist,
daz tu dich dinez vnrechtes bekerist.
daz ist di erste selicheit.
der werlt vnstetikeit
dine saltu nicht intratin.
laz dir selbe got ratin.
an sine gnade saltu dich beuelin,
in keine dine geswasheit insaltu hin hylen.
kundistu dich rechte versinnen,
so guten rehenere inmach tu nirgen vinden.
din dinc setzit er ebene,
alse du bedarft zcu dinem lebene.
lieber hat er din heil
den du selbe ein michil teil.
daz inbenimit dir kein vnmuze,
du ne kumes alle tage zu sinen vusin.
vnd spriche zu im kurtliche,
vnd meine daz inicliche,
daz dir von sinen gnadin blibe
ein recht in dime gesundin libe.
diz gebet vollen kurtz,
nichtis me nis dir durft.
diz hat vns iuuenalis bescriben.
sehet, dise man waz ein heiden.
och spricht seneca von den sitin,
daz wir tumphilich bietin.
her spricht:< wi mochte mere torheit,
dan daz der man vor sime scheppere steit
vnd rumit im in sine orin,
daz er keinen man lise horin>.
daz sin bezzere site,
alse der man got biete,
daz er spreche an sine orin,
alses alle di lute horin,
vnd also lebe vndir den luten hie,
als iz got ane sehe.
diz ist grose selickeit.
da zu horet truwe vnd wareit.
von dirre wareit sagit alsus
ein buch, daz scribet er tullius.
warheit sie, daz man da truwe heisit,
daz man alle gelubede leistit.
nv gelobe etteweme daz in nose,
leististuz, daz ist bose.
is mac vndir stundin scadin wirken.
daz mach tu an disen bispellen merkin;
si trefen zu der rede wert.
di beual ein sinnic man ein swert,
daz hastu im wider gelobit,
nv komit er lofende vnd tobit.
deme insaltu iz nicht wider geben,
wan der beniemit ettesveme sin leben.
nv weristu min frunt so stete,
daz ich dir min gut zu behalden tete.
so komit iz so vnder deme gedinge,
daz ich din lant mit vrloge twinge.
keristu mir daz gut wider zu hant,
so urlogistu din eigen lant,
so missetustu sere.
dir insal nicht sin widir dinis landis ere.
vnd swanne dir zwei vbil an ligen,
der du beide nicht mach vercien,
daz saltu alsus masen:
daz ergere saltu lasin.
an eine tugint saltu dich keren,
din darf dich nieman lerin,
doch iz se zu wizzene gut.
si sal lerin dich fleisch vnd blut,
iz sal dich von naturen an komn:
swaz du dinen magen macht gefromn,
da vore saltu nicht sparen.
dines landis erin saltu bewarin.
da zu tribet dich kein meisterschaft,
wanne iz dir di natura gab.
hin abir sprichet seneca alsus:
< nemo coartandus>.
daz spricht: nieman darf man twingen da zu,
daz er im selben gut tue.
swaz wir vnsen magen tun zu gute,
daz tu wir vnsin fleische vnd vnsin blute.
hin abir spricht alsus
der wise man tulius:
< nyman getruwe deme,
der sine mage gerne ergreme>.
wi mochte er eines anderen frunt sin vnde bliben,
der sinen mach von sinen eren wolde triben
noch salich dich ein tugent lerin,
di beide nutzze iz zu den erin
vnd gibet dir gotis hulde.
daz ist di ware vnsculde.
di saltu in din herce vazzen.
vnrecht gewalt saltu hassen.
keine vntugint tu habe,
di dich tungke groz vnd vnreine,
vnd du hettis si gerne von dir vertriben.
daz abir hat oratius gescriben,
ob ich iz rechte sagen kunde:
< nyman wirt geborn ane sunde,
vnd swen di cleine dringen,
di mac mit den meisten destebaz gedingen>.
din leit inrich nicht zu sere.
tustu iz, daz iz din ere.
manic iz zu der rache zu balt
vnd wirt iz lichte sere gevalt.
weistu waz ouidius sprichit?
< der sin leit zu sere richit,
her machit sich selben schuldic>.
bis an dineme zorne geduldic.
wanne salomon tut vns des gewis,
daz der man sterker iz,
der sich in sineme hercen versinnet,
den der di burc mit sturme gewinnet.
gewin guter lute kunde.
mache dir vil der guten frunde.
di saltu stete kiesen,
nicht lichte saltu sie verliezen,
wenne iz ist also seneca sprichit:
< als ein frunt daz gesiet,
daz man den anderin betruget,
wi schire sich di fruntschaft virzugit>.
diz wort saltu pruben:
mit eineme machtu den anderin betruwen.
daz spricht: wiltu vntrue an einen kert,
da mite mach tu di anderin alle ervert.
is iz, als ich wene,
so iz stete fruntschaft vil selzene.
di gezeme wol vndir holdin,
di sich durch recht minnen solden.
dar abe hortich salustium sagin,
si soldin al ein gemute tragen.
si sullin sich stille zu den erin manin,
alse di da vechten vnder einem vanin,
vnd igelich, so vil er mochte,
den anderin zu sinem prise brechte.
noch wil ich dir kundin,
waz seneca sprichet von den frunden.
her spricht:< iz ist recht, den du minnis,
daz du in keiner dinge ane sinnis,
da im siner erin an gebreche>.
er tut baz, daz er dine bete vurspreche.
vnd swaz er wolle helin,
daz inbit in dir nummer beuelin.
wil her iz dir vbir daz sagin,
daz saltu beslozzen in dime hercen tragen.
beueliz iz dinir zvngen,
is iz dir lichte vntsprungen.
ez ga dan zu schaden odir zu fromin,
daz wort inmac nummer wider kumin.
sezze al din ere an dines frundes hant.
den saltu abir e vil rechte han derkant.
iz stet dir andirz vil ho:
dez warnit dich cycero.
her spricht:< kein lage scadet so sere
so vndir fruntlichen gebere>.
dez wurdin troiani betrogen,
daz die crichen so heilicliche lugen.
si sprachen, si brechten ein gotinne;
da waren gewafenete ritter inne.
nicht inbizet mit so scarfen zanden
so der wolf vnder deme scafene gewande.
dune hutis dich vil garewe,
dich betrugit des wolfis varwe.
dez warnet vns oratius.
er meinetiz abir alsus:
bestet dich ein man mit schonir list,
da vor du vngewarnit bis,
er mac dich lichte ervellen.
hute dich vor dem rotin gesellen.
daz dez wolfis varwe gligit,
daz is der dich allir erst beswiget.
nicht inweis zu freuele.
is komit dicke vuele,
daz man dankes not besta
vnd nicht inmerke, wi iz irga.
stritis tu wider dinen gelichen,
is ist zwiuel, wo der sic hin wiche.
stritis tu wider den, der dir zu starc is,
do hastu den schaden gewis.
stritis tu wider einen cranken,
dez siges indarf dir niman danken.
ouch inlaz dich nicht verdruckin,
wanne daz man dir zu lastere zucke,
dez saltu dich mit manheit vntsagen,
odir man sezzet dich vnder die zagin.
zageheit vnd freuele
di gecimin beide vbele.
bistu kune, daz ist gut.
vnd alz iz dir nicht not tut,
so bis gerne mit friede.
vrlouge iz gut vormiden.
vnd inmachtu iz nicht verlazen sin,
so tu daz werliche schin:
in tete man dir nicht vnrechte,
daz dich kein homut da zu brechte.
sone dorfstu nicht beiten,
mit flize saltu reden.
keinir drouwe laz dich irverin.
ouch wil ich dich lerin,
zwaz da zu habin salt:
recken snel vnd balt,
di sullin sin vz erkorin;
da zu di din eigen sin geborn,
di saltu haldin mit schoner spise;
vnd tu sie ire brune eckin wisen,
die so wol sniden,
daz si keinen stahel hot nich gemiden.
wenne du dich denne bereiten macht,
sone sume nicht mit der heriscraft,
wanne iz vmme die mudekeit
alse in lucano gescriben steit.
her sprichit:< nocuit deferre>.
iz spricht: iz inist nicht dem schaden verre,
daz man zu vil obir daz beitet,
sint daz man sich zer sachin wol bereitet.
di muzekeit inhat ander gute,
wenne si machit vnstete gemute.
in la dich keinen slaf da zu brengen,
daz dich dine viende vnsamfte ersprengen.
kus vndir dinen gesellen
wart man von kunete ellin,
di dich vor lagin wol bewaren.
du selbe rit vnder den scharin,
vnd tu iz gut, daz iz billich,
daz machit daz volc wuntlich.
so mane dine helde zu den handen,
daz si sich houwen uz den schanden.
sage in von iren alderin.
mane sie, daz sie ir ere behalden,
di an si iz geerbet.
sage in, daz ein tot alle di lute sterbet
vnd der selbe sciere iz irgan,
di ere mac vbil ane der welde stan,
wanne du den sigen hast gewunnen,
so bis wol versunnen.
den besten hilfen dez libes;
si, daz du keinen morder lides.
...
daz dich dine vinde bestin.
vnd lazen si dich vffe dine sichereit varin,
di truwe saltu wol bewaren.
daz ist daz wol gescimit.
so sprichet man, wa man vernimet:
wer solde valschis uirdenken?
er inwolde sine truwe wider sine vinde crenken.
och tu, daz di wole steit:
minne rechte stetikeit.
weistu, waz daz sie?
wes dinez hercen vrie.
dinis glukis vrowe dich zu maze,
dinen kummer insaltu dir nicht zcu leit lasen.
bis gerecht zu iewedirre hant,
so wirdistu vor einen stetin man bekant.
ouch tut vns seneca kuntlich,
wi der stete man si vnuerwuntlich.
her sprich:< diz iz daz ware sceichin:
man inmac nicht lichte verweichin
sin herce mac an siner stat wol bliben>.
her lezit sich nicht als einen hasen vnbetriben.
stetikeit iniz nicht einir hande.
di mochte baz heizen scande,
daz man so stete an dem zwiuele iz,
daz man nummer wirt gewis,
swaz man endelichen sal tun.
daz mac daz herce nimmer mer gerun
danne als da man uf ein schocke tritet
vnd alle den tac wider wint stritit.
alse stritit di man wider sin gemute.
dem geschit seldin odir nimmer kein gute.
oratius sagit daz,
her sprichit:< diruit edificat>.
daz sprichet: er bricheit vnd buwet,
er tut daz in zu hant geruit,
er inist wol slecht noch ru,
daz her nicht wolde, daz bitit er nu.
manic iz dez gewone,
kumit er di vnstetikeit ane,
daz er also vaste dar an steit,
daz iz mac heizen sin stetikeit,
so mac her sich des namen
nvmmer zcu der werlde schamen,
kumit dir ein leit zcu handen
vnd mac dirz nicht wol geandin,
da zcu saltu dine dult kerin.
da abe hortich bohetium alsus leren:
< daz leit, daz tu nicht macht gerechen,
daz machtu mit vngedult swerer machen>.
therentius sprichit ouch,
daz iz dir zu nichte touc,
daz du strebis wider clagetwanc.
dune komistis abe, du wirdis cranc.
da komit ein groz vbil na.
daz abir sprichet seneca:
< dez sichen vndult
machit ime den arcit vnholt>.
noch merke, waz man dich lere:
kushe wort vnd schone gebere,
dar an saltu dich vlizen.
di schame mach dir niman verwisen.
manic iz vnkusher wone
vnd dunkit, er nicht inmissetue da nicht ane.
so iz manic, der daz midit
vnd sine wort schone besnidet.
vndir disen beiden
la dich di natura bescheiden.
vnd da na daz si hat gelazt
ein igelich an sine stat,
beide vbir lut vnd vorholen,
al da mac man di wort gedolen.
daz sprichit: dez sich di ougen schemn,
daz saltu beschouwen an dem namen.
ich sage dir, waz noch vbele cimit:
daz man einen notlichen rat zcu handen nimit,
daz man da spotes phleget,
wanne daz leitit den rat vz dem wege.
swar du einen cleppere weist,
vor deme hel dine geswasheit allir meist.
her mac dich lichte melden.
wiltu in dar vmme schelden,
so antwort her dir:
< war vmme saget ir mir?
wi soldich iz vormiden?
wanne lize du dine zunge swigen?
ich pin al zuspalden,
von di inmocht ich iz nicht behalden.
waz machtu mir daz helin zu eischen,
daz ich an dir nicht er vereische?>
diz selbe si dir von deme trenkere:
an den la du nicht din ere.
von vbir tranke saltu dich huten:
du sies wol, iz tut den man wuten.
ez inschadit im keiner maze.
mit in ezzen saltu lazen,
is inhat keine fuge.
iez vnd trinc daz dir di nature genuge.
vnd du der lust wirdis gewone,
so liget dir bosheit ane.
vnd halt si an dime getwange vil vaste,
odir si machit dich dinir erin zu eineme gaste.
sie ouch, daz dich dine schone
zu der werlde nicht gehone.
dar abe hortich iuuenalem sagen,
daz si selden in ein wol getragen
schone vnde reinikeit.
dinir grozen bis nicht zu gemeit:
is ist mislich, wie is dir irga.
hin abe sprichit seneca:
< so di vederen sin von grozereme namen,
so sich di kint me mugen schamen>.
sal man in daz verwisen,
daz si wederdigen heizen?
weistu, waz iuuenalis sprichit,
da er einen bosen edelinc gesiet?
er spricht:< dez hettis tu grozir ere,
daz ein undiege din vater were
vnd du dich tugende so an nemes,
daz du iz in nebin bezzesten quemes,
den du einen guten vater hettis
vnd dine dinc also boslich zetzis,
daz du wordis so smelich,
daz man dich den ergesten hete gelich>.
dune wellis selbe tugende ladin,
so stet dir zu gelichem schadin
dinir mage ere vnd rum
vnd dinir vinde richtum.
so dine mage io fromere sin,
so din bosheit io me werdit schin.
vnd dine vinde me mugen tun,
so du wers vor in macht gerun.
swo so iz ein bosewicht,
deme inhilfet iz nicht,
priset man vil sine mage,
so man io sin mit dem ersten gewage.
ai wi swar daz gecimit,
daz ieman daz ane nimit,
daz er an eines anderin fromekeit warte.
dicke wirt er betrogen harte.
swer sich an den stab wil sturen,
so er in allir gernist hette, so wirt iz im ture.
saltu gesinde wol inthalden,
dez muz al maze gewaldin.
diz saltu allir erst mirken.
lesistu selbe ein hus wirken,
daz inbuwe nicht zu rume
noch zu groz zu dime in getume.
des wil ich an den tulium ien.
ouch habe ich selbe gesen:
swar so iz ein groz hus
vnd sin sine winkele itel vnd bloz,
komin dar in die lute selden.
di nicht in daz hus brengen,
der geiste wil ich swigen.
da sint selden wol beraten hien.
steit iz denne an einer strazen,
so mac iz gut man vbele lazen
- als er da vore beginnit varin
vnd dez grosen huzes wirt geware -,
er inwolde da in kerin.
so hat iz der wirt luzzil ere,
daz man in in eineme wusten huse vinde
mit ermeclichem gesinde.
vveistu, waz seneca iet?
ich wene, er luge ouch nicht,
her spricht:< kein huz iz so cleine,
is iz anderis gefuge vnde reine,
herberget iz manigen liben gast,
is iz wol groz vnd vast>,
wiltu lucanes worten getruwen,
so saltu in der mazen buwen
beide in groze vnd in veste,
wustin dich denne vnfroliche geiste,
des winteris in gesinde,
daz is dich vnwerehaft nicht vinde,
daz iz, sne, regen vnd wint
in deme huze leide geiste sint.
ob si mit freuele wollen lebin,
daz du mit gewalt si muges vertriben.
saltu gesinde habin mit erin,
du salt si dine sitin lerin.
komit ir da wol mite zu samene,
so hat ir vnder ein ander luzzil zu clagene.
danne abe hortich oratium sagen,
daz si seldin wol in ein getragen
vnd sich dicke vnebene wegen:
der grozir vroude wil phlegen,
vnd der andir iz zornic vnd grimme.
daz machit dicke, daz sich scheidet din gesinde.
diz saltu inzit bewarn,
daz dir dine hien vntetliche nicht in zuvarin.
vnd des du vnschuldic bist,
dez mache si sicher vnd gewis.
nicht inla sie zu lange beiten
dez du sie mit rechte salt bereiten
von gewande vnd von spise.
so saltu igelichen zu sinen werkin wise.
seneca spricht:< du hast dez unreicht,
hastu einen eigenen knecht,
wenistu, daz er alliz si din.
daz bezzere teil sin iz von dir vri:
daz sinis libes allir meist,
daz sante got da in, daz is der geist>.
vbir di liede machtu wol gebietin,
dune darft abir mit drouwe noch mit mietin
vbir den geist keine walt gewinnen,
joch den lip, do her wonet inne.
er inmac si so vil gewalde,
daz er in vbir sinen wille muge behalde.
alser denne rumit mit siner gewalt,
so blibet stoc bloz vnd kalt.
der geist verit zu lande,
zu vnserm herren, der in here sante.
hat er denne daz heimute verwarcht,
so wirt sin ellende vil starc.
versin du dich vil rechte
vnd var sieteliche mit dime knechte.
vnd alse du gedenken salt,
daz du sin habes gute gewalt,
so gedenke ouch da bie,
wi geweldic din herre sie,
vnd laz in dez von dir nicht clagen,
destu dime herren nicht wilt vertragen.
bistu als von sullchin luten komen,
daz du salt dinen vmme dinen frumen,
so kus dir einen herren,
deme du mugis dinen mit eren.
vnd swaz dinstes du im tun salt,
da zu wis gefuge vnd balt.
vnd ob dir sin spise nicht behage,
dez ingetu du nummer keine clage.
wanne alz ich iz von lucano han vornumen,
iz inmac dir nimmer wirs bekomn
dan iz dime herren tut,
daz sin gefoure iz crenclich vnd nicht gut.
dagestu zu vil vmme sin brot
vnd tut iz dir ein teil not,
is inhorit niman so wis,
er inspreche, daz du ein vbil schalck sis.
des wil jch an oratium ien,
daz iz dicke iz geschen:
swer siner not wil verswigen
vnd sinen herren des beisten zien,
her mac mit groserme rechte
warten nach grosir gifte
danne der dez gewonet,
daz er sinis dinstes zallen ziten manet.
alle die des siten habin,
di nemen bilde an dem rabin.
der rabe hat ein vbele wise:
mit roue izet er sine spise.
mochte er arme des vergessin
vnd wolde her stille essen,
her hette dicke me mazes
vnd minner niedis vnd hasses.
sus kumit iz vmme den clepphere,
der vil geclait vmme sinen herren.
ich horte zu einem male
ein wort von iuuenale.
ich gedenke dicke sin da bie.
er spricht, daz an dem schalke nicht ergeris si
dan di zunge an sinem munde.
der gelichet cleinem behenden hunde.
von di inbis dinir wort nicht zu balt
widir deme du dinen salt.
bistu mit armute bevangen
vnd wiltu vngerne dar an hangen,
volge mir mit einen sachin,
zu hant wil ich dich riche machen.
alsus sagit daz buch:
des tu has, des dunke dir gnuk,
vnd negere nichtis me.
so nis des nicht daz dir zuste,
so iniz kein were so breite,
daz dich so sciere zu deme richtum leite.
dinis armutes insaltu dich nicht misse trosten
di habe volget dicke den bosten.
weiste, war vmme si daz tu?
si inhat mit dem mildin keine ru,
si iz mit ime allir lute gemeine;
von die hat ir manic man cleine.
nv wil ich dir duten,
wi di habe sprichet von den milden luten:
< wiltu mich sus vmme triben,
sone mac ich mit dir nicht bliben.
lisestu mich in deme brute ligen,
ich were destebaz gedigen.
nv muz ich mich zu den bosen zien.
der ne tar des nimmer geien,
daz ich da mite ime sie.
von sineme getwange bin ich vri.
ich inkere mich nicht an sine drouwe:
her iz min knecht, jch bin sin vrouwe.
er legit mir iemer etewaz zu;
er bewaret wol, daz er min ich abe tu.
er beheldit mich alleine.
mit dir waz ich zu vil gemeine,
daz inmochtich nicht wol vertragen.
doch wil dir ich vor war sagin:
swaz deme schalke waz an geborn,
daz inhan ime nicht vorlorn.
sinir bosheit ich im nicht innenne.
wol weiz ich, daz ich im vbele gezeme>.
is iz bose vmme den man,
der keine maze nicht inkan,
daz er die habe zu zere minnit.
vnd so er ire io me gewinnet,
so sizzit der mudinc vnd quilet,
daz im dez gutes niene ervilet.
so iz dez so vile des er wolde
beide an silber vnd an golde,
her vergisset, dez er is gewis,
vnd denket nach dem, daz einis andiren iz.
oratius sprichit vil rechte -
swer is den heidene an brechte,
er spricht:< der man is rechte bekant,
swi lutzil ime kome von gotis hant,
daz er iz froliche vnfeit
vnd minnit vor groze richeit>.
her sprichet ouch da bi:
< daz dineme liebe wol sie,
sone mac dir des kuniges richtum
nicht me zu gemache tun>.
< is iz groze tumpheit,
daz man groze pine vmme eine habe besteit,
wandes inis niman gewis,
der hute wol varinde is,
daz er bis morgene blibe>.
ich wene, daz oratius daz selbe scribe.
ouch inhat seneca nicht gelogen,
her spricht:< da mite si wir alle betrogen,
daz wir an den tac beiten,
so wir von dirre werlde scheidin,
vnd wenen, daz daz vnse tot sie:
her is vns alle tage bie>.
wir ne wollinz nicht so note,
daz wir gelebet han, daz horet zu dem tote.
ich sage dir noch, waz du lazen salt:
vnmaze pin vnd groze gewalt.
daz saltu dar vmme miedin,
wenne zu hant beginnet man dich niedin.
vnd di dine vrunt waren,
di beginnen dinis lasteres faren
vnd sin vmmer an dem willen,
swi dich von der geuellen.
si werin din gerne ane.
ditz hortich von lucane:
< gewalt han sie schiere gewunnen,
di der nach werben kunnen>.
beginnet man sie denne niedin,
so iz is mislich, wi lange sie danne dar an bliben.
des hat mich seneca berichtet
mit einem worte, daz er dichtet.
her spricheit:< an einir kurzen stunden
hat man gelucke funden.
sal man ez abir keine wile behalden,
dez muz groz heil gewaldin>.
swer vmme groze gewalt pinet
vnd die kurzen wile biderbe scinet
vnd inhat iz an deme herzen nicht:
also schire sin wille geschiet,
so iniz borlanc dar na
- sus sagit vns seneca -,
is inwerde wol offinbare,
wilich man er da vor were.
manic man iz ouch mute,
vnd inmachit kein sinis herzen gute,
der sinen mut ho setzte,
ob er iz an deme gute vnd an der gewalt stete hette.
der herre sal sin also beginnen,
daz in sine vndir tane minnen.
geschaft er, daz in sin volc forten sal,
daz ich lichte siner erin val.
daz dute ich dir baz:
den du forchtes, dem bistu gehas;
vnd swen du nides sere,
du rouchis lutzil vmme sin ere.
vnd queme im ein laster zu handen
von sinen vinden,
du soltis in lutzil rechen.
sus hortich salustium sprechin.
von di sal sich der herre versinnen
vnd schaffe, daz in sine lute minnen.
so dienin sie im mit truwen
baz dan durch sin drouwen.
rum daz iz itel ere:
den la dir vmmer mere.
da iniz kein frucht ane.
der nimme hat abir des gewonet:
ime iz liber, daz er bose sie
vnd daz man in lobe da bie,
dan er sich alle tugent an neme
vnd dez nimmer zu prise queme.
oratius sagit mir daz,
er spricht:< falsus honor iuuat>.
den tummen gelustit iteler eren,
ouch mac man in lichte erweren,
daz man in bosheit ziet,
doch da kein wareit ane liget,
wiltu dich an tugendin flizen,
sone mac dir niman nicht verwisen
dan din herce beswere,
daz sagit mir senofon zware.
iz iz manic, der bosheit midit
vnd dar vmme angist lidet,
ob er dar ane queme,
daz er des grosin kummer neme,
vnd lezet iz dar vmme schiere.
der gelicheit sich dem wilden tivre.
der wolf daz vie dicke neme,
wan daz er vorchtet, daz iz ime vnrechte queme.
wi schire sich der