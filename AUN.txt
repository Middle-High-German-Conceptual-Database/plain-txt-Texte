ein nuz boum het geraten wol:
der stunt schoner nuzze vol.
do chom ein æffinne dar.
diu wart der nuzze gewar.
do begunde si ir vaste gern
und wolde ir langer niht enbern:
si wande ez wærn epfel gar.
si chom vil churzlichen dar,
da ir der nuzze einiu wart.
diu wart niht langer gespart.
si beiz vil balde dar in
und warf si als balde hin,
want si die uzzern want
so bitter und so ubel vant.
des wande diu æffinne,
da newære niht gutes inne.
hete si hin durch gebizzen,
so wær ir warden zewizzen,
daz da was ein suezzer chern;
so wære si vil ungern
von dem nuz boum chomen.
daz was ir da mit benomen,
daz si des bizzens erwant,
ê si des cherns enphant.
der æffinne tut ein tore gelich,
der in ein geistlich leben sich
mit gutem willen zeuhet
und schire wider uz fleuhet
durch sin alte gwonheit.
swenne er die niwen arbeit
aller erst beginnet liden
- daz er muz die sunde miden -,
daz dunchet den sundære
so bitter und so swære,
daz er niht trouwet genesen.
solde er der sunde entwesen,
so riwet in mere sin gut tat,
die er got entheizzen hat,
denne alle die sunde, die er iê
wider gotes hulde begie;
so belibet er niht dar inne.
er torscheiu æffinne,
wie æffenlichen im geschiht!
wes enbizzet er hin durch niht,
unz sin altes gemute
von siner niwen gute
zergienge und verswnde,
und er der suezze enphunde
und so grozzes volleistes
von der minne des heiligen geistes,
daz er alle die werlt niht næme,
daz er von danne quæme?
nu enist den becherten affen
der mut niht so geschaffen,
daz er der eren enbiten muge
oder iht zu der wisheit tuge.