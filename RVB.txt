reimar von brenneberg
ich hân got und die minneclîchen minne
gebeten vlêhelîche nû vil manic jâr
daz ich schier nâch unser drîer sinne
vinde ein reine schoene wîp, sô hete ich gar
allez des mîn herze an einem wîbe gert:
wol mich daz ich sô werdem wîbe ûf minne dienen solde!
ob ich doch niemer wurde gewert,
dannoch ich mich solher hôhen êren fröiwen wolde.
sanft in dem muote und lieb mir in den ougen,
wie lange wilt du noch verderben mir den lîp?
frouwe, gedenke und minne mich eht tougen,
obe ichz umbe dich verdiene, sælic wîp.
sich ûf dîne triuwe wie mir senen tuot:
ich wæne ich müeze gar verderben dîner süeze, minne.
geschiht daz sô bist dû niht guot.
twinc die vil lieben als mich ê daz ich iht gar verbrinne.
mîn âbentsegen und mîn morgensegen
daz ist allez mit der minneclîchen gar,
daz sî mîn flîzeclîche welle pflegen
und behüeten swar ich in den landen var.
sume klagent ir frouwen grôze unstætekeit,
dazs in rede erlouben unde ieslîchen wellen hoeren:
daz schat in an ir werdekeit
und an ir reinen tugent mê dan s'ieman mügen getoeren.
lieber meie, nûst dîn schoene
aber leider gar zergân
und der kleinen vogele doene.
wenne hebet sî nu an,
nahtegal, ir süezen sanc?
er wil komen zorneclîche
der uns vert die bluomen twanc.
sol ich âne lôn belîben,
muoz ich klagen ander nôt.
diu wol trûren mac vertrîben
mit ir süezem munde rôt,
diu verderbet mir den lîp.
frouwe, entwinget niht sô sêre:
ah, lâ stân, vil sælic wîp!
ich muoz eines noch gedenken
dâ von lîde ich ungemach:
dô ich von ir muoste wenken
und mir liebes niht geschach,
dô verlôs ich fröiden trôst.
noch hât mich diu minneclîche
sender sorgen niht erlôst.
sendiu leit und kumber swære
seht diu sint mir nû bereit,
sît diu liebe sældenbære
mir ir hulde hât verseit.
seht, nu spreche< deist erwant:
ich wil iuch mit güete minnen.>
frouwe, des gebt mir iuwer hant!
der meie ist komen gar wunneclîch
mit manger hande schoene.
der walt ist niuwes loubes rîch,
in fröit der vogel doene.
si hebent wunneclîchen schal,
vor in diu liebe nahtegal,
der sanc ich hôhe kroene.
junge und alte, sît gemeit
und sprechet wol den frouwen.
von in kumt alliu sælekeit,
ir mugt si gerne schouwen
und sult in iemer wesen holt:
si gebent wunnebernden solt,
ir lob ist wol erbouwen.
gedenke, sinnic sælic man,
an reiner wîbe güete,
waz si wirde mugen hân.
ir lob in êren blüete
und ist ouch gar durchliuhtic ganz
alsam der liehten sunnen glanz:
si gebent hôchgemüete.
ir munt der liuhtet als der liehte rubin tuot,
sam er sich het gejunget als der fênix in dem viure.
er ist noch heizer danne ein sinder von der gluot
und eitet alse eins traken giel, sîn lachen ist gehiure;
er gneistet alse ein viurstein snel.
wan solt mîn munt sîn zunder sîn biz er die minne enpfienge:
er brinnet alse ein vakkel hel
und gêt ûf alse ein roeselin: wie wol ez mir ergienge!
dâ dræjet ûz ein balsme, der des hât gewalt,
der widerjunget unde wirt ouch niemer alt;
swem si wont mit rehten triuwen stæte bî,
dem wehset niemer grâwez hâr und wirt ouch aller sorgen frî.
wol mich daz diu vil sældenrîche ie wart geborn,
diu mit bernden tugenden hât ir lîp sô wol gekroenet.
sî ist mîn blüende rôse, gewahsen sunder dorn.
seht, von ir schoene wæren vil wol drîzec lant beschoenet.
sî sunnenblic, sî meienschîn,
sî vogelsanc, mîn hôhster trôst, in süezer ougen weide
si'rliuhtet gar daz herze mîn.
swâ ich der lande bin, sist doch mîn zuoversiht in leide.
jâ ist si lobes krône ob aller frouwen schar;
ir lop sich helle swinget wîten her und dar
von ir tugenden die sint alsô lobelîch:
swâ mit man kroenet frouwen lîp, des weiz ich niender ir gelîch.
alse ich stân und denke wa ich si habe gesehen
diu mînem herzen hât gesiget an vor mangen jâren,
sô ist mir mit gedanken alsô wol geschehen
sam ich si sehen sold, die reinen minneclîchen klâren.
sô denke ich her, sô denke ich hin,
sô denke ich iemer an die reinen süezen minneclîchen.
des wirde ich dicke gar ân sin
sam ich si sehen solde als einen engel für mich slîchen.
wol mich daz ich sî ie sô schoene hân gesehen!
sî ist mîn tac, mîn âbentrôt, mîn sunnenbrehen,
mîn meienzît und allez daz mir fröide birt:
ei wol mich wart, wol, iemer wol! wol mich ob mir diu schoene wirt!
wol mich des tages dô mir alrêrst ist worden kunt
waz hôher tugende und reiner êren an den frouwen læge!
ez kom ein wîb almitten in mîns herzen grunt,
dô rieten mir die sinne mîn daz ich ir schône pflæge,
daz mich dekeiner slahte nôt
von ir trôste und von ir gnâden niemer kunde scheiden.
ez wendet nieman dan der tôt;
ir minneclîchen lîp den kan mir nieman wol erleiden:
sî ist mir liep und liebet mir für elliu wîp,
sî ist mir iemer lieber dan mîn selbes lip,
sî ist lieb âne zal, daz spriche ich offenbâr,
sî ist mîn liehtiu rôse rôt und ouch mîn spilnder sunne klâr.
liebiu frou, vil lieber denne liebes iht,
du maht wol heizen leitvertrîp, du rehter minnen blüete.
der gewizzen dir vil wol mîn herze giht,
swaz ich liebes ie gewan, daz kumt von dîner güete.
vil liebiu frouwe, ich bin dir holt,
du scheidest mich von sorgen, swenne ich bin dir lieben nâhen,
du gîst sô fröiderîchen solt,
dîn güete kan mich mit gedanken schône zuo dir vâhen.
vil liebiu frou, dîn güete schône geblüemet stât,
vil liebiu frou, dîn güete tuot mir sorgen rât.
wart dem, liebiu frouwe, der dir êren gan.
wol im des dû mit triuwen pfligst und in mit armen hâst umbvân.
swar ich var und swaz ich frouwen hân gesehen,
swaz man von ir tugende seit und von ir schoene singet,
doch hoer ich der reinen minneclîchen jehen
des besten, wan daz mich ir güete unsenfteclîchen twinget.
wol mich daz man der klâren giht
daz sî sô vil der tugende hât und dâ bî wîplîch güete.
wol mich daz man die schoenen siht
sô gar ân allen wandel leben, des fröit sich mîn gemüete.
wol mich daz ich si mir ze frouwen hân erkorn,
si reine fruht: sô süeze ein lîp wart nie geborn.
wol mich ir tugende, wol mich hiute und iemer wol,
wol mich daz ich si hân gesehen, wol mich daz ich ir dienen sol.
die ich ûz al der werlt ze frouwen habe erkorn
ze hôhen fröiden mir, ze trôst ze wunne und ouch ze heile,
diu hât an mich gewant ir haz und ouch ir zorn.
ich muoz verderben, wirt mir niht ir werder gruoz ze teile.
si reine, bezzer danne guot,
si sundertrût, si mannes zart, si krône ob allen frouwen,
waz sî mir eine leides tuot
und nieman mêr! den sunderwandel mac man an ir schouwen.
jâ sî vil reine süeze senfte morderin,
mîn herze ist doch bî ir, swâ ich der lande bin.
ir zuht ir êre ir lob ich ie zem besten maz.
swie selten sî gedenke an mich, in triuwen ich ir nie vergaz.
ich hân mir funden eine reinen süezen fruht,
bî der sô wil ich iemer gerne stæteclîch belîben.
an der sô lît vil manic hôchgelopte zuht,
ich hân si mir ze trôste, erkorn, ze heile ûz allen wîben.
sô wol mich daz ich funden hân
sô reine ein wîp, sô bernde jugent, daz mir si got behüete!
des wirde ich aller sorgen ân.
sî ist sô rehte minneclîch, des fröit sich mîn gemüete.
ach, herre got, und wurde mir ir lieplîch gruoz,
sô wizzet daz mir aller sorge wurde buoz.
waz mîner wunne und bernder fröide an ir nu lît!
ach, minne, hilf, sô tuost du wol: lâz mir an ir den wernden strît!
die wîsen merken wie mir senden ist geschehen.
ich bin mit ganzem lîbe enzwei geteilet wunderlîche:
da ich halber bin, dâ wænet man mich ganzen sehen,
und siht doch nieman dâ mîn ist daz beste sicherlîche.
diu liebe hât daz herze mîn,
dast mîn der beste teil, der stæte muoz bî ir belîben.
sô trage ich lîbeshalp den schîn
den liuten vor in ganzer schouwe, mannen unde ouch wîben.
nu sprechet an, wer wart alsus geteilet ie?
jâ bin ich leider ganzer weder dort noch hie,
und bin doch endelîche beide hie und dâ.
der mich nu suochen solte, wie wold er mich vinden oder wâ?
diu liebe zuo der schoene sprach< ich bin gewert
vil manges stolzen heldes und vil manger werden frouwen.>
diu schoene sprach< ich bin diu hoehers werdes gert,
daz ich durch mîner fröiden lust mich lâze in wirde schouwen.>
diu liebe sprach< swem ich bin liep,
den dunke ich schoene, und dâ bî guot swes ich mich underwinden.>
diu schoene sprach< du bist ein diep:
sô bin ich offenbâr und lâze mich in fröiden vinden.>
diu liebe sprach< sô kan ich sliezen zwei in ein
der dû niht kanst ensliezen, swie dîn varwe ie schein
durchliuhtec glanz und dîn vil liehter aneblic.
ich gên dir vor, du gêst mir nach, und reiz dich in der minne stric>
diu schoene sprach< frô liebe, sît daz ir nu sît
gewaldic der vil süezen minne, wer kan daz gelîmen
daz iuwer rât dem senden herzen siufzen gît
und alsô hôhe twingen kan? daz sult ir mir nu rîmen.>
diu liebe sprach< ich sage ez dir:
ich var aldurch die ganzen tür, kein herze ist mir zenge.>
diu schoene sprach< ist daz dîn gir,
sô hân ich ruom und hôhen prîs die wîte und ouch die lenge.>
diu liebe sprach< sô bin ich süeze und dâ bî guot.>
diu schoene sprach< ich bin mit wirdekeit behuot>
diu liebe sprach< ich hân der minne slôzgewalt.>
diu schoene sprach< ich hân zen fröiden mangen werden helt gestalt.>
schoen unde liep diu füegent mit ein ander bî
baz dan der liehte rubîn tuo in dem vil klaren golde,
schoen âne liep daz ist der rehten minne frî:
sô wol in der sî mit ein ander beide triuten solde.
schoen unde liep diu liebent wol
den ougen und den herzen baz den sî die minne enzündent.
schoen unde liep man prîsen sol,
swâ sî mit ganzer stætekeit sich zuo dem man gefründent.
schoen unde liep daz ist ein minneclîchez wîp,
schoen unde liep ist mînes herzen leitvertrîp,
schoen unde liep daz machet al mîn trûren laz.
diu schoene gît mir hôhen muot: diu liebe tuot dem herzen baz.
wâ sint nu alle die von minnen sungen ê?
sî sint meist tôt, die al der werlde fröide kunden machen.
von sente gallen friunt, dîn scheiden tuot mir wê:
du riuwes mich, dîns schimpfes manger kunde wol gelachen.
reinmâr, dîns sanges manger gert.
ich muoz dich klagen und mînen meister von der vogelweide.
von niuwenburc ein herre wert
und ouch von rucke heinrîch sungen wol von minnen beide.
von johansdorf und ouch von hûsen friderîch
die sungen wol; mit sange wâren hovelîch
walther von metz, rubîn und einer, hiez wahsmuot.
von guotenburc uolrîch, der liute vil dîn singen dûhte guot.
ach herre got, daz mir diu liebe tuot sô wê!
swie müede ich bin, sô lât sie mich des nahtes niht entslâfen.
sô ist mir wie daz sie vor mînem bette stê:
swann ich ûf blicke, so ist si hin, sô schrît mîn herze< wâfen:
war ist diu minneclîche komen,
diu mich sô gar beroubet mîner witze und ouch der sinne?>
die hât sie hin von mir benomen.
ich muoz verderben, wirt mir niht ir edel süeze minne.
sie ist mîn frouwe und ouch mîns herzen keiserîn,
sie troestet mangez herze und dar zuo ouch daz mîn.
ir tugent unde ir güete ich ie zem besten maz:
swie selten sie gedenke an mich, an triuwen ich ir nie vergaz.
diu wolgetâne twinget mînen senden lîp,
daz ich gar verzwîvelt hân ob ich ez müge erlîden;
si frouwe ob allen frouwen und mîn leitvertrîp,
ir minneclîcher aneblic mîn herze kan versnîden.
si krenket sinne und lîbes maht,
alsô daz ez erstirbet gar, sô sî ir lachen zeiget,
si reine frouwe vil geslaht,
ze der sich hât mîns herzen gir mit girde gar geneiget.
si ziuhet mich als tuot den halm der agetstein,
und als der magnes tuot von art den îsenzein,
der im von sînem sit niht kan entwîchen:
si liep, si zart, si sælic wîp, der nieman kan gelîchen.
si jehent daz diu minne sanfte lône
swem si guotes willen sî.
wie wird ich des inne, kan si schône
sender sorgen machen frî?
jâ, si kan ez allez wan daz eine
daz si mit ir meine
mich niht meinet als ich sî gemeinet hân.
wie sol ich gelouben daz diu minne
helfe wol von sender nôt?
sî kan fröide rouben unde sinne:
swen si hazzet, dest der tôt.
alse hât si mich gehazzet sêre.
nû behalte ir êre:
füege daz mîn noch mit liebe werde rât.
mînem swærem muote wurde ringe,
solte ich die vil lieben sehen.
owê daz diu huote solher dinge
mir sô lützel lât geschehen,
sæhe ich sî, sô wære ich mînen sorgen
verre vor verborgen
unde wære ouch mînen besten fröiden bî.