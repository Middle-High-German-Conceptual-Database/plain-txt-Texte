ditz ist wie ein man geniezen kan siner frumkeit wider sin wip niht.
als ich mich versinnen kan,
so hilfet iz keinen man
wider sin vil tumbes wip,
daz nim ich uf minen lip,
swie vil er frumikeit hat,
denn als iz an sinen selden stat.
iz ist manic biderbe man
dem vil der wibe gutes gan,
im wirt sin wip nimmer holt;
geb er ir aller kriechen golt,
iz enhulf in, swie wert er si.
so ist ein ander wip da bi
di einen so boesen man hat
daz er nimmer niht des begat,
wan dar umbe man in schildet,
und er des niht engildet
nimmer wider sin wip,
ern sei ir lip sam ir lip.
e si von dem boesen qveme
und einen vil biderben neme,
sie gienge e biten mit im brot.
so ist aber ditz ein ander not
daz eine zwene man hat
und ir gemüete also stat
daz si dem einem brichet abe
zu allen ziten sine habe
und gibt dem andern daz
und let ir den gevallen baz
dem si muoz geben alle zit
und ir nimmer niht engit,
denne den der ir alle tag
bringet swaz er haben mag.
der so frumlichen tut
daz er ir gibt sin gut,
scholt daz rechte fur sich gan,
deswar der solt iz bezzer han
und solt ir baz gevallen.
an den boesen dingen allen
merk ich wol daz den man
gegen tumben wiben niht enkan
kein sin frumkeit iht gefrumen
noch sin bosheit zu schaden kumen.
wes wiz aber ich den tumben daz?
die wisen kunnen lutzel baz,
swaz wisheit ein vrowe kan,
wil ir volgen ir man,
so daz er nimmer ir rat
an keinen dingen uber gat,
er wirt zu jungest so unwert
daz sin nieman engert.
vrowen die vil wise sint,
di sint doch under wilen kint.
swer die warheit wil spehen,
der mac wol horen und jehen
etswen an in
also kintlichen sin
darumb man in trüege ungunst.
wan daz ir selde vor ir chunst
vil vaste zu allen ziten gat,
so stunde iz anders dan iz stat
um maniges wibes ere.
si geniezen nihtes mere,
wan man ir niht enpern mack.
daz ist auch aller der bejack
da mit si er werbent
daz si niht gar verterbent.
da vrowen bi ein ander sint,
siben jerige kint
die reden also starken sin
als man da horet under in.
und wizzet daz ein wiser man
mer rechter wisheit kan
denne alle die wip die hiute lebent.
ich sag euh war nach si strebent:
nach gewande, des nie wibes mut
gnuc gewan noch nimmer tut.
izn gewan nie wip gewandes gnuc
den als man si ze grabe truc.
an gezirde und an ir lip,
dar an kerent die wip
ir sinne und ir wisheit.
weren si also bereit
daz si sich vlizzen gantzer tugent
in alter und in jugent
und also rechte teten
daz sie nimmer missetreten,
si wurden so geneme
daz des iglichen man gezeme
daz er alles daz verbere
daz wider ir hulde were.
ir selde wurde so groz
daz si der engel genoz
an werdikeit weren,
ob si allen valsch verberen.
ein man hat nie so frumen lip
izn duncke doch sin tumbes wip
daz ein ander tewer si;
des wenet si lihte uf dri,
die allesam boser sint.
da merket an ein clein kint,
swer dem einen pfenninch geit,
als iz in ein kurtz zeit
harte wol getreutet,
der im ein ey beutet,
iz gibt den pfenninch umb ein ey.
daz sint glicher dinge zwey.
swelch vrowe koufen scholde
rechte allez daz si wolde,
und entsezze nimans has,
si kouft etwenne daz
iz wer ein also unnutzes dinch
als ein ey umb ein pfenninch.
iz enist der vrowen reht niht
daz man der dinge immer iht
von ir werken verneme,
daz in von schulden misse zeme.
si solten sich behuten wol.
neme mans dennoch fur vol,
des mochten si wol wesen vro.
iz stet umb die vrowen so,
swi iz dem man niht nahen gê,
daz man ir engildet michel me
denne man ir immer geneuzzet.
daz die man des niht bedreuzzet,
daz scholden si verschulden
vil sere gegen ir hulden,
und scholden wesen also gût
daz man nimmer deheinen mut
an deheiner vrowen erkur
da mit si ir zuht verlur.
were den vrowen gegeben
daz wir ir genaden musten leben
als si der manne müezzen,
wir müesten under iren füezzen
also vorchticlichen ligen.
den si eines wortes zigen
daz si duchte missetan,
der müeste gar verlorn han.
sie vertrüegen uns niht als vil
also doch vil mange wil
daz man ir alle tage
ir tumpheit vertrage.
sie müezzen der manne genaden leben.
des scholden si ane widerstreben
an wiplich tugent sehen
und liezen niht des geschen
wan daz in wol gezeme:
so wurden si geneme.
nu mag man manich vrowen
in dirre werlde schowen
di sich daz hat genumen an
daz si wider iren man
wil zurnen swen sie wil.
iz sei wenik oder vil,
swas si sprichet oder tut,
daz wil si daz in dunke gut.
swelch wip behaltet daz reht,
da muz der herre wesen kneht
und wirt der kneht herre.
iz enwart nie wunder mere
so daz die habent so groz heil
daz man ir niht ein michel teil
zu tode dar umbe erslagen hat.
der einem kunige widerstat,
dem nimt ein wip sin ere.
iz schadet den mannen sere
daz si tumben wiben sint so gût.
iz gewan nie schof so zamen mut
iz enwerde zu jungest wilde
der iz an dem gevilde
ane hute let die lenge.
izn wart nie ros so genge,
wil man iz zu allen ziten
ungezoumet riten,
ane gerten und ane sporn,
alle sin frumekeit sei verlorn.
ich nim iz uf minen lip
daz lutzel lebet kein wip
der so lîp si ir man,
brechte si in daran
daz er allez daz liezze
daz si in lazzen hiezze,
und anders niht entete
wan des si willen hette,
er wurde ir so unmere
daz si sin gerne enpere
und hete in wirs dan einen kneht.
iz enist gewonlich noch reht
daz ein man ein wip so minne
daz er aller siner sinne
vergezze durch ir lîbe.
si wirt iz zu einem diebe
und hat den man fur einen gouch:
niht baz enbeutet si imz ouch.
iz ist so verre uz kumen
daz man vil wol hat vernumen,
swelch man sin reht also verbirt
daz sin wip sin meister wirt,
so tut si nach der selben vrist
vil manigez daz im leit ist
daz si vil gar verbere
ob er ir meister were.
swa daz wip zu meister wirt erkorn,
da hant si ir ere verlorn
beide daz wip und der man.
da suln die gedenken an
die mit eren wellen beliben,
und sullen niht tumben wiben
an allen dingen volgen.
swelich wip mir ist erbolgen
durch disen rat, die tut wol schin
daz si ir mannes meister wil sin.