dis buoch ist genandt der ringk, est jacobi marqvardi à glauburg.
der obresten trivaltichait,
marien, muoter, rainen mait,
dar zuo allem himelschen her
ze lob, ze dienst und auch ze er,
den guoten zlieb, ze fröden schein,
den bösen zlaid, ze hertzen pein
schült es hörren so zehant
ein puoch, daz ist< der ring> genant
( mit einem edeln stain bechlait),
wan es ze ring umb uns beschait
der welte lauff und lert auch wol,
was man tuon und lassen schol.
chain vingerli ward nie so guot
sam ditz, gehabt in rechter huot.
in dreu schol ez getailet sein
besunder nach den sinnen mein.
daz erste lert hofieren
mit stechen und turnieren,
mit sagen und mit singen
und auch mit andern dingen.
daz ander kan uns sagen wol,
wie ein man sich halten schol
an sel und leib und gen der welt:
daz hab dir für daz best gezelt.
daz dritte tail dir chündet gar,
wie man allerpest gevar
ze nöten, chrieges zeiten
in stürmen, vechten, streiten.
also leit des ringes frucht
an hübschichait und mannes zucht,
an tugend und an frümchät.
nu ist der mensch so chlainer stät,
daz er nicht allweg hören mag
ernstleich sach an schimpfes sag,
und fräwet sich vil mangerlai.
dar umb hab ich der gpauren gschrai
gemischet unter diseu ler,
daz sei dest senfter uns becher,
geschaiden doch mit varwen zwain:
die rot die ist dem ernst gemain,
die grüen ertzaigt uns törpelleben.
doch vernempt mich, welt ir, eben!
er ist ein gpaur in meinem muot,
der unrecht lept und läppisch tuot,
nicht einer, der aus weisem gfert
sich mit trewer arbait nert;
wan der ist mir in den augen
sälich vil, daz schült ir glauben.
secht es aver ichts hie inn,
das weder nutz noch tagalt pring,
so mügt irs haben für ein mär,
sprach hainreich wittenweilär.
derschallend in dem hertzen fro
hebt die taiding an also:
jn dem tal ze grausen
ein dorff, hiess lappenhausen,
was gelegen wunnechleich,
an holtz und wasser überreich,
dar inn vil esler pauren
sassen ane trauren,
under den ein junger was,
der hiess bertschi triefnas,
ein degen säuberleich und stoltz.
sam er gedraiet wär aus holtz,
an dem feirtag gieng er umb.
er wär schlecht oder chrumb,
er wär nahent oder verr,
der muost im sprechen junkherr.
was schol man euch nu mer sagen?
also wol chond er sich btragen,
daz die alten und die jungen
frawen sere nach im drungen.
doch was eineu sunderbar
in sinem hertzen, daz ist war:
die hiez mätzli rüerenzumph.
sei was von adel lam und krumpf,
ir zen, ir händel sam ein brand,
ir mündel rot sam mersand.
sam ein mäuszagel was ir zoph.
an ir chelen hieng ein chroph,
der ir für den bauch gie.
lieben gsellen, höret, wie
ir der rugg was überschossen:
man hiet ein gloggen drüber gossen!
die füessli warend dik und brait,
also daz ir chain wind laid
getuon moht mit vellen,
wolt sei sich widerstellen,
ir wängel rosenlecht sam äschen,
ir prüstel chlein sam smirtäschen.
die augen lauchten sam der nebel,
der aten smacht ier als der swebel.
so stuond ier daz gwändel gstrichen,
sam ir die sele wär enwichen.
sei chond also schon geparen,
sam sei wär von drien jaren.
welt ier ander tagweis,
über all truog sei den preis,
also daz der triefnas
mätzleins selten ie vergas
und ward ir schlechtleich also holt,
das er nach ir zerserten wolt.
do huob sich ein hofieren
mit stechen und turnieren.
an einem suntag daz geschach,
daz man do bertschin chomen sach
mit zwelf gsellen wol getan
ze lappenhausen auf den plan.
die ritten also unverdrossen,
sam si der regen hiet begossen.
der erst was unser triefnas,
ein held reht sam ein giesfas.
des wappen warend gablen zwo
in einem mist: der was er fro.
der ander chuontz vom stadel hies,
ein helde sam ein waldmies.
in sinem schilt gemalet was
in grüenem veld ein toter has.
der dritte chnotz was genant
in allen schanden wol erkant.
er fuort für seineu wappen
zwen hültzin chrieshaken.
dem vierden sprach man junkher troll:
ein cheker sam ein anchenzoll.
daz sein zaichen was ein rechen,
der sich ungern liess zerprechen.
der fünft was haintzo mit der gäss,
ein eselman und rittigmäss.
dem hiet der pharrer wappen geben:
dri nuss an einer weinreben.
der sechste hiet den namen twerg,
ein hohgeporner auf dem perg.
des wappenrok gemalet was
mit drein fleugen in eim glas.
den sibenden so nennet man
her eisengrein, ein snauferman.
er fuort auf seinem drüssel
neun löffel in einer schüssel.
der aht der haist, als ich es main,
graf burkhart mit dem überpain.
der liess im machen seineu wappen
mit zwain ruoben haiss gepraten.
den neunden ich euch tauffen wil:
er haisset pentza trinkavil.
daz er do in dem schilte truog,
daz warend rinder in eim phluog.
der zehend lept nit ane schaden;
er haist her jächel grabinsgaden.
der fuort von seiner alten gpürt
vier rindrin chäs auf einer hürd.
des einlften namen sei man gwiss:
der was her rüefli lekdenspiss.
er was des torffes maiger,
sein wappen warend aiger.
des lesten namen ich enwaiss;
doch cham er auf den selben chraiss
geritten mit eim fuchszagel.
ich wän, es wär der pauren hagel,
her neithart, trun, ein ritter chluog,
der allen törpeln hass truog.
ir chlainet was das aller best:
ein kalb in einem storchennest.
daz fuortens gmaincleich in dem her
durch junkfrawn mätzen zuht und er.
die helm sam chörbe warent gstricht,
also daz kainr dar inn dersticht.
dar under sach man hangen
ir schilt: daz warent wannen.
ir geplait daz was von loden
mit häw und stro wol underschoben.
wolten si die pain verpinden,
dar zuo namens paumrinden.
si sassen ritterleichen
auf saumernsätteln reichen
auf eseln und auch veltrossen:
es möht ein juden han verdrossen.
mit tächen und auch sekken
sach mans die phert techen.
ofenchruken warent sper.
si vegten greuleich hin und her
mit irem pheiffer gunterfai,
der ein beki biess enzwai.
si schrien all gemainchleich:
< hört, ir herren, arm und reich,
der muot hab, heut ze stechen,
schilt und sper ze prechen
durch aller frawen eren,
der schol sich gen uns keren!>
do vand man nieman auf dem plan,
der die rekken törst bestan,
also daz der triefnas,
der sein selbers nie vergas,
sprach zuo den gesellen sein:
< und gieng es an daz leben mein,
es muoss halt sein ghofieret,
gestochen und gturnieret!
ist, daz uns niemant gtar bestan,
so raitin wir enander an!>
der rede warends alle fro.
zuo gunterfai man rüeffet do:
< pheiff auf, lieber spilman!
wir wellend dier wol lonan.>
gunterfai sein bek erschal,
daz man es höret überal.
die helm seu auf punden
mit jungem holtz gewunden,
die sper si under schluogend
und in einander fuorend.
so herte ward daz reiten,
daz ir enkainr gepeiten
mocht, bis daz im hilfe chäm,
dann her neithart, der genäm,
den man selten mocht gevellen
mit chrukken und mit dorfgsellen.
seht, do sach man streben
ein und zehen degen
auf der erd und in dem bach!
daz was ir aller ungemach.
triefnas, der vil trostleich man,
wider zuo im selber cham.
er sach, daz er gevallen was
für frawn mätzen in daz gras.
des schemet er sich über dank;
er sprach:< mier ist daz jar ze lanch.
und wär mir ditz allein geschehen,
man mües vil kumbers an mier sehen.>
do cham doch seines vatters chnecht
und half im auf: daz was sein recht.
in den selben sachen
her troll begond erwachen
und schreien:< waffen, waffen!
wie hart han ich geschlaffen!>
er ward sich in der seiten clagen,
dar umb man in muost haim tragen.
graf burkhart was auch niht gar träg,
wie er an dem ruggen läg:
er batt die herren von dem rat,
daz man im hulffi aus dem chat.
chnotzen was ein stich gemessen
in den pauch, daz im daz essen
zuo der selben stunde
fuor aus sinem munde.
weder singen noch gesagen
mocht er noch sein smertzen clagen.
dennocht wär im hilf gegeben:
do giengs den andern an daz leben,
den daz wasser in den schlund
güsselt in des baches grund.
die huob man auf als gsellen.
waz scholt mans fürbas swellen?
doch hiet der gtwerg getrunken,
daz im die augen sunchen.
daz muost man im do büessen:
auf huob man'n pei den füessen,
daz wasser lies man rinnen
von im, er cham ze sinnen.
do sprach pentza trinkavil:
< für wars ich euch daz sagen wil:
turstes mir nie buosse wart,
trawen, wen zuo diser vart.>
grabinsgaden was gewäschen
ane laug und ane äschen;
er sprach:< ich han gewunnen:
vor was ich verprunnen,
vor was ich derstunken;
dar zuo sein mir die läus ertrunken.>
des lobt er got mit allem fleiss.
do sprach haintzo mit der gaiss:
< dein gewin der ist ein stro
gen dem mein: des bin ich fro.
e ich in den bache chäm,
ich was haiden ungezäm.
ich was auch in der ketzer orden:
erst bin ich ze cristan worden.>
secht, daz tet dem chuontzen zorn!
er sprach:< mich duncht, daz wir verlorn
habin mere dann gewunnen.
wir sein in dem bach grunnen
sam die toten mäuse.
sprecht ir, daz euch die läuse
sein dertrunken, daz ist glogen;
die bruoch ich oft han ab gezogen
und gewäschen in dem bach:
kain laus ich nie dertrinken sach.
und du, haintzo mit der gaiss,
deins gewinnes ich enwaiss.
bist du also worden cristen,
daz ist gescholten und gefisten;
won nach der weisen phaffen sag
nieman sich getauffen mag
selber in eim bache
von chainrlai sache.
es muoss ein underschaidung sin
zwüschem tauffer und auch din.
dar zuo der tauffer sprechen schol
genanteu wörter, die man wol
vindet in der hailigen gschrift.
dennocht ist ez als ein wicht,
hat der tauffer nit den muot
ze tauffen, so er dich daz tuot.
in gottes dienst bist du verdrossen;
dar umb so hast du wenk vergossen
deins pluotz in seiner minne.
du prinst auch nit mit sinne
in dem gaist: daz sag ich dir.
noch bist ein jud, gelaub es mir!>
eisengrain moht nit enbern
einer red: die höret gern!
< siha, durch gotz plunder,
ist daz nit ein wunder,
daz chuontz da haim uf sinem mist
ist worden ein so guot jurist?
wolt ir euch enwench enthaben,
ein red mag ich für war sagen
ane brief und ane potten:
es mügt wol encher selber spotten.>
die taiding allen misseviel;
ieder schluog sich an den giel:
des schimpz begond sei reuwen.
wol, wie laut sei schreuwen:
< nu we, numer dumen amen!
daz wir ie ze samen chamen,
daz wir ie gestochen haben,
des müess wir schand und laster tragen.>
lechdenspiss der unverzait
hort die clag; es was im laid.
er spranch her für mit schalle:
< hört, ier herren alle,
ein red, die ich euch sagen wil!
wir chömend noch zuo guotem spil,
wolt ier volgen miner lere:
wir behalten noch die ere,
ist, daz wir stechen mit dem gast
und bindent uns ind sättel vast.>
des rates fröwtens sich gemain
denn chuontz vom stadel, der allain
do sprach:< ich wil nit stechen,
lung und leber brechen.
ie mer ich mich so wolt verpinden,
ie e mir wurd von we geswinden.>
der red si nit vernamen,
auf iren rossen si kamen,
mit widen sei sich do verpunden,
so si aller beste kunden.
doch moht der chnotz beleiben niht -
sein reiten daz was gar enwicht,
der ars begond in smertzen,
wie wol ers hiet am hertzen -
also daz nicht mer dann äht
chamend her mit ierm gepräht
auf den plan und widern gast.
sei ruoften laut, sei schrewend fast:
< her frömder gsell, wes hast du muot?
wilt du stechen umb daz guot,
wilt du riten umb die er,
so halt dich her und wart nit mer!>
her neithart ward der rede fro,
wie wol ers nit erzaigti do;
er äntwürt züchtecleich und sprach:
< ich wolte haben mein gemach,
den frid so wolt ich suochen,
woltit es sein geruochen.
wie wol es sei ein rehter schimph,
so wär es doch nit mein gelimph,
gen sölhen herren zriten,
die mir ze allen ziten
ze edel und ze stark sein.
wär enker joch nür einr allain,
ich getörst in nit bestan.
des schült es mich geniessen lan!>
do man die red verhörret,
ier forht die was zerstörret.
küeneu hertzen seu gewunnen;
si sprachend:< höra zuo der nunnen,
waz sei spricht und waz sei sait,
recht sam ein gfrorner has verzait!>
graf burkhart für die andern brach
und sunder zuo hern neithart sprach:
< ich waiss nit, wie dus kochest:
ich sich wol, daz du sochest
im sattel, so wir vallen.
die schand missvelt uns allen
und tuot uns in dem magen we.
dar umb so muost du stechen me!>
< trun>, sprach der gast vil hofeleich,
< daz wiss gott von himelreich,
daz ich es han verwegen mich,
waz ich tuon mües, daz tät ich.>
da mit man pheiffet schon als e.
< helm auf, he!> wie laut man schre!
des ward nit lenger do gepitten:
vil drat si auch zesamen ritten
so chrefticleichen und so hart,
daz graf burchart an der vart
dem rosse auf dem ars gelag.
hört, waz ich euch mer sag!
do sach man seinen gsellen
her aus der prüeche prellen.
erst huob sich jamer, angst und not.
die frawen lachten sich ze tot.
graf burkhart in den sattel kam.
< sim so, ir ziegglin?> sprach der man,
< durch aventeur so seit es chomen,
aventeur habt es vernomen.>
da mit so huob er sich von stat.
lechspiss do herfürher trat
mit siner scharffen angesiht;
er sprach:< ier gast, ir seit ein wicht:
des dunket mich in meinem hertzen;
dar umb so müest ir leiden smertzen.>
des antwürt im der frömde man:
< mein juncherr, waz han ich getan,
daz ich schol smertzen dulden?
ich pitt euch pei gotts hulden,
last mich reiten meineu vart
durch aller werden frawen art!>
süesser red mocht er engelten:
lechspiss erst huob an ze schelten.
ein langes sper er under schluog
und lieff hin an reht sam ein phluog.
er stach den gast, daz im wol halb
aus dem nest emphiel daz kalb.
des frewtend si sich alle;
si ruoften hoch mit schalle:
< ge hain, üeli mit der nasen,
hilf deim weib der kuo grasen!>
lechspiss rüeffet aus dem mund:
< da für näm ich nicht hundert phund!
doch muoss ich in noch aber rüeren:
er chan mirs, trawen, nit enphüeren!>
daz sper so nam er in die hant,
gen dem gast er anhin rant
und traff in pei dem sattelpogen
also ser und ungezogen,
daz in die riemen liessen
( er mocht ir nit geniessen):
vallen muost er in die erde
dreier spange tieff, der werde.
secht, do huob sich jamers chlagen:
ir ghort es nie pei ewern tagen!
wie schier ze wainen was geraten
ir lachen, daz si vor taten!
dem maiger mund und nase pluot;
doch ruoft der held aus freiem muot:
< hört, ir herren überal,
ir schült nit chlagen meinen val!
er hat mich nit getroffen:
ich han mich selber ab gestochen.>
man truog in fuder so zehant.
vil drat so cham her für gerant
eisengrein, ein küener degen;
er sprach:< der tiefel müess sein phlegen,
miss ich im nit einen stich,
daz er werd gagent untersich!>
ein lautes gschrai er do an huob:
< sim so, ir herverlauffner buob?
wolt ier daz treiben imer mer,
daz tuot mier zorn und müet mich ser.>
her neithart äntwurt im aldo:
< so, min lieber herre, so?
ich lass es gern beleiben,
welt iers nit fürbas treiben.
ich sait euchs vor, vernemet mich,
was ich tuon mües, daz tät ich.>
< nit so!> sprach her eisengrein,
< es muoss noch bas getumbelt sein.
ich muoss dir deinen chübel rüeren,
der haher well dich dann enphüeren!>
die helme sei verpunden
ze den selben stunden.
eisengrein begraiff daz sper.
< über in her jo, über in her!>
die andern alle schrewen vast,
so haiss in was auff disen gast.
da mit sei zemen wolten sein;
der esel unter eisengrein
schrein und fliehen do began
also schentzleich hin und dan,
daz er wenich do gestechen
mocht noch seinen schaden rechen.
daz sper gie auf die erde.
do ruoft der degen werde:
< hilffa, herr, und hilffa schier:
ich wil verderben auf dem tier!>
do cham ein müllner nach glauffen:
< herr, wolt ier daz tier verchauffen?
zehen schilling an ein phunt
gib ich euch ze diser stund.>
des äntwurt im der wol getan:
< haiss nür den esel stille stan
und hab den sattel sampt mit im!
nim hin, lieber müllner, nim!>
hagen ward gevangen
mit des müllners sangen;
die andern ranten all her nach:
zuo dem esel was in gach.
si schrien laut:< es ist enwicht!
verpint dem esel sein gesiht,
so mag er lauffen drichtz hin an!>
secht, daz was so schier getan!
hagen stuond verpunden:
sam in die wolf geschunden
hietin, also draft er her
röschleich gen her neithartz sper.
do ward vil ritterleich gestochen,
schilt und sper an zal zerprochen.
der gast enmoht nit lenger peiten:
er stiess den esel in die seiten,
daz er also schiere
streket älleu viere.
eisengrein dar unter glag.
seht, do huob sich newe clag
umb den edeln herren,
der sich so schon chond weren!
eisengrein was unverzait;
er sprach:< mier tuot daz clagen laid.
siha, durch einr merhen fist:
ob mein phärt gevallen ist,
waz schulden schol ich dar um tragen?
wer mag sich an den himel haben?
ich han verwuost die rehten hand:
daz tuot mir wierser dann die schand.>
da mit so was die red ergangen;
eisengrein sich huob von dannen,
so er aller röschest kond.
triefnas rüegen sich begond:
die nasen ward er rimphen,
daz feur im aus den augen glast,
aus sinem maul der gaifer prast.
jo, wie zittert er von zorn!
sein varw hiet er so gar verlorn,
stamblent ward sein rässeu zung.
waz man saget oder sung,
dem gast wolt er do nit vertragen:
er wolt in nür für toten haben.
des huob er an ze lurggen do:
< so, du du du hüerrensun, so?
des ha - ha - hast du dich verwegen?
du ma - ma - macht nit mer geleben!>
her neithart was ein cristan man;
dar umb so ruoft er bertschin an:
< min he - he - herr, durch unsern got,
last mi - mi - mich vor meinem tot
ze re - re - rechter reuwe chomen!>
daz mocht in laider nicht gefromen.
bertschin tet der spot vil we;
er sprach:< nu chla - la - laff nit me!>
wie drat er seinen helm auf band!
daz sper er vasset in die hant.
eilen wolt er gen dem man
und in der herberg raiten an:
do stiess sichs phert( ich waiss nit wie)
über ein ärws, daz im die chnie
zuo der erden sunken,
sam es nit hiet getrunken.
triefnas über und über viel
also hart auf seinen giel,
daz er wainet und auch grain.
er fluochet allen frawen rain:
< ir gunken, kotzen, bösen breken,
daz euch der übel tot müess streken
um die marter, die ich duld
nit anders dann umb ewer huld!
war zuo habt es mich nu pracht?>
her wider umb er do gedacht
an frawn mätzleins wirdichait;
vil drat er swaig, ez was im lait.
ein anders gsanch do huob er an:
< so sei ich nit ein bider man:
frawen gnad wil ich derwerben,
scholt ich vierstund drüber sterben!>
übersich so ward er sehen
und schrein:< mier ist nit reht geschehen.
helft mir in den sattel wider!
und stech ich in dann nit da nider,
so sprecht, daz ich ein esel sei!>
also chamen ir wol drei
und hulffen do dem chüenen man,
daz er auf die merhen cham.
was er vor gepunden ser,
si punden in noch dristund mer.
den pheiffer hiess man aber dönen.
< halt ab, halt ab!> wurdens hönen.
die sper si under drukten,
ir ruggen sei do smukten
hinter die schilt vil werleich
und ranten also erleich,
daz zwo ofenchruken
vielend hin ze stuken.
des muost der ofner do engelten:
fluochend ward er und auch schelten
umb sein ofenchruken baide.
bertschi jach:< hab dir nit laide!
ich wil dir geben häw und stro;
pring mir ander chruken zwo!>
daz was also schier geschehen.
triefnas sprach:< nu schol man sehen,
ob ich frawen dienen chan!>
den gast so rant er wider an.
hern neitharten des do verdross:
er gab dem minner einen stoss,
daz man in selten mer hiet funden;
do was er also stark gepunden,
daz er mit kainr gepärde
mocht chümen von dem phärde.
daz cham alz zuo seinen schanden:
hangend ward er in den panden
der merhen auf die hüefe.
ob ich es rechte brüefe,
ze hart im an der selben vart
gestrigelt ward sein har und bart.
und wär man im ze hilf nit chomen,
daz schläpfen hiet imd sel benomen.
doch ward im von we geswinden.
secht, do ward er erst enphinden,
daz chuontz im vor gesaget hiet,
do er ze lesten von im schied!
die frawen schreuwen, daz es clanch:
< helm ab, helm ab!> was ir gsanch.
daz pheiffen was vil gar gelegen.
wes scholten do die andern phlegen?
daz mügt es aigenleichen wissen:
sei hieten sich vil nach beschissen
von rechter forcht, die si do hieten;
si wolten sich des schimphes nieten.
dennocht sprach her lechspiss:
< des lebens sein wir noch gewiss
und möchtin dar zuo er bejagen,
hietin wir den gast erschlagen.
unser sind noch vier beliben:
schöltin wir nit eim gesigen,
so wär doch übel, daz wir ässin
oder ze lappenhausen sässin.
dar umb so schüllen wir nu reiten
mit ein ander und nit peiten
auf den schalk mit plossen swerten
und in von ein ander serten!>
do sprach jächel grabinsgaden:
< din rat was selten ie an schaden;
dar umb ich dir nit volgen wil.>
des frewt sich pentza trinkavil.
< jo>, sprach haintzo mit der gaiss,
< er ahtet unser nit einn schaiss.
mich dunkt, er sei ein fuchs wild;
des zagel füert er an dem schilt.>
der taidinch was so vil beschehen,
daz sich her neithart ward versehen,
si gtörstin nit mer stechen.
die forht wolt er in brechen
und auch geben küenen sin:
fliehent macht er sich do hin.
secht, do huob sich söleich jagen,
man chönd euchs niemer gar gesagen,
und ein schreien nach dem gast,
man hort es über drei rast!
ze eilen was in also not,
daz sich ir zwen ervielen ztot.
do daz die andern sahen,
si liessen von irm gahen.
die sünd die ward seu reuwen,
si ruoften nach mit treuwen:
< lieber herr von frömden landen,
behüetend uns vor bosen schanden!
vergebt uns unser bosshait!
sei reuwt uns ser und ist uns laid,
won wier nu, trun, enphinden wol,
ir seit des heiligen gaistes vol.>
des ward der gast von hertzen fro;
gen in so cheret er sich do
und sprach mit senftem hertzen:
< got büess euch allen smertzen
und vergeb euch ewer sünde!
doch für wars ich euch daz künde
nach der hailigen gschrifte sag:
die sünd ich nit vergeben mag
ane reuw und peicht und puoss,
die der sünder tuon muoss
gäntzleich ane falschechait.
daz sei euch von mir gesait!>
erst do vieng sich an ein reuwen:
si wurden ireu hertzen pleuwen
also ser, daz in daz bluot
ze mund und nasen aus schluog.
ir wainen daz was also gross:
haintzo gab im einen stoss,
daz er zuo der erden sanch;
von rehter andacht ward er chrank.
lechspiss der sach auf zuo got:
es was im chomen aus dem spot;
er rüeffet laut mit gantzer macht:
< herrgot, gib mir sinn und chraft,
daz ich meinr sünden ledig werde
und so nit var von diser erde,
sam pentz und jächel sind verschaiden
als lästerleich auf diser haiden!>
dar nach er gen dem ritter gie
und naigt sich nider auf die chnie
also treuleich in den plan:
er möht die pain zerpossen han.
auf ruoft er:< mein lieber herr,
hört mein sünd durch marjen er
und gebt mier auch der buoss genuog!
ich han gesündet ane fuog.>
her neithart in dem grüenen gras
den pauren do ze peichte sas.
ein crütz er machet über sei
und sprach:< got schaff euch sorgen frei!>
gen lechspiss er sich keret do
und sprach:< durch got, der häw und stro
geschaffen hat, und durch den gaist
sag mier alles, daz du waist!>
also huob min leckspiss an
und sprach:< ich pin ein schuldig man
und han gesündet aus der mass
wider euch auf diser strass.
noch gedenk ich>, sam er sprach,
< einer sünd, die gester gschach.
die ist laider also gross,
daz ich mich an der zungen stoss
und waiss nit, ob ichs sagen schol;
doch. getraw ich euch so wol,
daz irs nit fürbas pringet,
daz mich mein andaht zwinget
euch ze sagen an gotes stat.>
wie erstleichen er in des patt,
her neithart sprach vil taugen:
< du scholt mir daz gelauben,
daz mier wär von hertzen lait,
scholt ich meine phaffhait
mit deiner peichte so verliesen;
e wolt ich den tot herkiesen.
sag mier freileich deine sünd,
wilt du werden gottes fründ!>
lechspiss zuo sinr peichte cham;
doch zittert er vor sünden scham
und sprach:< so wil ichs sagen
und wil dran nit verzagen:
herr, min weib - nu we, nu we,
ich gtar euch nit gesagen me.
es ist ein so grosseu sünd,
daz ich euchs nit gerne künd.>
der peichter aber gen im sprach:
< got nem dir alles ungemach,
lieber sun, du fürht dir nicht!
so werd ich heut ein böswicht,
sag ich ieman deinen sin -
so ich alters ainig pin!>
lechspiss daz nit recht vernam;
dar umb so huob er wider an:
< herr, mein weib ist nit gar lanch;
dar um so nam sei einen banch,
mit iren painen sei drauf staig,
ein stuch sei ab dem bachen snaid.
do ich des nu innen wart,
geschlichen kam ich an die vart
und zucht den stuol so schon von stat,
daz sei reht an dem ruggen glag.
daz gwändel huob ich ier do auf
und chust sei dristund in den bauch.>
her neithart smieren do began;
er sprach:< sim phü dich, böser man!
wes hast du wüetreich dich gezigen,
sel und leib so gar verstigen?
deiner sünd ist also vil,
daz ich dich nit enledigen wil
noch enkan dier bessers sagen:
du muost dich zuo dem bischolf draben!>
daz sagt er im nit ane sach,
her neithart, do, der gumppelphaff,
der im gedocht in seinem muot:
< böser schimphe ward nie guot;
mit der sel ist nit ze schertzen.
ich waiss daz wol in minem hertzen
nach der waisen lere sag,
daz ich in nit gelösen mag
noch gepinden gaistechleich.
so mag er auch nit sicherleich
seineu sünd eim laien sagen,
so er priester mag gehaben.>
lechspiss macht sich dannen.
do cham da her gegangen
heintzo, der vil reuwig man.
seineu peicht die huob er an
und sprach:< mein herr, helft mier aus not!
ich han gesündet in den tot,
ich hab auch gottes huld verlorn;
so we mier, daz ich ie geporn
ward hie auf diser erde!>
do sprach der neithart werde:
< sim, sun, du scholt nit so verzagen!
ich wil daz für war sagen:
gottes herbarmhertzichait
ist so michel und so brait,
daz nie chain sünd so grosse wart,
si wurd vergeben an der vart,
woltz den menschen rüwen
von grunt mit gantzen trüwen.>
da mit so huob mein heintzo an
und saget, waz er hiet getan;
er sprach:< mein herr, es ist ein schand.
gestern fuor ich über land,
bis daz ich cham zuo einem bach.
do huob sich laid und ungemach:
aus ze schlauffenn mich verdross
und durch ze wattenn also bloss:
do wolt ich auch nit wider keren
und mein gelt umb süst verzeren.
secht, do vand ich dört ein kuo!
die fuort ich bei den orn hin zuo:
ich staig auf sei und rait hin an,
bis daz ich durch daz wasser cham.>
< ir faiger ketzer!> sprach der ritter,
< daz euch der übel tod, der bitter,
nemen müess, ier böser man!
ir möcht nit wirser han getan.
ich sag dirs nit aus einem trom:
du muost dich machen hin gen rom
mit henden und mit füessen,
wilt du din sünde büessen.>
also macht sich haintz do hin
gen rom: daz was sein ungewin.
lechspiss hintz zum bischolff trat:
daz ward im in dem sekel schad.
neithart gab in seinen segen.
< ewer müess der tiefel phlegen!
got geb euch paiden smertzen!>
sprach er in dem hertzen.
da mit so stuond er von der peicht
sam ein pruoder ungeweicht.
mit dem so kam da her geritten
triefnas schon auf einem schlitten.
den gast besorgt er vast und ser;
er sprach:< mein lieber juncherr,
hab ich wider euch getan,
daz schölt ir mier nu faren lan
durch den überreichen got
und raten mir an allen spot,
ob ich schüll hofieren
fürbas mit turnieren,
mit sagen und mit singen
und auch mit andern dingen.>
dar zuo sprach her neithart:
< mich dunkt, du saist von hoher art
ein degen, chüen mit deinem leib.
ist, daz du nemen wilt ein weib
zuo der e, ich dir daz chünd:
du macht ir dienen ane sünd.
und dar zuo wil ich helffen dier
zuo dem besten, glaub es mier!
dar zuo wil ich dir vergeben
alz, daz du pei dinem leben
hast begangen wider mich.
dar umb, du frier held, vergich:
waz dunket dich in deinem muot
wol getan umb er und guot?>
des dankt im bertschi so zehant.
< so wol, daz ich euch ie derchant!>
sprach er zuo dem neithart
und swuor im auf sein lesteu vart,
daz er mätzen näm zun eren,
scholt er joch die bruoch verzeren.
da mit so wurdens jausen
hin wider zlappenhausen
sam ein bliens fögellein
und chamend zuo den gsellen sein.
der warend dennoch sechs beliben.
bertschi sprach:< ich sei gestigen:
es muoss noch sein ghofieret
und ritterleich gturnieret
durch die lieben mätzen min!>
ir kainer wolt der zag sin;
si sprachen all:< nu hin, daz sei!>
da mit so huob sich ein geschrai:
< turnierens, trun, wir müessen kosten,
scholtin wir joch all zerchnosten:
wistin wirs nur an ze keren!>
her neithart sprach:< ich wil euch leren
eigenleich mit gantzer trüw:
in dem spil pin ich nit nüw.>
des bnuogtend si sich alle
und schrewen auf mit schalle:
< got hat uns seinen engel gsant,
einen man von fremdem land;
dar zuo so sein wier ghailet.>
vil schier si wurden gtailet
nach her neitharts reden
in zwai tail gar eben.
in dem ersten taile was
er und bertschi triefnas,
burkhart mit dem überpain
und der wüetend eisengrain.
in dem andern was der twerg,
chuontz vom stadel, der vil werd,
chnotz und troll, die herren.
für wars möcht ich des sweren,
daz chain turner nie so schier
gtailt wart sam - die vier und vier.
her neithart huob an zsprechen:
< der turner und daz stechen
sind nit erdacht um daz allain,
daz man hofier den frawen rain:
sei sein auch dar zuo jo gemacht,
daz man da mit die ritterschafft
erzaig und dar zuo lerne.
dar umb so schült ier gerne
üeben euch in sölhen dingen,
daz euch dest ofter werd gelingen
in ernst und auch in stritten.
stechen lert uns riten
creftichleichen mit dem sper.
dar zuo so hilf der turner
daz swert vil ritterleichen füeren,
fleisch und pain und eisen rüeren.>
si sprachen all:< gelobt sei crist
und alles, daz im himel ist!
tuon wir wellen, waz wir schüllen,
und ewer gpott mit ernst herfüllen!>
her neithart aber redet do:
< ewer eren pin ich fro;
dar umb wier schüllen wellen
zwen unter uns gesellen
von part und widerparte
zuo zäumern an der varte:
die habend anders nit ze schaffen
dan hin und her im turner gaffen,
ob si vinden unter allen,
die man schlahen schol mit schallen.
die selben schüllens ziehen
paim zaum, daz si nit fliehen
mügen so geswinde,
bis daz daz ander gsinde
der ier gesellschaft chöm her nach
und in umb und umbe vach
und dar zuo schlahi - doch nit hert -
oder schüphi von dem phert.
und ist, daz si in vellen,
so schol er dar so zellen
phenning vier und nit der bösen,
wil er seinen esel lösen.>
die red geviel in allen wol;
doch ruoften si:< mit we man schol
die gzäumpten gsellen treffen
mit schlahen und mit stechen?>
des antwürt in her neithart so:
< mit pengeln gstriket aus dem stro!>
si ruoften laut:< wie guot, wie guot!
dis stro uns chlainen schaden tuot.>
da mit so wurden aus herwelt
chnotz und burkhart und gezelt
für ier zäumer also gmain.
ieder tail macht sich allain
in einn winkel also drat
und wurden unter in ze rat,
über welh der turner gieng.
da mit her burkhart an vieng
und sprach:< enkainr ist schlahens werd
denn der hüerrensun, der twerg,
der den ars wüscht an daz phait:
daz schol uns allen wesen laid.>
daz dunket bertschin nit gar guot;
er sprach:< mich dunkt in meinem muot,
daz wier schüllen streichen
chuontzen haut, die weichen,
wan er in der kirchen stanch
über aller unser danch.>
eisengrain hin wider sait:
< daz wär mir umb den chuontzen laid.
ist nit wäger, daz wier trollen
schlahin über seinen schollen,
der die leut und lande laicht
und dar zuo in daz pette saicht?>
des selben rates warens fro
und sprachen all:< dem sei also!>
chnotz im andern winkel sprach:
< went ier hörren, was geschach?
es ist geleich, sam ich es sag,
das an einem sunnentag
eisengrein den seinen stall
mistet, daz es über al
smechet in der gassen.
dar umb man schol in vassen
pai dem har und pei dem part,
daz im sein misten chüm ze hart!>
daz mocht dem twergen nit behagen;
er sprach:< ein anders wil ich sagen,
des ich so mich nu han bedacht:
der gast der hat uns hie zuo pracht;
dem gast dem schüll wir gelten
mit schlahen und mit schelten!>
do daz der troll erhörret,
die red was gar zerstörret;
er sprach:< her twerg, ir seit nit werd,
daz ir habt er in tal und perg.
wist ier nit, waz überlast
wier haben glitten von dem gast
nur von unsern schulden?
nu sein wier chomen zhulden:
scholten wier nu daz verscheissen?
e wolt ich diers har zerreissen.>
der rede ward den twerg verdriessen;
er sprach:< du chanst wol pöltz schiessen.
so werd ich heut erstochen:
die schand muoss sein gerochen!>
da mit si in die messer griffen:
die warend neuleich wol geschliffen.
chuontz der schre:< drutz, morder, drutz!>
iedem gab er einen smutz
und schied si von einander baid;
er sprach:< mier ist ditz ding laid.
wolt ier triben disen tail,
daz macht uns allen unhail.
wier müessen uns zuonanner haben,
wollen wir die er bejagen.>
da mit so was ein frid geschehen.
cuontzo der ward fürbas jehen:
< mich dunkt in meinem sinne,
der schimp chöm von der minne:
den minner - daz ist triefnas -
schüllen wier bezalen bas!
dar zuo so hab ich funden,
daz bertschi hat geschunden
ein katzen mit der tenggen hand:
daz ist ein laster und ein schand.>
des selben rates warens fro
und schreuwen all:< dem sei also!>
aus den winkeln sei do drungen
und santend baidenthalb einn jungen,
daz er scholt die gloggen leuten,
die den turner wurd beteuten.
secht, daz was so schier geschehen!
we, was fröden hiet man gsehen
mit singen und mit swätzen
unter den torffmätzen!
dar zuo ward geschaffen,
daz man auch scholte machen
einen zaun all umb den plan.
daz was jo also schier getan.
und dar auf scholt man prügi legen
durch der schönen frawen wegen,
die den turner scholten sehen.
daz was also schier geschehen.
an den selben stunden
die rekken sich verpunden,
ein halbe chuo si frassen
und auf die esel sassen
mit den kolben von dem stro.
doch was der neithartz nit also;
ich wil euch des beweisen.
sein knüttel was von eisen,
mit stro wol übermachet,
won er vil laides schaffet
taugenleichen mit gelimph
allen gsellen in dem schimph.
in den plan seu ritten do
nach ierem alten siten so
mit gunterfain dem pheiffer,
dem der pauch was selten lär
von ruoben und von gersten.
also rant des ersten
bertschi in dem ringe umb:
< heia he, wie gsunt, wie jung
bin ich an dem hertzen mein!>
daz was do das jauchtzen sein.
wie ritterleichen kond er reiten
mit den sporen zpaiden seiten!
den kolben wand er umb daz haubt -
er ist ein narr, der mir daz glaubt.
dar nach, seht, der fröleich man
macht sich an sein ort hin dan
zuo den seinen gsellen.
der ander tail sich zstellen
trachtet an daz ander ort.
hie mit sprach der gast daz wort
zuo den chäphern von dem gäw,
die warent blait von stro und häw:
< hört, ir herren, diessen,
die portten schült ir schliessen!
die abgeworffnen heft hin dan:
das stet enk wol und ghört euch an!>
der turner ward herhaben,
schrenkpäum zuo geschlagen.
seu ritten in enander
recht sam die säw von flandern.
des tämers des ward gnuog und vil
in der gmain bis an daz zil,
daz her burchart trollen vand
und in zäumpt mit seiner hand;
er sprach:< du muost dich mit mir traben
und von ars auff werden gschlagen.>
da mit so sach man chnotzen
gen triefnasen hotzen;
er sprach:< nu gib dich zgfangen:
es ist umb dich dergangen!
ein flieher bist du vor gesin,
dar umb so muost du leiden pin.>
man fuort ein hin, den andern her
besunder in dem turner.
ieder viel in sattelpogen
( er wär anders ab gezogen)
und huob sich also vast,
daz im des atens gprast.
die pain die schluogens untnan zemen,
daz man die ross nit kond genemen.
doch ward mans pengeln mit dem stro,
daz die frawen schrien do
von grund auf und gar ze vollen:
< retta bertschin und auch trollen!>
daz hort her troll; es gie im zhertzen:
gen dem ritter ward er fertzen
und sprach:< daz sei dem gast geschankt!>
des ward im ieso schier gedankt:
her neithart pand im ab die hauben
und cratzt in, daz ims pluot von augen
schrät, und mass im einen schlag,
daz er do unterm esel glag.
da mit was er entrunnen
und auch sein hagen gwunnen.
her burkhart sprach:< nu schüllen wier
bertschin retten; volgend mier!>
< daz ist pilleich>, sprachen sei;
zuo bertschin vegtens alle drei.
do nu triefnas hiet vernomen,
daz sein gesellen wären chomen,
starks gemüet er do gewan
und huob auch sein gespötte an;
er sprach:< ich sitz so sanft und wol,
daz mich joch nieman retten schol.
pringt mier chäs und dar zuo prot:
ich pins nahent hungers tot!>
daz prot man im vil schiere gab;
triefnas peiss ein stukke ab
und trukt es gäntzleich in den schlunt.
wie laut er schre:< wie guot, wie gsunt!>
neithart lachen do began;
chnotzen rait er hintnan an
und huob in auf von seinem phert:
er warff in nider in die erd.
die chäpfer namen in hin dan,
die merhen muost er varen lan.
do daz eisengrein dersach,
es tet im laid und ungemach.
er hiet es zstet gerochen gern:
do muost er sein von forht enbern.
der twerg hiet sich der er verwegen;
er sprach:< sein müess der tiefel phlegen!
mit bertschin zfechten ist enwicht:
er hat gefressen und wier nicht.>
da mit so was der turner aus.
den lüller hiess man trüllen auf.
do rüeffet geri mit dem kruog:
< nu we, ist sein ietz genuog!>
des antwürt ir der pharrer do:
< sim so, du hüerr, sim so, du, so?
wänst, es seigin hodenschleg?
daz din der übel tiefel phleg!>
geri gswaig; doch sprach der gast:
< noch schüllen wier uns streken vast
und in enander reiten
mit schlahen zallen seiten!
daz haist der nachturner.>
secht, do wurdens gasslent her
und rumplen unter enander
sam wildeu swin von flandern!
ditz dinch verzoch sich also lanch,
bis ein nebel und ein tamph
von leuten und auch phärden
sich huob von den gepärden,
also daz ieso zehant
nieman do den andern bkant.
erst wier mügen spüren,
ob sich her neithart rüeren
chönd unter den gesellen
mit schlahen und mit fellen.
es geschach ze stunden,
daz man da hiete funden
fünf turnierer wol getan
gestreket nider in den plan
und dar zuo gstossen und geschlagen:
man hietz in chörben fuder gtragen.
daz schuoff her neithartz pengellein,
daz da strowin scholtet sein.
ditz chond er dannocht teken:
vil sanft ward er sich streken
nider zuo den gsellen sein
und schrein:< nu we der lungen mein,
die in mir zerschlagen ist!
des muoss ich ligen in dem mist.>
do daz die alten sahen,
gemainchleich seu des jahen,
daz si pei iren zeiten
so pöschleich nie gestreiten
sahen, sam da was geschehen,
scholt mans für ein ernst ersehen;
wolt mans aber zellen
für einen schimph, daz vellen,
so sprachens, daz seu nie chain schimph
gesahen mit dem ungelimph.
die gsellen wurden hin getragen.
ein ander turner ward sich haben
zwüschen eseln und den rossen:
die wurden gumpend und auch possen
so ser, daz niemand gtorst genahen,
die esel und die merhen zvahen.
do schluog des trollen hagen
bertschins rüssin in den magen,
daz sei älleu viere
strechet also schiere.
neithartz phärt schluog hintnan auf
em esel zend und zungen aus.
da mit er ieso tod gelag.
daz was niemand also schad
sam dem müllner von der wisen,
der hagen hiet von im gelihen,
und auch chuontzen weib, der jützen,
die von lachen und von chützen
obnen ab der prügi viel
also hart auf iren giel,
daz ier die sel nit bleiben wolt
und fuor do hin, daz faren scholt.
dar um so ward ein gschrai derhaben:
< hört, ier tohtern und ir chnaben,
iederman far in sein haus:
dem schimph dem ist der poden aus!>
da mit so ward zerhauwen
der zaun vil e dann gpauwen,
schrenkpäm nider gschlagen
und hin und her vertragen.
do ditz so was ergangen,
die werlt sich macht von dannen:
ein tail so mit dem toten weib,
daz da verlor den seinen leib.
daz ward man so ze hand begraben:
daz was dem pharrer ane schaden.
der ander tail der muosset ziehen
den esel, der nit mocht gefliehen,
und in emphelhen do den raben:
daz was den wolfen ane schaden.
der leste tail, daz muoss ich jehen,
gie da hin, die recken sehen,
die so sere warent gschlagen,
dem wundartzet ane schaden.
doch mocht er neithartz nit geniessen
noch bertschins, des vil rässen fiessen:
die warent also schier genesen,
sam in nie wär we gewesen;
wan her neithart kond sein schonen,
dar umb wolt er chaim artzet lonen:
so hiet der minner hohen muot;
daz was im zuo den wunden guot.
er hiet gesprungen und getantzet,
dar zuo gsungen und geswantzet:
do mocht im niempt den haber tragen;
der gast der hiet sich hin getraben.
wie chond man trollen laid zerstören?
weder gsehen noch gehören
mocht er noch sein smertzen chlagen:
also hart was er geschlagen.
chuontzen was ein straich gemessen,
daz er tantzens hiet vergessen;
dar zuo was ims weibe tod:
daz pracht im jamer und auch not.
wär dem twergen bas gelungen,
wie gern er hiet mit bertschin gsprungen!
do mohten in die füess nit tragen:
also hart was er geschlagen.
do sprach junkherr eisengrein
und die andern gsellen sein:
< swantzens chan uns nit behagen:
also hart sein wier geschlagen.
und ob joch des nu nicht enwär,
so macht uns doch daz wachen swär,
so wier des morgens scholten erren,
tröschen, sneiden, män und perren.
er müess dertrinken in dem kat,
der uns hier zuo ie gepraht!>
dennocht purkhart hiet gesungen
rains gesanch in süesser zungen:
do moht ers nit am hertzen haben:
also ser was er geschlagen.
hie mit muost der triefnas
ainich bleiben, daz ist das.
doch wolt er nicht enlassen ab
und dient frawn mätzen nacht und tag.
mit sinnen und gedenken
von ier mocht er nicht wenken.
des nahtes gie er alweg aus
und schlaich hin zuo irs vattern haus.
den laim den raiss er von der maur
und peiss dar in: es was nicht saur.
fegend ward er her und hin,
zuom türlein ein stuond im der sin.
weil und zit was im ze lanch;
wie oft so huob er an und sanch:
< ich wil nach dier verderben,
nach dir so wil ich sterben.>
da mit so schiegt er hin zum laden,
ob ers gesehen da möcht haben:
do vand er nit; daz tet im zorn:
also was sein gesanch verlorn.
daz traib er oft und dar zuo dik;
es half in laider nicht ein stik.
des chroch er zuo des pheiffers haus
und sprach:< mein lieber gsell, ste auf
und hilf mier heint mit deiner chunst:
ich arbait in der minne prunst!>
gunterfai der snarchelt ser:
im traumpt, er fischet in dem mer.
waz scholt der helde sprechen?
der hals was im derlechen.
ungpitig was mein triefnas:
er ward dem spilman rüeffent bas
und in die haustür possen
mit zwain stainen grossen.
mit einem steken chlocht er an
und sprach:< ste auf, biderman!>
in den selben sachen
der spilman bgond derwachen
und wüst auf sam ein wilder has.
< was ist ditz und was ist das?>
ward er rüeffend do ze stet.
sein weib daz warff er ab dem pett:
er wand, sei hiet diss alz getan.
< ier teuscherin!>( so sprach der man)
< wes siertst mich heint die langen nacht?>
bertschi hiet do schier gelacht:
do martret in der minne gluot
so ser, daz im die nas pluot.
do daz verran, do schluog er an;
er gie hin dan und ruoft dem man:
< ste auf durch den reichen got
und ge mit mir: des ist mir not!>
gunterfai was zornes vol,
dar zuo hiet er gedrunken wol;
er schre:< ge fuder, merhensun,
und chlok nit me: daz ist dein frum!>
bertschin tet daz schelten we
und daz dützen dannocht me;
er gedocht:< ich sei ein wicht:
und betörft ich dein so nicht,
ich zerschlüeg dir kalb und kuo
und deinen ruggen auch dar zuo!
nu muoss ich singen, wie du wilt;
doch kümpt ein tag, daz ich dirs gilt.>
süesse red die huob er an:
< zürn nicht, lieber spilman!
ich pins triefnas: ge mit mir!
siben haller gib ich dir.>
do dis erhörret gunterfai,
do huob er an ein anders gschrai:
< ja, mein lieber herr, seit irs?
ich bkant euch nicht: vergebt mirs!>
also stuond er auf aldo;
die augen wüscht er mit dem stro.
er suocht die pruoch: sei was verlorn;
doch hiet er ier noch wol enborn,
wär der sekel nicht ze stunden
an die selben pruoch gepunden.
des mocht er do nicht an gesein:
daz gelt wolt er do legen drein.
ditz suochen, truwen, wert so lanch,
daz bertschi dristund auf spranch
von rehtem zorn, den er gewan.
< chümpst nicht?> ruoft er zuo dem man.
< ja>, sprach diser,< so geswind,
ist, daz ich die bruoch vind.>
des sprach triefnas do vil drat:
< chüm, la sten daz niderwat!
ich gib dir phenning und die täschen,
ich schenk dir pier mit sampter fläschen.>
wer was froer dann gunterfai?
er aht der prüech nicht umb ein ai
und cham her aus gestoben,
gerumpelt und geflogen
mit seinem bekkin, daz was new.
bertschi sprach:< nu plew und plew
und lass uns heint hofieren:
ich zel dir dar mit vieren!>
über al daz bekk erschal,
daz es erchnal in perg und tal.
seu chomen hin zuo mätzleins haus:
die pot den ars zum fenster aus.
do sprach bertschi ieso zhant:
< so wol mier, daz ich ie derchant
deinen amblik wol gestalt!
halt her, liebes mätzli, halt!>
des ward den andern allen
daz tämer missevallen:
seu hietin gerner gschlaffen;
zuo gunterfain si sprachen:
< wes schlaist uns heint mit deinem pfiffen?
wilt, daz wir dier dhaut derstrichen?>
des antwurt in der schollentrit:
< lieben herren, zürnet nicht!
mich dunkt, er hab ins pad geschlagen:
wier schüllen uns da hin dertraben!>
schollentritten glaubt man do:
iederman der ward so fro,
daz er also zstette
sich huob von seinem bette,
wen seu pei allen iren tagen
haiss pad chonden nie gehaben.
gunterfain dem lieffens nach:
do was er gflohen also gach
hin mit bertschin sam ein fiess,
daz er sich nicht do vinden liess.
des muosten seu engelten.
ward in dhain bad ie selten,
daz mocht in dannocht seltzner sein.
da mit so chertens wider ein.
triefnas der was fröden vol:
in daucht, er hiets geschaffet wol.
wie oft so ward min närrel jehen:
< sim, so mier ein surt, ich han sei gsehen!>
sein akergen was gar da hin;
gen mätzellein stuond im der sin.
der andern nacht so gie er aus
und chriemelt in irs vattern haus.
er macht sich in den chuostal
also leis, daz ez nicht hal.
hinderd tür er sich verparg,
bis daz mätzli melchend ward.
er cham her für und sprach:< nu sweig,
liebes lieb: nim dir nit laid!
ich pins bertschi: ghab dich wol!
ich mach dich aller fröden vol.>
mätzli do so hart dercham,
daz sei bertschin nit vernam,
und huob an zgreinen und auch grain.
< naina, mätzli, naina, nain!>
bertschi sprach; er was nicht faul:
die hand schluog er ier für daz maul.
ein zabeln huob sich und ein bossen,
daz die milch ward umb gestossen.
daz gie der kuo ze hertzen:
die hürner ward sie stertzen,
lüejen und auch rauschen
emmitten durch den hauffen.
sei cratzt, er rauft, die kuo die stach:
daz wunder nie chain man gesach.
in dem selben streben
die kuo ward messen eben
bertschin über seinen dank
zwen stich in einem swank.
der möht er wenich sein genesen,
wär sein dikker schop nicht gwesen.
triefnas ward aldo vertriben,
mätzleins maul damit entliben;
dar umb sei rüeffet und auch schre:
< hie deup, hie deup! he, he, he, he!>
do man derhort fron mätzen gschrai,
alleu gnad die was entzwai.
der do wappen haben macht,
der wappet sich hintz zmitter nacht.
erst do chamens her geflogen
mit ieren swerten aus gezogen
und schreuwen alle:< was ist ditz?
sag uns, fritzo, durch poks switz!>
fritzo sprach:< in enem stal
ein deup ist gwesen überal.
welt ier sein geruochen,
so schüllen wir in suochen
unter der erd und ob der erd,
ob uns der hüerrensun nu werd!>
< des sein wir gpunden>, sprachen sei.
fritz und seiner sünen drei
wagten sich des ersten hin;
die andern chamen all nach in
in den stal all über al.
vil laut erhal ier gschrai, ir schal
( seu schluogen greuleich in die wend):
< woi, daz dich der tiefel schend!
wurdist ie ein biderb knecht,
so chüm her für und mach es schlecht!>
des pumbelns do die kuo verdross
und gab fritzen einen stoss,
daz er belaib in seinem haus;
da mit die andern fluhend aus.
den deup man do nicht vinden maht
bis hintz auf die dritten nacht.
do pracht in zuo die minne;
er gdacht in seinem sinne:
< du muost dich heven aber aus
und steigen auf meins puolen haus:
so wierst du sehen durch daz tach,
waz sei tuo und was sei schaff.>
wie schier er do hiet vollepracht
alles, daz er im gedacht!
triefnas auf dem tache was,
fritz mit seinen kindern sas
pei dem feur und ass der ruoben.
bertschi wolt des zuo luogen
und stiess daz haubet durch ein loch:
do was er swärer dann ein bloch;
dar umb so muost er vallen
vor den chindern allen
und dem vatter in daz feur
sam der tiefel ungeheur.
häl und kessel viel da hin
mit bertschin zuo seim ungewin.
wer mocht do lenger gpeiten?
der nicht enhiet ze reiten,
der floh mit hend und füessen:
daz chond im nieman gpüessen.
mätzli die was also lam,
das sei chaum zur stegen cham;
secht, do rumpelt sei hin ab
sam ein ander mülrad!
die andern vielen all hin nach:
ze fliehen was in also gach.
fritz der muost beleiben,
er mocht sich nicht gescheiben:
dar zuo hiet in pracht der schad,
den im die chuo im stadel gab.
do ditz nu also was geschehen,
fritz der ward sichs dings versehen
und gedacht in seinem muot:
< gluot ist gvallen in die gluot,
feur ist chomen zuo dem feur:
daz schaft die minn, die aventeur.>
bertschi wolt verprinnen
ausrenthalb und innen:
do zoh in fritzo durch die äschen
mit ruobwasser heiss gewäschen
und fartz im dristund in den mund;
also ward der minner gsunt.
doch was ein wunder, daz er gnas,
so hart und er gevallen was.
dem artzet gab er einen schlag
ze lon, das er am ruggen glag.
zur hintertür er trumpelt aus;
den wiert den liess er in dem haus.
fritzo der ward wüeten ser;
wie laut er schre:< wo schilt, wo sper?>
fechtens hiet er do begunnen:
do was im der veint endrunnen.
die rach do über mätzen gie:
pei den zöpfen er sei vie
und warff sei dreistund wider derd;
er sprach:< des bist du alles werd.
ich bin gestochen und geschlagen
in daz maul und in den magen;
daz tach das ist zerprochen mier:
sich, daz hab ich alz von dier!>
dar zuo gab er ier ein stoss
und sei in ein speicher schloss;
er sprach zuo ier:< da sitz und scheiss!
der ars ist dir ze dik und feiss.>
mätzel ward behalten.
< des müess ein fist walten!>
sprach do triefnas an der stund,
do im die mär so wurden kunt.
< noch liebt sei mier ie bas und bas,>
sprach er aber,< das ist das.
ich han gesworn: ich muoss sei haben,
wär sei joch in derd vergraben.>
ditz was im zorn und ungemach.
wie oft er gen dem speicher sach
und gedacht im:< hailiger christ!
beschlossen prot, wie süess du pist!>
mätzlein mainet triefnas
so ser, daz im des nicht enwas,
sein hertz in seinem leibe
wolt presten nach dem weibe.
mätzli sas allaine,
sei schawt ier weissen paine.
do sach sei ier vil praunen mutzen:
sölich zuchen, rupfen, smutzen
huob sich auf den rauhen fleken,
reissen, chlenken und ainzweken,
dar zuo fluochen, trewen, schelten,
das des jamers ghort man selten.
mätzel zuo der futzen sprach:
< got geb dir laid und ungemach
und dar zuo allen smertzen,
den ich an meinem hertzen
so pitterleichen dulde
nür von deiner schulde!>
also schluog sei aber dar,
bis daz ier das maul geswar,
und sprach:< se hin! das gib ich dier,
das man umb dich hat geben mier.
dar zuo so müess er sterben,
der nach dir wil verderben!>
do hiet mätzel langes har
und churtzen muot: ja, daz ist war!
wie schier so ward die taiding chrumb!
mätzli chert sich wider umb:
hiet sei vor geschulten ser,
zartend ward sei dreistund mer
mit streichen und auch salben
die mutzen allenthalben.
hin wider sprach sei zuo dem pletz:
< got dich alles laids dergetz
und püess dier deinen smertzen:
des bitt ich in von hertzen!
dar zuo wil ich dich auch pitten:
habist von mir ichtz gelitten,
vergib mirs! auf mein rechten aid:
es rewt mich ser und ist mir laid!>
der pletz der wolt geantwürt haben:
do warend im die zend aus gschlagen,
daz maul was im geswullen,
er hiet verlorn die wullen.
doch ward ein frid gemachet;
dar zuo sprach sei und lachet:
< sälich müess er werden,
der nach dir wil verderben!>
daz was auf pertschin do gedacht,
der ier fröd und wunne pracht
ieso schier in irem hertzen,
also daz sei alles smertzen
gar und gäntzleich do vergass.
hietz im vor getragen hass,
daz ward alles do verchert:
der minne feur sich also mert,
daz sei dem gsellen ward so hold
und hölder dann dem liechten gold.
erst do huob sich mätzigschäft,
chlüngeln - chlangeln und ein gprächt
zwüschen paiden seiten.
die minn die ward seu reiten
also ser, daz seu vergassen,
was seu trunken oder assen.
diz leben ward in gar ze sur;
seu hietens paideu von natur:
ie minr man lieb zuo liebe liess,
ie mer sich hertz zuo hertzen stiess.
an essen seu ab namen
und chürtzleich dar zuo chamen,
daz seu die ärs nicht mohten wegen;
dar umb so muosten seu sich legen
nider auf die benke.
ier sinn und auch ier gdenke
warend nach versunken.
doch hiet do bertschi gtrunken
süessen met und pier und wein,
daz er noch pei den chreften sein
beleib und gdoht in seinem muot:
< ist sei nu so wol behuot,
daz ich mit ier nicht greden gtar,
so send ich doch ein briefel dar.>
des ward do triefnas so ze rat.
also schier und auch gedrat
sant er nach des torfes schreiber:
der hiess henritze nabelreiber.
mein tächenschreiber ieso zhant
cham in bertschins haus gerant.
triefnas der lag auf der bank:
ach und we daz was sein gsank.
do ditz der nabelreiber sach,
es was im laid und ungemach,
won in bertschi ghöret an.
< hat dir iemant iht getan?>
sprach er zuo dem armen.
< daz müess er von mier arnen!>
< nain du!> sprach do berchtold;
< mätzlein bin ich also holt,
daz ich nach ier verderben
wil und dar zuo sterben.
wilt du mier ditz vertreiben,
ein briefel muost du schreiben
haimleich zuo der frawen min
oder ich muoss leiden pin.>
des antwurt im der schreiber do
und sprach:< dem ding ist nit also,
sam du wänst, mein lieber gsell.
welher reht hofieren well,
der sei ein chnecht pei junger zeit,
frisch und sauber an dem leib
und derwel im ein allain
unter allen frawen gmain,
die im aller pest behag,
mit niemant nicht ze schaffen hab,
die auch sein geleiche sei
an jugent und auch art da pei;
won der ze höch im stigen wil,
der fleugt inn graben ze dem zil.
sei schol auch wesen sunderbar
in allen deinen sinnen zwar;
won die rehte liebeschaft
zwüschent zwaien hat ier chraft
und wil ier auch nicht mer haben.
also vil chan ich dier sagen:
wilt den buol derwerben dier
ze deiner chan nach rechter gier,
so vind in an der minne new,
wilt, daz es dich nicht gereuw!
won die witwen und die alten
sind von rehter minn geschalten:
an die ersten man gedenket,
daz die andern prüeder chrenket.
nu dar, hast du dann aus derkorn
ein lieb ze sälden dir geporn,
so derzaig dich nuofer gar,
fröleich, chupplig hin und dar!
wo sei sitze oder ste,
da scholt du alweg wesen e
und dein netze streken hin:
daz ist, du scholt nach meinem sin
oft und dik sei smieren an
mit spilnden augen hin und dan,
daz sei innen werd, die guot,
waz du mainest in dem muot;
won die erste angesicht
ist ein anvang ze der gschicht.
tantzens macht du pflegen vil,
dönens auf dem saitenspil,
dar zuo singens und auch springens,
sagens und auch anders dinges.
doch geschech daz mit der mass
in dem haus und an der strass,
mit geleichsnen haimleich gar,
daz es nicht werd ze offenbar;
won frawen gunst derwierbt der man
allain, der taugen minnen chan.
dar umb so suoche dier vil leis
ein zementragerinen weis,
der du mügst getrauwen wol,
und schenk ier etwas, sam man schol,
daz sei zuo der rainen var
und sag ier die worte gar:
« got grüess dich, blüender rose zart!
chain junkfraw nie so sälich wart
in langen zeiten, sam du bist;
won dich so hat ze diser frist
der schönest jungling diser welt
im ze seinem lieb gezelt.
der ist so hofleich und so chluog:
sein gleich die muoter nie getruog.
nie kain weib sein wirdig mag
gewesen nach der waren sag.
der von grosser diemuotchait
embeut dier seinen dienst berait
und pitt dich auch von hertzen gier,
daz du äntwürtst im pei mier,
ob es iemer müg gesein,
daz er gewinn die hulde dein,
dar zuo, daz du auch günnist im,
ze offnen allen seinen sin
dir in einer lieben stund
allain von seines selbers mund.
daz wil er ewechleich gen dir
verdienen gern, gelaub es mir! »
und ob die rain des ersten spricht:
« deiner red behagt mir nicht;
lass die märe also bald!
daz sein der übel gaist gewalt!
wänst, ich sei ein heubscherin?
du bist es selber an dem sin.
ge da hin und chüm nicht me!
anders, wiss, ich schaff dir we! »
oder andrer red sei tuot
durch scham und ere, die vil guot,
dar umb vil wenig du verzag
und ge die gassen auf und ab,
ze fröden singend deinem lieb
sunderleich daz hofelied:
« ze dienen hab ich ier gesworn,
wil seis joch niemer han verguot.
vält es mir heut - es trifft leicht morn:
dar auf derfreuwet sich mein muot
und harren ie auf guoten wan.
ze dienen hab ich ir gesworn,
wil seis joch niemer han verguot:
dar um wil ich nicht abelan. »
hin wider umb der botten bhend
zuo ier dik und ofte send!
und hat mans vor gebeten ser,
so fleh man sei noch dreistund mer,
bis daz du seist von ier geert;
won chain hertz ward nie so hert,
daz man nicht möht gmachen lind
mit stätem gpett: das waiss ein kind.
nu dar, geschicht die gnade dir,
daz du scholt chümen hin zuo ir,
so saum dich nit und mach dich dar
taugenleich vor neider schar
und naig dich ier! du grüess sei so:
« got der mach euch gmüetes fro
und geb euch glüks und hailes vil!
nicht anders ich nu pitten wil. »
dar nach so macht du sprechen schier:
« höchster hord, o maigen zier,
begnad mich, lieb der gnaden vol,
zferhörren tugentleichen wol! »
da mit so haiss sei sitzen hin
und sitz zuo ir( daz ist der sin)
und heb dein taiding an da mit
züchtichleich( daz ist der sitt)!
du sprich vil senfticleich und leis:
« o holder puol, mein paradeis,
daz ich da her so mangen tag
taugen liebschaft gen euch trag,
mit gantzen trüwen leident fro,
des lasst mich heut geniessen so
und verhaisst mir ze der vart
gantzeu treuw in lieber art!
daz ist mir, fraw, die höchste gab,
die maiste säld, die gröste gnad;
won chain ding ward nie so guot
sam hertzen zwai in einem muot
verstriket gar mit stätichait,
in treuwer liebe gantz berait. »
so spricht sei leicht: « daz wisse got:
der mein geruochet ane spot,
dem mag ich auch nicht hass getragen! »
des scholt ier ieso danche sagen
und sprechen: « we, wie guot, wie guot,
wie fröleich got was in dem muot,
do er im schuoff des menschen art,
sunderleichen euch so zart,
in so rehter mass und geng
an der chürtz und an der leng!
aus ewerm mundlein ein rubein
prinnet; sälich mües er sein,
dem ier eins chüssens woltin gunnen!
dar umb mich däucht, ich hiet gewunnen
tausent march und dannocht vil,
möcht ich chümen zuo dem spil. »
so ist sei leicht der listen vol
und chan dir ditz versagen wol:
durch er sei wil dier nicht verjehen,
daz sei wolt ieso, es wär gschehen.
dar umb, her gsell, nim dir nit laid,
greiff ier leisleich an daz chlaid;
mit seuftzen sprich: « o we, min hord,
tötscht du mich, daz ist ein mord:
nu waist du wol, daz ich verderben
muoss also und dar zuo sterben. »
da mit so mach der red nicht vil
und mach dich zuo der minne spil
in süessen werchen( es ist zeit)
mit küssen, merk, und anderm streit,
bis daz die rain derwarmet sei!
so macht du muoten sorgen frei
die e, ob ier dein hertz begert:
des wirst du sicher dann gewert.
dar nach so tuo sam ander leut!
nicht mer ich dir ieso beteut.>
des sprach bertschi:< öhain mein,
daz du vil sälich müessist sein!
waist nicht, daz ze diser frist
mätzli so verschlossen ist,
daz niemand kömen mag zuo ier,
ze sagen meines hertzen gier?
des muost du selber nemen war
und machen dich zum speicher dar
mit dem briefel, gselle min,
und werffen iers zum venster in;
des wirt sei vindent einen fund,
daz ier die mär leicht werdent kund.>
nabelreiber der ward jehen:
< waz du wilt, daz sei geschehen!>
sein feder er do fürher nam
und sprach:< nu sag auf, guoter man,
wie du den brief wilt haben!>
der minnesiech ward sagen
nach dem, und er sich best versach;
also huob er an und sprach:
< got grüess dich, lindentolde!
lieb, ich pin dir holde.
du bist mein morgensterne;
pei dir so schlieff ich gerne.
mich hat so ser verdrossen,
daz du bist so verschlossen
in dem speicher über tag,
daz ich nit geschlaffen mag.
dar zuo han ich mich vermessen,
daz ich fürbas nit wil essen
noch gedrinken dhainer stund,
mich trösti dann dein roter mund.
dar umb so sag mir an oder ab!
daz got dein lieben sele hab!>
trun, henreitze der was chluog!
< sim, hörr auf lieber: sein ist gnuog!>
sprach er zuo dem tichter do.
ein andern brief den schraib er so:
< nach wunsch so müess der zarten mein
glük, säld und hail bescheret sein,
daz mir nu alles ist entwert!
unmuot hat mich gar versert,
den ich so sendecleichen duld
umb anders nicht dann ewer huld.
dar umb, fraw, o maigenplüet,
süesseu tugend, zarteu güet,
o meins hertzen paradeis,
bit ich euch mit allem fleiss,
daz ier es tuot durch frawen zucht,
durch mannes er, durch minne gnucht
und mich begert zbegnaden
mit treier laie gaben:
die erst ist, daz mier sei berait
guoter will mit stätikait
in ewerm hertzen sicherleich:
daz wil ich gdienen ewencleich.
die ander ist, daz ier den fund
vinden schölt in churtzer stund,
daz sich hertzen, mündel, augen
zemen füegen sunder taugen.
zum dritten mal so wil ich flehen,
daz ier mier seit ein söleichs lehen,
wan ich ewer pin allaine,
daz niemand hab mit mier gemaine.
und wurd, daz nicht schol werden,
daz ich auf diser erden
die gnad enmöcht erwerben,
so wist, daz ich verderben
mües und dar zuo sterben!
euch geseg in steg und weg
da mit jesus in seinr güeti! und anders nit!
ewer phleg in leb und sweb
venus in ierm gmüeti!>
do der brief geschlossen ward,
der schreiber huob sich an die vart.
zuo dem speicher er sich kert,
da fro mätzel was verspert.
daz briefel pand er an ein stain
und warf es hin zum fensterlein;
er sprach:< nu ge hin ane füess!
dich umbschlahend armen süess.
var hin, brief, dar ich dich sende!
dich enphahend weisse hende.>
min briefel daz ward fliegen,
zum fenster in hin stieben
und cham her, da es mätzen vand.
es verfället paider hand
und dar zuo lieber armen;
es mocht da nicht erwarmen.
also es der choph emphieng
so schon, daz im daz pluot aus gieng.
da was der brief nicht schuldig an:
es hiet sein gsell da pei getan,
zuo dem er was gestrichet,
der so die menschen zwiket
für daz grüessen an der vart,
so er zuo in gsendet wart.
mätzli was gevallen
mit ars und mit allem
ab dem banch, da sei do sas,
daz sei iers gemüetz vergas.
do nu vergie daz streken,
die oren ward sei reken
und denken:< wie ist mier geschehen?>
also wolt sei umbsich sehen
und dersach den brief gepunden
mit dem stain, der ier die wunden
hiet geschlagen in den chopf.
des nam sei wunder in dem kropf.
doch sei zuo ir selben sprach:
< ditz ist nicht gschehen ane sach.>
hie mit und sei den brief entpand,
den stain den warff sei widerd wand.
woi, wie gern sei hiet gelesen,
wär dhain kunst in ier gewesen!
sei wolt sich ztod erfressen,
daz sei der gschrift vergessen
hiet in iren jungen tagen.
daz ward sei rüwenchleichen clagen
und sprechend:< we mier heut den tag!
daz ich so wench gelernet hab
lesen und auch schriben,
daz pringt mier jamers liden
und macht mier schaden, scham und laid.
wie schol ich meineu haimleichait
offnen einem fremden man,
dem ich laider nicht enkan
getrauwen aigenleichen wol?
die werlt ist böser listen vol.
owe, chunst, du werdes guot,
du höchster hord, du edler muot,
gewisser schatz, du blüendeu frucht,
der sele hail, des leibes zucht,
hiet ich deinen samen gsait
mit sorgen und auch arbait,
so möcht ich ietzo sneiden
mit fröden ane leiden.
hiet ich gsatzt der wurtzen dein,
die mich so bitter dauchten sein,
so läs ich ietz in meinen sak
öpfel süess und wol gesmak.
secht, der han ich kains getan:
des muoss ich disen jamer han!>
do nu die red was vollepraht,
in ierem hertzen sei gedacht,
wie seis scholte legen an,
daz sei chäm zuo einem man,
der ier saget an gevär,
was am brief geschriben wär.
also kam ier in den muot:
< dar zuo so wär ein schreien guot
und ein rüeffen durch den gatter
zuo meinem alten toben vatter
und zaigen im daz pluot der wunden
und, wie mier was von we geswunden:
so wirt er mich leicht nemen aus
und füeren mich zuos artzetz haus
vil schier und auch geswinde,
daz er mich verpinde.>
wie schier was daz geschehen,
sam sei sich hiet versehen!
der artzet was ein weiser man,
dar umb er fragen do began:
< wie pist du, maget, so geschlagen?
mit we und wan? daz scholt mir sagen!>
das tet er alles umbe daz,
daz er derfüeri dester bas,
mit we ier zhelfen wäre.
mätzlein dem was swäre,
ze sagen im mit gantzem war
vor den leuten offenbar;
des antwürt sei:< trun, ich enwaiss!
die leut die tuon mir also haiss,
die hie so nahent pei mier sten:
ich fürcht, mir well die sel engen.>
chrippenchra der ward des innen,
wes die junchfraw wolt beginnen;
er snarchet gen den leuten:
< sim, was wil ditz beteuten?
welt ier uns dersteken,
derstenken und dersmeken
und dar zuo mir die chunst ab lern?
daz tuot mir zorn und sichs nit gern.
ich mag ier nicht generen,
man well sie dann versperren
in diser camer sunderbar:
daz seit die kunst und ist auch war.
da wirt man ier der wurtzen geben,
wil mans behalten pei dem leben.>
des schreuwens all:< hin für, hin für!
wir schüllen tretten für die tür!>
mein tür die ward verschlossen.
der artzt was unverdrossen;
zum andern mal er fraget do:
< sag an, liebes diernel, so
und sag mier freileich dein gemüet,
wilt, daz got dirs leben bhüet!>
mätzli die huob an und sprach:
< so wol mier, daz ich euch gesach!
ir seit so gar ein biderman,
daz ich dehainen zwivel han,
wie iers iemant fürbas sagen
werdint, mein vil sendes klagen.>
des sprach der artzt:< du scholt nit sorgen!
wenn waz du saist, daz pleibt verporgen.>
sicher was der maister do,
waz er tet, daz laist er so.
die mait huob an zferjehen:
< mein herr, ditz ist geschehen
mit einem stain, der gworffen was
an die stat, da ich do sas.
den hab ich also funden
mit disem brief verwunden.
den zaig ich euch in rehter peicht,
sam ier ze phaffen wärd geweicht,
und pit euch durch den reichen got,
daz ier mier sagent ane spot,
was dar inn geschriben sei.
des müest ier wesen laides frei!>
der artzet nam den brief ind hand
und sait ier, waz er dar inn vand.
des danketz im und was sein fro;
zuo dem artzet sprach sei do:
< lieber herr, so schreibet mier
hin wider umb auch mein begier!
daz wil ich euch vergelten
mit treuwen ane schelten.>
der artzet sprach:< daz sei geschehen!
doch wil ich des ersten sehen
zuo deinem haubt, gelaub es mir,
dar nach zuo deines hertzen gir!>
des ward er sei do wäschen
mit esseich und mit äschen,
mit zwivel und mit mersaltz:
daz daucht sei süesser dann ein smaltz.
die minn ward ier gevallen,
die hönich gmacht aus gallen
und dar nach aus dem hönich gpiert
gallen, die ze pitter wiert.
ze den selben stunden
mätzli ward verpunden.
des huob sei an und sprach zuo im:
< herr, vernemet meinen sin!
schreibt und last die feder gen!
also schol mein briefel sten:
« got grües dich, lieb von hoher art!
chaim puolen ich nie lieber wart
dan dir, mein trost: daz sag ich dir
an allen spot, gelaub es mir!
deinen brief han ich gelesen;
des muoss ich iemer fröleich wesen.
chüm zuo mir pei diser nacht
ins artzetz haus und gib mir chraft!
und waz du wilt, daz wil ich tuon:
ich acht der andern nicht ein huon.
da mit so phleg dein unser herr,
du seigist nahent oder ferr! »>
do ditz nu crippenchra dersach,
zuo im selber er do sprach:
< trun, du macht ein hüerrel sein,
mich triegin dann die sinne mein!>
und gedacht im an die gschrift,
die von weiben also spricht:
< den frawen ist der ars ze prait,
daz hertz ze smal.> daz ist gesait
so vil, und ich euchs btüten wil:
frawen trew der ist nicht vil;
frawen unkeusch ist ein vinden,
den chain roch mag überwinden.
waz sag ich euch? es ist nicht new,
wie smal sei aller werlten trew
und dar zuo churtz ier stätichait,
ier sünde michel und auch prait.
man möcht es ewencleichen treiben;
besser ist, wier lassins pleiben
und kern wider zuo dem artzet.
der ward do lachent, daz er fartzet,
und sprechen:< mätzli rüerenzumph,
dein nam ghört wol zuo meinem stumph:
so ghört mein stumph zuo deinem muot.
unser dinch möcht werden guot;
und wilt meinen willen tuon,
ich mach dir gen dem vatter suon,
gen deinem herwen vatter fritzen,
der dich so oft macht ser switzen.
und tuost dus nicht, ich mach dir schand.>
die brief die fasst er in die hant:
< sich, die wil ich fritzen zaigen,
gibst du dich mier nicht ze aigen!>
mätzli wist nit, was er sait;
dar umb was ir die rede laid
und sprach:< ich pin in ewer hand:
welt ier mich pringen so ze schand,
daz stet euch werleich übel an,
scholt ier sein ein bider man.
ewers willens ich enwaiss,
des stumphen bkenn ich auch ein schaiss.>
daz was vil züchtichleichen gret.
der artzet macht es alles wett;
er sängelt:< da, da, nüssli, da,
mätzli! sta, sta, hägili, sta!
der stumphe daz sein wurtzen,
ein langeu mit zwain kurtzen.
dar zuo so ist mein wille,
daz du dich habist stille,
und lass dich nicht verdriessen:
der wurtzen muost du niessen,
wilt du so nicht verderben,
in deinen sünden sterben.>
< nu dar, mein lieber herr, daz sei!>
sprach die junchfraw sorgen frei.
da mit ward sei der wurtzen essen
also ser und unvermessen,
daz sei ieso hiet vergessen,
wo sei gestanden was und gsessen.
des wolt der artzet fuder ziehen;
daz fräwel sprach:< ier scholt nit fliehen!
artzet mich en wenig me:
ich derlaid es bas dan e!>
hie mit so viels im an den stekken
und hielt in pei den paiden sekken;
sei sprach:< ier mügt mirs nicht entragen:
der wurtzen wil ich aber haben.>
des gab er ir der wurtzen do
auf dem banch und in dem stro.
do sei des smakes innen ward,
ier muost geswinden an der vart.
der pfeffer was ier seltzen:
des muost der artzt engelten;
er mocht es laider nicht gefüegen,
daz sei sich wölt des stumphes gnüegen.
er wolt sich von ier brechen;
mätzli die ward sprechen:
< salbend mich in diser frist
zum dritten mal, als recht ist:
ich pin laider ungenesen!>
< wet der tiefel, mag ditz wesen!>
sprach der maister so ze stund;
< dich mües der semper machen gsunt!
benüegt dich nicht, so ge zum se:
ich mag nicht bollen imer me!>
da mit so huob er sich von stat
sam ein bok, demd hürner ab
neuleich sein gevallen:
es was im aus dem schallen.
doch hiet fro mätzel ieren tail,
wie wol sei vor hin wär ze gail.
sei ward sich in der seiten chlagen,
in dem pauch und in dem magen.
daz wasser schluog ier auf zum maul.
ir glider wurden also faul,
daz sei sich wenich moht gerüeren:
man muost sei zwischen armen füeren.
weil und zeit die ward ier lanch.
herwer esseich was ier gtranch;
amphern und nit mandelris,
äphel saur daz was ier spis.
die rehten varw hiet sei verlorn.
ier prüstel wärtzel warend gsworn
und derswartzt all umb und umb.
dis dink ward schlechtleich also chrump,
daz der artzet sich versint,
juncfraw mätzel trüeg ein chind.
des ward er sich vil sere bsorgen
und bhielt sei bis an dritten morgen;
er sprach zuo ir:< waz duncht dich guot?
hast du bertschin in deim muot
und wilt in nemen zuo der e?>
si swaig; er fraget aber me;
sei sprach:< nu pin ich nicht ein mait:
waiss er daz, er tuot mier laid.>
dar zuo antwurt ir chrippenchra:
< nimp er dich, so sprich nür: « ja! »
dar nach so tuo, sam ich dich ler,
wilt tu bhalten noch din er!
ge zuo strauben, deinem vetter,
und haiss dir geben liljenbletter,
dar zuo zipern und auch gallen
mit ein ander haiss gewallen
und leg es dik und oft dar ein
( du waist wol, metzel, pei dem pain)
und sprich: « daz glük verhenge! »
die mutz die wirt dir enge.
und verste mich, wilt du, eben:
der appenteker schol dier geben
gallen, sam er vil wol waiss,
von dem paum und nicht der gaiss!
und haiss dirs wegen aigenleich
älleu dreu in einr geleich!
dar nach so hab gewisse
ein plater von dem vische
und füll sei mit einr tauben pluot!
daz wirt dier an dem abent guot,
so man dich im wirt legen zuo.
mätzel, was ich sag, daz tuo!
in den selben zeiten
scholt du nicht erpeiten,
du legist hin daz pläterlein,
da die maituom scholdet sein;
und chümpt er in seinr herren land,
daz pläterlein zerprist ze hand,
daz pluot wirt hin so fliessen:
des muost du imer gniessen
an dem guot und an den eren.
sich, ob ich dich chün geleren!
wilt du dannocht sicher sein,
so zappel vast und dar zuo grein!
so wänt er erst, du seist ein mait.
hörst, waz ich dir han gesait?>
< ja do!> antwürt sei im do.
seines rates was sei fro
und sprach:< daz tät ich alles gern,
wolt er mich der e gewern.>
der maister sprach:< lass mich es triben!
ein söleichs briefel chan ich schriben
mit guoten worten und auch süessen,
daz er dich mit hend und füessen
nement wiert ieso ze stund,
so im die märe werden chunt.>
des nam er so die federn do;
sein briefel huob er an also:
< got, der obrest und der maist,
vatter, sun und hailiger gaist,
der in seiner magenchraft
himel hat und erd geschaft,
wasser, luft und auch daz feur,
vogel, visch mit seiner steur,
vich und dar zuo laub und gras
umb anders nichti dann umb daz,
daz der mensch mit zuht und er
auf erd sein leben hie verzer,
der müess euch, liebes lieb, begnaden
mit seinen säligen siben gaben,
mit den siben hailikait!
dar zuo sei euch mein dienst berait!
ein briefelein han ich vernomen:
mich daucht, es wär von himel komen,
so wunnecleich kam es geflogen
da her in einem regenbogen,
einr wulchen swanch sein umbehanch,
dar inn derchlanch der fröden gsanch,
mit worten in seinr angesicht,
sam es ein engel hiet geticht.
die süessichait mich überwant
also ser, daz ich ze hant
verlos des tages liechten schein.
ein schlaff begraiff die augen mein,
ein traum gevie die sinne,
dar inn die obrest minne,
ein chüngin allen frawen gmain,
aigenleichen mier derschain.
nakent was sei und auch bloss,
einr pei zweintzich jaren gnoss.
auf dem haubet truogs ein chron
von glas; da stuond geschriben schon:
« ich pins ein wunnecleicheu stim
junchfraw venusen, der minn. »
dar unter stuond ier härel leis,
geflochten in einr ketten weis.
an den augen was sei plind,
in ier gepärden gar ze gswind.
ein pogen fuort sei in der hand
mit glüender stral, sam ich es vand.
sei was gesessen in ein wagen
mit gold und silber schon beschlagen,
dem ein bach von rotem pluot
floss hin nach in sender fluot.
sei ward mich nennent so zehant
( mich wundert, wie sei mich derkant),
dar zuo naigt sei sich gen mir
und gruost mich schon; des dankt ich ir.
do sprach sei: « waist du, war umb ich
chümen pin zuo dir? vergich! »
« nain du, truwen! » sait ich do.
des huob sei an und sprach also:
« ich gepeut dier pei dem pan,
daz du bertschin, deinen man,
gewerest alles, des er wil,
sein seig wenich oder vil,
und leb mit fröden sampt mit im!
das chumpt dir alles ze gewin:
du vinst noch wol, daz dich da sirt,
so dich daz alter reitent wirt. »
ein swartzer gaist zuor tenken siten
sprach: « der volg ze allen ziten! »
da mit die gespenst verswand
vor meinen augen so zehand.
des wär mier so geswunden,
hiet ich do nit funden
ein ander frawen schön und rain,
die mier auch in dem traum derschain
und cham für meineu angesicht
also clar, daz mich des nicht
endaucht, es wär der sunnen glantz.
auf ierem haubet truogs ein krantz,
mit dreien chronen schon gemacht
ob enander und gedaht
mit einem sternen, der was vein:
er schain sam ein karvunkelstain.
von eisen was die erste chron
und stuond dar umb geschriben schon:
« ich pins ein chron der vestichait;
der unreht tuot, daz ist mier laid. »
die ander chron von silber was,
dar inn man auch geschriben las:
« ich pins ein chron der küschichait,
die so rain ist und gemait. »
die dritte chron was guldin gar
und auch geschriben also dar:
« ich pins ein chron der sälichait;
ze gnaden was ich ie berait. »
unterm kräntzel was verwunden
ier härel sauber auf gepunden.
der augen hiet sei viereu,
so schön und also ziereu,
daz mier jo des so nicht enwas,
ich schauwet in ein spiegelglas.
sei hiet einn mantel, der was prait
und manich varw dar an gelait.
sei tant in auf mit einer hand:
er daucht mich weiter dann ein land.
ein kind sei an der andern truog:
daz was so wunnechleich und chluog,
daz ich alles ungemach
verclait, wan ich es an gesach.
in einer chierchen sei do sas
auf dem alter, sam mier was.
die was gemalet über al
mit zarten bildern ane zal;
dar zuo hiet die selbig chilch
ein se umb sich mit hönk und milch.
der was vil michel und auch gross;
in sälder wuot er umb sei floss.
sei sach mich mit eim augen an
und segnet mich, die wol getan.
des naigt ich ier mit züchten
und wolt mich geben zflüchten.
des ruoftz mich an und redet do:
« beleib bi mir und fleuch nicht so!
tuo, sam ich dir sagen wil,
wilt tu glükes haben vil,
und folg nicht falscher minn gepott
( wonn das strebet wider got),
es wär dann, daz dein lieber man
der e dich wölti muoten an!
des macht du in gar wol geweren
mit sälden, truwen, und mit eren;
won got selb von seinem rat
die hailigen e geschaffen hat. »
dar nach sprach daz kindelein:
« volg der lieben muoter mein,
wilt du leib und sel behalten,
von uns nimer werden gschalten. »
ein weisser gaist zur rehten seiten
sprach: « den dien ze allen zeiten! »
hie mit segent es mich so
mit einem chreutz: daz macht mich fro.
von fröden ich derwachet,
vil drat mich auf machet
und gie zuo meinem paichtigär.
ich sagt im gäntzleich diseu mär
und patt in durch den reichen got
und durch älleu sein gebott,
daz er mich wolti des beschaiden
und seinen rat da mit derzaigen.
des wundert er sich gnuog und vil;
doch, sam ich euchs kürtzen wil,
er sprach: « wir mügen schauwen
daz pei der ersten frawen
und dunckt mich auch in meinem sinn:
sei ist die falsch, betrogen minn,
fro venus mit irm bösen rat,
die oft ein sel verdampnet hat.
gen zwaintzich jaren hast sei gzelt:
sei ist noch elter dann die welt;
doch zaigt sei sich pei jungen tagen:
die minn die wil nicht alter haben.
nakent, sprichst du, daz sei wär:
daz chan nicht wesen an gevär;
die minn die wil, daz schoss ze schoss
sich zemen füegin also bloss.
die glesin chron, die sei da trait,
und die gschrift dar an gelait
daz mag uns nicht betüten mer
dann üpig fröd, zergäncleich er.
ir har gestrichen also leis,
geflochten in einr ketten weis,
ist nicht anders dann ein strik,
der uns leib und sel verschlik.
ist sei an den augen plind,
daz weteut, sam ich es vind,
daz oft ein schönes mensch von art
minnet einen grausen part.
an den gepärden ist sei ring;
daz ist daz, das ich do sing:
die minner habend wilden muot;
was seu tuond, das dunkt seu guot.
den pogen füert seu in der hand
mit der stral durch älleu land:
da scheust sei jungeu hertzen mit
zuo ierer ersten angesicht.
daz pheil ist scharff und heiss ze vil,
won sei schürphen, brennen wil.
sitzt sei dann in einem wagen
mit reichem gsmid al durch beschlagen,
da pei sich mein hertz versicht:
der minner schaft an phenning nicht.
der blüetent bach rint aus den wunden,
die da geschehent ze den stunden,
so der minner umb einn schaden
wirt gestochen und geschlagen.
den swartzen gaist zur tenken hand
tuon ich dir ieso bekant:
ein böser engel ist er zwar,
deiner sele gar zgevar.
dar um, liebeu tochter mein,
daz du sälich müessist sein,
volg nit einem bösen rat,
wilt du meiden missetat!
acht nicht falscher minn gebot:
daz rat ich dir an allen spot! »
do ich des priesters red vernam,
in mir selber ich dercham
und west nicht, was ich sagen scholt.
doch cham ich zred, sam got do wolt,
und sprach: « der ler euch got vergelt!
ich wil tuon alles, daz ir welt.
sagt mier, herr, in diser schaw
waz beteut die ander fraw? »
des äntwurt er mier züchticleich:
« mich dunkt, es si die säldenreich
muoter gotz und raineu mait,
maria, trost der cristenhait.
daz chräntzel mit den chronen drei
dunkt mich, dass nicht anders sei,
dann sam da geschriben ist
mit hailiger hand in tieffer list;
doch so mag ich nicht vergen
den sternen, da pei man versten
schol ier güet in liechtem schein
in himel und auch erd gemain.
ir har daz hiet sei auf gepunden:
daz ist, daz sei ze allen stunden
rainer cheuschikait was vol
und leipleich glüst verdilgget wol.
der augen hat sei viere;
daz sag ich dir so schiere:
es sint die vier rät vil guot,
die sei dem guoten menschen tuot;
daz ist: der dich schlecht ans wang,
so peut daz ander dar zehant! -
nim ein frawen zuo der chan,
macht du nicht sein wibes an! -
verkauff dein habe gantz und gar
und gib es armen leuten dar! -
vergib in, die dich hassent ser,
und pit got, daz er seu beker! -
der werlt sei sicht in vier tail
und geust ier tugend aus mit hail.
ier derbarmhertzichait
manichvaltigen und brait
merke pei dem mantel weit
mit so manger varw berait!
so wiss auch, das daz chindel ist
unser schepfer jesus crist,
unser löser, unser bhalter,
unser herr und unser walter!
pai der chirchen sei dir gsait:
es ist die hailich cristenhait!
daz gmäld zuo anders nit enfüegt
den zguotem sinn, des got benüegt.
der alter, da die maide sass,
glaub, daz es der glaube was,
des sei vil selten ie vergas
und stercht in noch ie bas und bas!
was bezaichnet nu der se?
daz pluot, daz in der neuwen e
mit sampt dem wasser ist gerunnen
von dem lebendigen brunnen,
augen zähern und daz pluot,
die vergossen sein in guot
und nu verchert in süessichait,
sam uns sein milch und hönk derzaigt.
der weisse gaist zur rehten hand
sei dir also schier genant!
es ist ein guoter engel zart,
der dich wehüet ze aller vart.
hie pei, maget sälden vol,
macht du merchen sunder wol,
was du lassen scholt und tuon,
wilt du behalten gotes suon. »
also ward ich ausgericht
nach meines hertzen zuoversicht.
nu gedenk, mein höhster hort,
an des grösten maisters wort,
daz er zuo uns allen spricht
mit seiner hailigen ler und gschrift:
« waz hulffi, ob du dir die welt
gewunnen hietst mit allem gelt
und dein sel wurd leiden haben? »
daz scholt du in deim hertzen tragen
und masen dich des schreibens,
des trumbels und des treibens,
es sei dann mit den eren mein,
wilt du von mier geweret sein!
hie mit so gib ich im ein end.
got dir alles trauren wend
und büesse deinen smertzen!
die obrest küngin schirme dich,
ob du in treuwen mainist mich!
des bit ich sei von hertzen.
dierr brief ist gschriben, sam ich sag,
in sälder stund, in fröden tag,
mit lieber hand an guotem stab
gestichet auf daz glükrad.>
do ditz nu so geschehen was,
daz briefel er ier überlas.
des dancht sei im von hertzen do
und sprach:< wie schol mich reuwen so
mein schand, die sich von euch derhuob?
ier seitz ein maister also chluog.> -
< wer schol in tragen?> huob sei an.
< lass mich schaffen!> sprach der man.
also vand er so zehand
ein altes weib, daz er derkant.
die chond waschen und auch reiben,
chauffmanschaft mit schloern treiben,
da mit jungen mägetein
helfen von den eren sein;
und mocht man nicht gevaren bas,
so viel sei selber in daz gras.
den brief den bott er ier al do
und underweist daz weib also:
< ge hin taugenleichen aus
und mach dich hin in bertschins haus!
den brief den gib im in die hand
und sprich: « den hat euch mätz gesant. »
und grüess in von ier tausentstund!
nicht anders sag im mit dem mund!>
woi, wie was ier ditz so gsmak!
sei stob hin sam ein spreuwersak,
bis daz sei zuo bertschin kam;
sei sprach:< got grüess euch, junger man!
sälich müest ier iemer sein!
daz briefel sent euch mätzli vein
mit mangem minnechleichen gruoss
von dem haubt bis auf den fuoss.>
wer was froer dann der chnecht?
er sprach:< nu ist meim dinge recht.
se hin die zwen schilling!
vertrinks durch meinen willen
und ge zuo unserm schriber
henreitzen nabelriber
und sag im, daz er chum zuo mir,
won ich sein vil chaum embir!>
die riffianin lieff da hin
sam ein andreu heubscherin
und sagt dem schreiber, wie im wär.
dem gevielent auch die mär;
er gab der zementragerin
einen phenning ze gewin
und traft sich, da er bertschin vand
auff der banch pei einer wand;
schre:< wol auf so frödenreich!
der kaiser ist uns ungeleich!>
triefnas do von schanden
vil gern wär auf gestanden:
do was er worden also chranch,
daz er stortzet ab der banch.
die minn die pracht in zuo der not,
daz er was nahent hungers tot.
des halff im doch die fröd also
und ein halbeu kuo aldo,
die er jo frass ze einer stund,
daz er echt wider ward gesund
und alles seines laids vergas.
do man im den brief gelas,
do wist er wenich, waz er sait,
bis im es nabelreiber zaigt;
der sprach:< es mag nicht anders sein:
sei spricht, sei tät den willen dein
und dar zuo vil und dannocht me,
nämist du sei zuo der e.>
des ward bertschi fröden vol;
es geviel im alles wol
und sprach:< ich wil und muoss sei haben,
hietz mier all mein freunt erschlagen.
wie ich mag, sei muoss mier werden,
scholt ein gantzes land verderben.>
des nam er seinen freunt dar zuo:
engelmaren farindkuo
und seinen vetter gumpost,
herman den rüerenmost,
niggeln fesafögellin,
jänseln snellagödellin,
hafenschleken, nagenfleken,
schlinddenspek und ofensteken
und den alten colman
( den scholt ich vor genennet han),
nabelraibern mit dem stil
und andrer erbrer leuten vil;
er rüeffet seinen muomen,
jützin scheissindpluomen
und elsbethen völlipruoch,
engeldrauden erenfluoch,
snatereinen, töreleinen,
juncfrawn feinen nit der seinen
und die alten laichdenman
mit dem blöden reffzan,
die sich daucht so witzich sein.
die chamend all zuo im hin ein;
seu wurden alleu umb in sten
und fragen, wes er wolt begen:
daz scholt er freileich in verjehen;
bertschi sprach:< daz sei geschehen!>
sein parlament so huob er an:
< hört, ier frawen und auch man!
lieben freunt, vernempt mich eben
und geruocht mir rat ze geben!
ich mag nicht lenger sein an weib,
scholtz mich chosten meinen leib.
ich han mir eineu ausderkorn,
die mir ze sälden ist geporn.
ich muoss sei han, es tuot mir not:
anders ich würd ligen tot.
daz ist ein dink, daz ich euch bitt,
und trauw, ier sait mier treuleich mit
an rat und auch an hilf dar zuo.>
des äntwürt im do farindkuo,
der sein nächster öhaim was:
< ich chan dir nicht geraten bas:
tuo ein dink, daz wesen muoss,
und aht nicht umb einr hennen fuoss,
was man sing und was man sag!
des hilf ich dir, so vil ich mag.
des wunders mich joch gar bevilt,
daz du von uns nu haben wilt
rat umb sach nach deiner sag,
die anders nit gewesen mag.>
hin wider sprach do triefnas:
< wetter zieggel! was ist das?
wer chan iedem man gevallen
in ernst, in schimph und auch in schallen?
nie chain dinch daz ward so schlecht,
guoter rat der chäm im reht.
dar umb, gumpost witzen vol,
rat mir, wie ich faren schol!>
gumpost der huob an und sait:
< ich brüef, daz in der cristenhait
dreu ding man vindet guot von art,
zuo den nie guot ze raten wart
durch der grossen flüechen wegen,
die man geit den rategeben:
daz ist, zuo einem münch ze werden,
weit ze farn auf diser erden
und auch zuo der hailigen e.
also sag ich dir nicht me.>
< woi, was wunders! was ist das?>
sprach do bertschi triefnas.
< wie mag iemer misselingen
weisem rat zuo guoten dingen?
nu dar, mein lieber rüerenmost,
gib mir warm in disem frost,
mach mir chüel in diser hitz
mit deinem rat von chluoger witz!>
rüerenmost der sprach aldo:
< dein dink daz ist gestalt also,
daz du jo reuwich muost beleiben,
welhen weg du dich wilt scheiben.
nimpst ein weib, ditz wesen muoss,
daz dir wirt sorgen niemer buoss;
arbait get dier selten ab.
merk vil eben, was ich sag!
hast du danne weibes nicht,
chain sälde deinem leib geschicht;
so wilt dein aigen pluot verderben,
ein frömder gast der wirt dich erben.>
do daz nu bertschi so vernam,
vor laid er von im selber cham;
er sprach:< nu we mir heut den tod:
umb und umb ist angst und not!
fesafögili, sag an:
was tät noch ein cristen man?>
des huob der guot man an und sprach:
< wier hörrend, daz in disem bach
ieder furt ist bös ze reiten;
dar umb so lassen wir die seiten,
die die böser ist genant,
und kerin zuo der bessern hand!
daz ist, du scholt also beliben,
an ein weib dein zeit vertriben!>
scheissindpluomen ditz vernam;
wie schier sei huob ier chläffen an,
des auch nicht zfersweigen was!
sei sprach:< her niggel, wisset das!
ein weiser man der chan her zellen
alleu stuk und dar aus wellen,
was daz besser wesen schol,
dar inn man spürt sein witze wol.
daz böser habt ir aus gelesen;
des müest ier unser narr wesen.
ist nicht wäger, daz ein man
hab ein frawen wol getan,
die sein phlege nacht und tag
mit flisse, so sei beste mag,
dann daz er also beleib,
arm und ellend, an ein weib?
was sorgen wil er danne haben,
der sich würkent mag betragen,
daz im gesund ist an dem leben,
wil er guoter sinnen phlegen?>
snellagödili vil drat
sprach:< ditz dink wil haben rat
und bedarff noch witzen vil;
es ist nicht ein chindenspil.
wiss, das besser ist ze sterben
dann ein böses weib erwerben,
die dich sirtet durch daz jar
taugenleich und offenbar
mit schelten und mit fluochen,
mit straffen und versuochen!
nieman mag vor ier genesen:
pist du aus dem haus gewesen,
so snarcheltz her in irem zorn
und spricht: « du hast dein trew verlorn
gen mir; des muost du liden!
du gest zuo andern wiben. »
stest du aver in dem haus,
so sprichtz: « die nunn kümpt niemer aus;
mich duncht, es sei ein stubenritter.
er stinkt so saur, er feist so bitter
in der äschen bi dem feur,
daz mir alleu fröd ist teur. »
emphilhst du ir das haus mit sampt,
so wil sei herschen in dem ampt;
wilt du dir ein tail behalten,
so sprichtz: « sein müess der tiefel walten!
getar er mir getruwen nicht,
ich stift im gift, dem bosen wicht. »
setzt sei dir dann hürner an,
so muost du tuon reht sam ein man,
der sein laster schol verswigen,
und sam ein wolf gefangen liden.>
dar zuo sprach fro follipruoch:
< mich zimpt, du seist der weiben fluoch.
waist nicht, daz in aller hab
guot und bös man vinden mag?
dar umb spricht ein wiser man:
« suoch ein weib nicht verr hin dan!
wilt du aver einen herren,
sich, den vinde dir von verren,
von dem dich mügest brechen wol,
halt er dich nicht, sam er schol! »
hie pei macht du merken gar,
wie ein man im reht dervar
ein weib geschikt von guoter art,
vor der kain dink nie besser ward;
wenn beleibst du in dem haus,
sei ist dein phleg, sei wart dier aus;
verst du aus, sei ist dein segen,
gest du ein, sei kümpt hin gegen
mit ierem minnechleichen gruoss:
er tuot dir alles leides buoss;
so hatz mit trewen schon behuot
haus und er und ander guot.>
havenschlek mocht ditz nit leiden;
er sprach:< waz schol ich fürbas sweigen?
siha wunder, was die chlaft!
si wil uns leren kauffmanschaft
zuo weiben, dar an ieder man
betrogen wirt, wie vil er chan.
man versuochet älleu dinch,
e daz man den chauff volprinch,
dann allain die faigen frawen,
die sich so selten lassen schauwen
aigenchleichen vor der e.
daz pringt vil mangem jamers we,
der im da lernet gar ze spat
die tädel, die sein weibe hat.>
erenfluoch der ward so gach
ze reden, daz sei sich vil nach
besaichet hiet ze stunde;
seu ruoft aus ierem schlunde:
< her hafenschlek, ier seitz ein chnecht,
der wider got und widers recht
wüesten wil die hailigen e:
daz müet mich ser und tuot mir we.
sagt mier, wo habt iers gelesen,
daz iecleich weib schol übel wesen?
habt ier noch nicht daz gesehen,
daz man iedem wol schol jehen,
all die wil er nicht enist
bewärt ein mensch mit böser list?>
dis verhörret nagenflek;
er schre:< sim, siha, durch ein zwek!
die hat gelernt nach irm versehen
der siben chünste vierzehen.
noch waiss sei wenich, daz die schrift
für wars von allen frawen spricht:
« von natur ist iecleich weib
unkeusch gar an irem leib. »>
snattereina ditz verredt;
sei sprach:< und ist es noch nicht wett,
so hörr noch eins: daz sag ich dir!
wer nach seines hertzen gir
leben wil, der tuot nicht recht,
es sei ritter oder knecht;
dar umb so hat uns got gegeben
beschaidenhait, nach der wir leben
gmainchleich und nit sam die hund,
den kain er ist worden chunt.>
schlinddenspek sich macht her für;
er sprach:< hi jo! was ich noch spür
müe und zerung pei der e:
gnuog und vil und dannoht me!
haben muost du so zehant
gelt und reiches pettgewant,
frawenclainet, hausgeschier,
claider vil für ander vier,
wein und brot und flaisch und visch
und anders, daz gehört zum tisch,
haus und hof und knecht und vich,
aker, wisen: bertschi, sich,
merk und hör, waz ghei dir wirt,
daz uns armen leute sirt!>
töreleina sprach:< sim so?
mich dunkt, du seist gemacht us stro:
also get dier von dem mund
torenred ze diser stund.
du sprichst: « wil er ein frawen haben,
so muoss er gelt im päutel tragen,
dar zuo gewand und ander ding. »
hörr ein anders, daz ich sing!
sag mier, wie tet adam,
der dhain phenning nie gewan
und lebt neun hundert jar und me
mit eren in der alten e?
war zuo ist daz bette guot?
sichst nit, wie ein unger tuot,
der nie kain vedergwand gesach
und schaft im dannocht guot gemach?
wilt du haben ander gwand,
sich ein weib von spangenland,
die kain andreu chlaider hat:
ein leinlachen ist ir wat,
gestrichet ob der achseln zuo;
da mit so hüetet sei der kuo
und get zuo fuoss, wie schon sei spint,
und trait ein wiegen mit eim kint.
frawenchlainet, was ist daz?
daz ist ier tugend, die vil bass
zieren scholt ein iecleich weib
dan mit perlen chrönter leib.
hausgeschier daz ist wol guot:
so tuo, sam oft ein söldner tuot,
der im umb einen schilling vint
küchingrät zuo seim gesint!
mag er dan nicht wein gehaben,
so schol er sich mit wasser laben
sam ein man von preussenland,
dem chain weinreb ist derkant!
wem ist dann des flaisches not?
ein prediger hat wängel rot,
dar zuo faissü angesicht
und isst doch kains ochsen nicht.
du retst umb visch? du bist nicht weis.
wiss, es ist ein herren speis!
der wein und pfeffer nicht enhab,
der tuo sich aller vischen ab!
haus und hoff daz ist ein er;
hörr, wie tuot ein lamparter,
der in eins andern herberch stet
und sich noch dreistund bas beget
mit seinem gelte fruo und spat,
dan der daz haus geschaffet hat?
so sprichst du: « wo ist knecht und diern? »
mich dunkt, du seist ein tobigs hiern.
wer nicht haben mag en knecht,
der dien im selber: daz ist recht!
nu muoss oft einr eim andern dienen
und im in seinen drüssel gienen.
vich ist nütz nach deiner sag:
ja, äss es weder nacht noch tag,
geschäch im von kaim schalmen laid
noch von wolfen auf der haid.
aker, wisen wärind guot,
bhielt seu got vorm schaur behuot
und vor frömder sichel gar,
vor mäusen und vor vogel schar.
protz des ist uns allen not:
gelobt sei er, der uns es bot!
doch bedarff man sein nicht vil,
der nach der masse leben wil.
nach der weisen lerer sag
kainem man gebresten mag,
der sich benüegt, die weil er wert,
des da die sein nataur begert.>
ofenstek da wider sprach:
< jamer, not und ungemach
ist noch an den weiben vil,
sam ich euchs beschaiden wil.
ist sei schön und junger tagen,
kain guot du macht von ier gehaben.
du pist versmacht, so kans auch niht;
so ist es swär nach meinr versicht,
ein dinch ze halten sunderbar,
nach dem man stellet durch daz jar.
ist sei alt und ungeschaffen,
so mag sei anders nicht dan klaffen.
du bist versaumpt, sei fröwt dich nicht;
so ist auch hart, sam man da spricht,
ewekleich ein dinch ze halten,
des da niemant wil gewalten.
hat sei dann der freunden vil,
so traist du sorg zuo allem spil,
ob ier einer richt ein schand
und pring dich sampt mit im vom land.
die armen nagend dich aufs pain,
die reichen ahtend dein vil klain.
wilt du leben ungeschlagen,
so muost sei für ein frawen haben.
ist sei ungefreund und arm,
so hast du wirser nie gevarn.
wie oft man dirs ind augen schlecht:
« du hast dich gnidert und geswecht:
du bist ze einem bettler worden,
mit weib und kindern gar verdorben! »>
junchfraw fina sprach zehant:
< iederman der sait sein tant:
so wil ich auch den meinen an
heven, so ich beste kan.
ofenstech, noch pist ein gpaur.
waz sait der maister von nataur?
spricht er nicht, daz seubreu gstalt
rains gemüet in ier behalt?
dar umb schol kain weiser man
schönes weib für übel han!
ist sei jung und chan nicht vil,
dar zuo ich dir sagen wil,
daz sei noch gelernet wol,
was ein hausfraw kunnen schol;
sei lat sich piegen und auch smiegen
sam ein kindel in der wiegen.
muost du dann ein alteu haben,
daz scholt du dannocht wol verklagen.
sei ist dein amm und peut dirs wol,
sei tuot dir alles, das sei schol.
mag sei dann nit kinder tragen,
so scholt sei für ein muoter haben.
ist sei dann nicht hübsch, daz sei!
so scheint sei dester bas da pei.
wie schon ich das bewären mag
nach der chluogen logich sag!
ie ungestalter ist ein weib,
ie mer sei zieret iren leib
mit bstreichen und auf machen,
mit gwand und andern sachen;
ie mer sei dann gezieret ist,
ie schöner scheint sei ze der frist.>
< warta, warta, durch ein schaiss!
was sei der sophistrei waiss!>
sprach do ofenstech vil drat.
< der tiefel dichs geleret hat.
nu dar, daz sei des tages guot:
so sag, wie er des nachtes tuot,
wann sei so nakent pei im leit,
ungetan recht sam ein scheit!>
des antwurt sei im so ze stet:
< kain liecht so lass er pei dem pett!
des mag er auch geraten wol
ze ligen, da man schlaffen schol.
ist nu, daz er wench gesicht,
ir ungestalt die schadet nicht;
wan an dem griff sind älleu weib
des einen leders, wie mans treib.
ze glicher weis ist es gestalt
umb die hüenr, die manichvalt
federn tragend in der heut:
und so mans pringet für die leut
auf den tisch, gepraten haiss,
so zaigents doch nur ein flaisch.
so wän ich auch in minem muot,
du sprechist, es werd selten guot,
ze hoh ze weiben und ze nider;
dar umb so sag ich dir hin wider:
welher wil mit sälden reichen,
der füeg sich zuo den sein geleichen!>
do nu die red ein end gewan,
die alt fro berchta laichdenman
ruoft vil laut:< o jungen kinder,
es setzt den wagen für die rinder!
wisst ier nicht, daz alter hat
für die andern weisen rat?
dar umb so was ze heven an
pei unserm vattern colman
und nit ze rauschen in dem rat
einr fürn andern ungefragt.>
dar zuo sprach do engelmar:
< die red ist an ier selben war;
doch sprichst sei mit neider list,
won du die aller eltest bist.>
der rat wär graten zschanden,
hiet mans nit understanden
mit stangen und mit rechen.
bertschi huob an ze sprechen:
< ir herren, wisst, es ist nicht recht,
so man daz chrumb schol machen schlecht,
daz mans noch danne chrumber mach!>
da mit und er zuo colman sprach:
< du waist wol, daz ze aller zit
in dem rat und in dem strit
die ersten und die lesten
schüllen sein die besten;
dar umb sag an, vil guoter man,
was daz wägist sei getan!>
colman sprach aus chluogem sin:
< wisst, daz ich her chümen pin
lüsens und nicht claffens wegen,
won mir got geruocht ze geben
oren zwai und einen mund!
da pei schol euch auch wesen kund,
daz einer wenich reden schol,
hören vil: so tuot er wol.>
hin wider sait do triefnas:
< wiss, daz mier gevellet bas
weiseu red in guoter zungen
dann ein sweigen von dem stummen!
mas ist guot zuo allen dingen;
bessers chan ich dir nicht singen.>
also huob der grawe man
sein red vil züchtichleichen an:
< daz sprüchwart ist mir oft gesait:
alter part hat weisshait.
dar zuo bin ich worden innen:
junges hiern phligt cluoger sinnen.
so duncht mich auch, sam gwissen ist,
die frawen sind nicht ane list.
daz hab ich sunderleichen gsehen
in disem rat; des muoss ich jehen.
hie ist gerüert so manger punt
und auch geschait so gar von grunt,
daz ich euch nichtz gesagen chan
dann kindelred; die heb ich an:
nu hin, daz sei, das iecleich weib
from und erber sei von leib
( daz doch laider nicht gewesen
mag, sam ich es han gelesen):
dannocht füegt dir dhaine nicht.
hörr, was uns die warhait spricht:
niemant zwain gedienen mag
schon und eben nacht und tag;
so macht du nicht gevallen
deinem weib mit schallen
und mit andacht deinem got.
daz sag ich dir aus kainem spot:
wie gleich es tönt ze einem zil,
der psalter mit dem saitenspil!
dar zuo hab ich auch gelesen:
wil ein man behalten wesen,
so bedarff er weibes nicht;
daz ist auch war nach meinr versicht.
hie mit legt sei sich da nider
auf die benk und in daz gfider;
du muost sei für ein siechen halten
und von ier nimer dich geschalten
und voll, wan sei nu swanger wirt.
wann sei nu dann daz kind gepirt,
so spricht man, daz sei gnesen sei.
hörr, was ich versten da pei!
sei ist genesen glich sam der,
dem zergangen ist ein gswer
und der rüt ist an gevallen:
das swer ich allen pei sant gallen.
secht ier nicht, daz erst sich hebt
kindelgschrai und kindelpett,
windelwäschen, kindelpaden?
dar zuo muoss man ammen haben:
chamerweib die gtrinkend me,
dann man wassers vind im se;
seu fressent vil und sagent an,
es hab daz kindel alz getan.
diss ist dannocht alz ein wind,
bis daz jo nu gewächst daz kind:
erst so muoss man leiden haben,
wie mans erleich müg betragen
mit chlaidern und mit nerung,
mit gschüech und ander zerung.
den knaben muoss man bsorgen
den abent und den morgen
vor stelen und vor rauben
offenbar und taugen,
vor schlahen und vor stechen,
vor knüsten und auch brechen.
die tochter muoss man bhüeten
vor laster und vor wüeten,
vor schuolern und vor phaffen
in heusern und in gassen.
nu dar, daz sei derlitten!
so hat daz kind den sitten,
wenn nu der vatter leib und sel
gewaget hat umb guot und er
im ze fröden und ze gwin,
daz es im spricht in seinem sin:
« zarter vatter, wärist bgraben,
daz ich das erbe möcht gehaben! »
des jamers wirt man selten an,
wie schon daz kindel sei getan.
wirt es aver gar verlorn
oder lam und plint geporn,
zum narren oder zstummen,
so ist uns erst zerunnen
älleu fröd und sälichait.
die mär sein euch von mir gesait!
doch hiet ich üch ze sagen mer:
so martret mich der huost so ser,
daz ich es nicht volpringen mag,
waz ich in den sinnen trag.>
do die rede so vergie,
kainer kond gewissen, wie
man scholt da wider sprechen
( seu warend gar derlechen
und woltens älleu mit im han)
dann die alt fraw laichdenman,
die sich ieso fürher macht.
wie laut sie spacht, wie ser sei pracht!
< und tätin mir die zen nicht we,
ich hiet euch wol geantwurt e.
mit urlaub sprich ichs, lieben kinder:
aus kelbern werdent stärkeu rinder,
mit den man pauwet und auch ert,
so in die hürner werdent hert.
hie pei scholt es merken das:
die wil ich chlainer tagen was,
do verstuond ich mich auch chlain;
do redt ich sam die kind gemain
und tet auch nach der jungen orden.
nu pin ich, secht, zum menschen worden
und han verworffen kindelspil;
dar umb so wisst, daz ich nicht wil
volgen eines mannes sag,
so ich daz besser haben mag.
ier scholt miers nicht für übel haben,
her colman, daz ich euch wil sagen:
do ier es scholtent heben an
ze raten sam ein weiser man,
daz ertrich ward sich wegen
und übersich derheben;
ich forcht, ein drak scholt kumen her:
do sach ich zuo - es was ein scher
plint und plöd und ungestalt.
den wil ich temmen also bald
und heven an dem lesten an,
so ich nu aller beste chan.
ier sprecht, ier hiet uns mer gesait:
do mocht ier nicht vor huostes laid.
nu dar, der huost der ist da hin!
sagt, waz hiet ier in dem sin?>
des äntwürt so her colman:
< lengeu red stet übel an;
dar umb so sag ich anders nicht
dann kürtzeu wörter, die man spricht.
daz gwärest sprüchwart daz ist daz:
einiger vatter füeret bas
siben kinder durch einn gatter
dann siben kinder einen vatter.
hie mit, fraw von hoher list,
tuot es durch den süessen crist
und zaigt uns ewer witzichait!
ze lernen was ich ie berait.>
do sprach laichdenman zehant:
< her colman, wisst, es ist ein schand
ze lernen einem greisen palch
siben und sibentzig jaren alt!
doch ist böser, wann ein man
pei alten zeiten nicht enkan
und im auch lernen nicht enwil;
des hat er schand und lasters vil.
dar umb so merk die rede mein,
welt ier bas geleret sein!
got do er geschaffen hiet
daz erste mensch in rechter lieb
und im verpott des öpfels mas,
die geschepht sein trew vergas
und des schepfers gpott zerprach.
dar umb so hab kain ungemach,
ob dir deineu kinder nicht
dankin nach deinr zuoversicht,
won du deinen vordern so
gelonet hast mit haberstro!
doch so muoss ich dir des sprechen.
ein man ist sneller vil, ze rechen
seinen vatter dann daz kind,
ob seu im paideu gsmähet sind.
so sprichst, der rede sei genuog:
claffen vil sei narren fuog.
daz möcht sich alles wol vergen,
woltist du die red versten
für üppig und verdrossen,
für schedleich, ungenossen;
aver ist die zunge guot
und nütz, sei kainen schaden tuot;
so mags auch nicht ze lang gesein:
daz leg dir in daz hertze dein!
hast du nie gehöret das:
grosses vich wil michel gras?
da vor so hast du uns gesait
den grösten jamer und daz laid,
die wir tragin auf und nider,
hat daz kind nicht älleu glider.
hier zuo sag ich dir geswind:
wiss, daz edler ist ein kind,
hatz ein wesen in der hell,
dan daz mans für nichti zell!>
< hörr auf!> sprach do colman;
< mich duncht, der aller vilest kan,
der leugt und fället aller maist
wider got und seinen gaist.
waist nicht, daz die warhait spricht
von jaudessen, dem falschen wicht,
sein dink hiet im vil bas gedigen,
wär er ungeporn beliben?>
secht, daz tet fraw berchta zorn:
vil nach sei hiet ier sin verlorn!
sei sprach:< verhört, her colman!
mich duncht, ier leugt euch selber an.
ier sprecht, daz lernen euch behag,
und welt mich straffen nacht und tag:
daz stet nicht wol, es ist kain recht
von einem schuoler oder knecht.
wolt ier lernen, swigt und hörrt
mit gantzer diemuot hie und dört!>
des sprach do cholman züchtichleich:
< genad, vil liebeu säldenreich!
hab ich wider euch gejehen,
daz ist umb anders nicht geschehen,
dann daz ich die warhait gar
mit red und widerred dervar.
ich zweiveln in der vinster ler:
helft mier, fraw, durch ewer er!>
< ja du>, sait do laichdenman,
< noch so wilt mirs gwinnen an.
woltist sölheu rede tuon,
du möchtist chomen noch ze suon;
wiss, ich pin da wider nicht!
waz got tuot und was er spricht,
ich sich es mit der warhait gen,
der es gar eben mag versten.
dar zuo ist die glos vil guot,
wan der text uns zwivel tuot,
daz sei uns beschaide schon
rechtes sinns in chluogem don.
nu spricht mein text: « das böste ist
nichtznicht wesen älleu frist. »
so sait der dein, daz besser wär,
dem gotzverräter nicht so swär,
ob er gewesen wär ungporn;
wan sein sel ist gar verlorn.
hie pei so dunkt dein witzichait,
es si ein widerwärtikait.
daz wil ich so geleichen dir:
es ist auch war, gelaub es mir!
wäger wär im, daz er gsnitten
von seiner muoter wär emmitten,
dan daz er geporn wart
und die muoter nicht enstarb;
won er sei bschlieff dar nach vil tag,
den hals er schluog dem vatter ab.
ein anders glösel also spricht:
« wäger wär im, daz er nicht
pei cristes zeiten wär geporn;
won daz schuoff im disen zorn. »
doch schol diss ein end haben
( älleu mär sein nicht ze sagen)
und schüllen cheren zuo der sach,
die dein torhait vordem sprach
umb die chinder, die da gporn
werdent tod und gar verlorn.
hie verleust der vatter an
ze gleicher weis recht sam der man,
dem man ieso gebent wirt
ein paum, der taubeu nüssel gpirt.
so hast gerett gar ane not,
daz kind beger des vatters tod.
was schadt mir daz? sam man do spricht:
gedench und wünsch mich chrenkent nicht.
so sprichst, man leide fruo und spat
von gwachsner kinden missetat.
hie für so ist daz lernen guot
und daz straffen, daz man tuot
jungen kinden nacht und tag,
die wil man seu gepiegen mag.
waz saist danne von der zerung,
von den chlaidern und von nerung?
waist nicht, daz der mensche werden
schol derzogen auf dirr erden
mit einem sach, mit gfüeger speis,
wil man in machen from und weis,
in seiden alten werdend,
vil reich und sälich sterbend?
so ist kain gelt dem jungen guot,
dem die zerung schaden tuot.
macht dann alter weiben nicht
gehalten nach der ammen phlicht,
so emphilch der muoter zart
ier kind, daz sei sein selber wart
mit säugen, hüeten und auch phlegen!
daz ist dirr von nataur gegeben.
was chlafft von windeln und von wäschen,
die weil daz wasser und die äschen
mit holtz und altem leingewand
sind so wolfail in dem land?
da pei so wilt uns auch derschrechen
mit kindelgschrai und kinderpetten,
mit siechtuom und mit arebait;
so hab dir daz von mier gesait:
aigen haus und aigen chind
machend grosseu müe ze wind
und klaineu fröd ze paradeis!
der red ich dich also beweis:
ist der smid in seinem haus,
so stet er von im selber auf
und smidet lustleich über tag,
daz er den gwin im peutel hab.
ist er in eines andern smitten,
in duncht, er hab ein jar gelitten,
so er gearbait einen tag.
wie chlain er sich geheven mag
aus dem pett des morgens fruo!
wan daz gelt get im nicht zuo.
greint mein kind, mich dunkt, es sing:
so wol gevellet mier die stimm;
es ist dem nachgepauren schad,
der da bei nicht gschlaffen mag.
hab ich dann aiger in dem haus,
da mach ich grosseu hüener aus,
die mich dunchent faisser sein
dann des müllners mesteswein.
nuss und prott auf meinem tisch
smekend bas dann all die visch,
die der marchgraf von ferrär
gäb mir, ob ich pei im wär.
sprichst du aver, daz ein man
an ein weib müg haus gehan,
das ist nicht stät nach meinr versicht;
won es enhat des grundes nicht.
die gruntfest ist ein bider weib,
die daz haus mit irem leib
auf enthalt mit manigen sachen,
mit kochen und mit kindermachen.
wiert sei siech und dar zuo blöd,
so wirtz auch gsunt: daz ist ein fröd.
du hast gelesen in der gschrift,
ein man bedorff des weibes nicht,
ob er gottes reichs geruoch:
waz ghört daz zuo grawem tuoch?
ist nit da geschriben pei,
daz im daz weibe schedleich sei?
so hort ich pei der ersten sag:
niemant zwaien gdienen mag.
das merke, zwain, sam ich es vind,
die enander wider sind!
so ist dein weib der tiefel nicht;
dar umb so aht ich wench der gschrift
und ker mich lieber an daz wort,
daz ich hab funden an eim ort
und spricht, daz nicht allain die mait
wesitzent ewich sälichait:
es mag auch sein, daz gmähelt leut
wehalten werden mit der heut.
wie gwär es ist und nicht ein trom!
sant eustächi, purger zrom,
hiet ein weib und dar zuo kind,
die sampt mit im wehalten sind,
und ander grosser hailigen vil.
claff nu, wer der gaffer wil!>
do die red sich hiet verdrapt,
der an cholman sich gehabt
hiet, der warff sich wider umb:
da mit so ward die tädinch krumb.
dennocht ruort sich alter part
hin wider umb ein ander vart;
er sprach:< dis muoss der tiefel geben
oder got mit sinem segen,
daz ein weib zuo disen stunden
so gentzleich hat mich überwunden
an bschaidenhait und an der gschrift.
doch so mag ich glauben nicht,
daz mätzli füeg dehainem man,
dem die welt der eren gan,
die so flach ist, dar zuo hinkt,
der der aten also stinkt.
sei ist so bugglocht und so churtz;
der eren aht sei nit ein furtz.
wie swartz sei ist und ungevar!
vor schand sei niempt genennen tar.
do hatz auch nicht: daz ist der galg.
war zuo ist uns diser balg,
den die fliegen so beschissen
hant und auch die hund zerrissen?>
laichdenman huob wider an:
< sim, was er chan, der schimlig zan!
wiss, ich sag dirs unterd augen:
wilt du der warhait nit gelauben,
so glaubt man aver das von dir,
du seists ein esel und ein stier!
was chaist du uns mit deiner list?
du waist noch wenich, wer du pist.
ist sei chropfecht, krumph und lam,
do schol man sei für edel han.
stincht ier aten über tag,
kain frömder sei gechüssen mag.
ist sei kurtz und hogrocht vil,
dest minner tuochs sei haben wil.
gesicht sei wenich an den augen,
so machts auch kind, daz scholt du glauben!
der swartzen frawen milch ist guot:
grosses tüttli gipt ir gnuog.
rosenwängel, roter mund
sind vil scheder dann gesund,
won sei oft die jungen chnaben
machent alt in kurtzen tagen.
schönes har die frawen iert,
an dem gepett die man es siert;
nützer ist ein gärnel spinnen
dann mit pürsten härli swingen.
rüerenzumph ist sei genant:
daz ist allaine dem ein schand,
der sei also haissen wolt,
do man sei zcristan machen scholt.
chan sei dan geparen nicht,
von rehten treuwen daz geschicht.
und hiet sei joch, die wol geporn,
ir er in süesser minn verlorn,
so gdient er antlass nach der schrift,
der sich zuor e mit ier verphlicht.
ist sei arm, nu hin, daz sei!
dannocht lebt sei noch da pei;
sei schlaft dest bas und fürcht ir nicht
vor teupen und vor feursch geschicht.
es ist behuot ier leib und guot:
so hats verguot, wie man ir tuot.
neid ier auch nicht kan geschaden:
daz recht wir sehend armuot haben,
von der noch vil ze sagen wär,
wurd daz püechel nicht ze swär.
hörr zuo, was der weis gepeut!
von rehter liebschaft sich die leut
nemen schüllen, nit umb gelt,
so sein seu sälig in der welt.
nu dar, so hat seu bertschi lieb!
dar umb so sing ich im das lied:
pertschi mätzen nemen schol
zuo seinem weib, so tuot er wol!>
do sängelt junker triefnas:
< ich ghöret nie gesingen bas.>
noch ward der tädinch also vil
hin und wider ze dem zil,
daz in swindelt in den sinnen;
ieder schre:< ich wil verprinnen
und dertrinken in der witz,
in dem rat und in dem switz.
wier möhtens ewicleichen treiben;
dar umb so lassin wirs weleiben
oder hörrin all gemain
des torffes schreiber muoters ain!
der hat der büecher vil gelesen
und, was er sag, daz sei geschehen!>
henritze der ward aus derwelt,
ze einem gmainen man gestelt,
daz er die urtail scholte geben;
der sprach:< nu dar, vernempt mich eben!
ier hietind wol ein weisern funden;
doch geschicht es ze den stunden,
daz ein närrli vindt ein list,
die dem weisen seltzen ist.
ich sich wol, war umb es gevält
habt und gäntzleich nichtz dertält:
es seit gestanden ze den witzen,
so man mit ruowen scholte sitzen.
ier habt gereimet und geticht:
chluogeu sach wil reimens nicht;
wer mag ein disputieren
mit gmessner red florieren?
dar umb so setz ich mich da hin
und sag euch schlechtleich minen sin: in gottes namen! amen. hie mag man ein frag schephen, ob ein man ein weib schül nemen. dar zuo wil ich also sprechen: ist, daz ein man wil und mag stät beleiben, chinder machen, weib und chinder füeren mit rechtvertigem guot noch got wil dienen sam ein engel keuschechleich, der nem ein hausfrawen ze einer chan, die im gevallen und fruchtper sei, weis und from und sein geleich!>
der urteil ward do bertschi fro;
er sprach:< mein dinch daz stet also,
ze gleicher weis nach deinem sagen;
dar umb so wil ich mätzen haben.>
< so hab sei!> sprach do varindkuo;
< got geb dir glük und hail dar zuo!>
colman sprach:< lass mich dir sagen!
glük und säld daz mag er haben:
sich nur, daz er ier gevall
und iren freunden über al!>
da mit so wurden aus gezelt
zwen der besten und derwelt
( daz was der schreiber sinnereich
und rüerenmost im selber gleich),
daz seu zuo fritzen giengin,
die red mit im an viengin
von verrem her mit worten schelben,
sam seu es tätin von in selben,
und also prittlen zemen machen
die ee an schuoler und an phaffen.
also traften seu da hin:
zuo fritzen haus stuond in der sin.
der seu fragt:< wo hin also?>
< um ein sach!> sei sprachent do.
< lass uns gen!> henritze sprach:
< wis, es ist ein endleich sach!
es ist ein sach, und ist so gros:
kain sach die ward nie ier genos.>
rüerenmost sich ward besinnend
eines andern und beginnend;
er sprach:< mich dunkt, uns sei ze gach.
und gen wir so dem fritzen nach
mit eillen und mit lauffen,
wie teur wir müessend kauffen,
daz wir von im nu wellin haben!
dar umb lass dir ein anders sagen:
wier schüllen cheren zur tavern!
fritz der trincht des abents gern;
wir mügent mit im zechen.
so heb du an ze sprechen:
« wärleich, fritz, du pist ein man,
dem ich er und guotes gan!
dein früntschaft gfiel mir alweg wol;
won du pist from und eren vol.
nu dar, so hast ein tochter da,
die wiert dir untern henden gra!
es wär vil langes zeit gewesen,
daz sei an einem chind genesen
wär und stüend mit er auf erd;
won sei ist gross und mannes werd.
dar umb so han ich in dem muot
ein dinch, das möcht wol wesen guot,
ob mier so wurd gelingen,
daz ich es zuo möcht pringen,
daz triefnas, der vil sauber knecht,
mätzen nemen wolt ze recht.
der ist jung und dar zuo reich,
einem fromen man geleich;
so ist er auch von guotem gschlächt,
sam man im dorff gehaben mächt. »
und so du dann gesprichst daz dein,
so leg ich auch dar zuo daz mein
und rat im so, daz er das tuo,
und was ich ghelffen müg dar zuo,
daz well ich werben nacht und tag,
won mier sein magschaft auch wehag.
hie mit wir werdent innen,
wes er im wil beginnen.>
der schreiber reden do began
und sprach:< nu hin, daz sei getan!>
wie schier sie hieten vollepracht,
des rüerenmost im do gedacht!
des dankt in fritzo züchticleich
und sprach:< got mach euch sälden reich!
ewer liebschaft gfiel mier wol:
die suoch ich gern, mit we man schol.
doch mich dünkt, er sei mir zwäch,
an seinen sinnen gar ze gäch.>
< enruoch!> so wurden seu im sagen,
< wie gross er ist, er lat sich ghaben.
acht umb deiner freunden willen:
wir getrauwent in wol stillen!>
da mit so huob er auf und tranch
und sprach:< der red habt imer danch!
dar zuo so schol man haben rat
des morgens fruo und nit so spat.
got der müess des ewern phlegen!
trinkt hin sant johansen segen:
der wein sei euch geschenkt von mir!>
des danktens im mit hertzen gir
und schieden von enander do.
fritz der was der rede fro;
er schlieff bis an den morgen fruo
und nam auch seinen freunt dar zuo:
der erste was der ochsenchroph,
der ander haisset lärenchoph,
den dritten nempt man lastersak,
der vierd sei uotz der übelgsmak,
straub und härtel saichinchruog
und ander erber leut genuog.
sein freundin chamend auch dar zuo:
daz was fro hilda leugafruo,
schürenprand und nimindhand,
richteinschand und siertdasland
und ander frome frawen gar,
der ich doch nicht genennen gtar.
fritz der hiess sei nider sitzen
und sprach also von seinen witzen:
< lieben muomen, freunt und mag,
wisst, daz ich vil ungern wag
grosseu dink an ewern rat!
won der weis gesprochen hat:
« niemant ist im selber gnuog
in seiner sach » mit rechtem fuog.
man hat mir zuo gesprochen
( von wan es sei gerochen,
des waiss ich nicht): mich dunckt also,
triefnas wär meinr tochter fro,
der im sei gäb ze einer chan.
sagt mier, waz ist guot getan?>
ochsenchropf was namhaft,
dar zuo hiet er sin und chraft;
er sprach:< des sein wier schuldig dir,
ze helfen nach deins hertzen gir
und auch ze raten zallem spil.
so wiss, dein tochter haben wil
einen man, der cristan sei,
jung und frisch und gsunt da pei,
starch und sauber an dem leib,
nicht ze lind reht sam ein weib.
die aller beste varw daz ist
weiss, ein tail mit rotem gmist.
harr und part die schüllen sein
ein wenich straublocht an irm schein,
nicht ze swartz, ze rot, ze hert,
ein wenich auf daz praun geferwt.
daz haubt schol haben hohes hiern,
nicht ze gross, mit gfüeger stiern,
prauneu augenprauwen leis.
mund und nas ze mittler weis;
starker hals und nicht ze lang,
noch ze weibisch sei daz gsanch;
weiteu prust und stärkeu pain,
enmitten in der wüesti chlain;
hend und armen lanch und gross:
die finger sein auch ier genoss;
negel churtz die stend vil wol;
der fuoss ze dik nicht wesen schol.
sein ganch der sei vil rösch und schlecht!
mittel man der kumpt uns recht.
ist nu bertschi so gestalt,
so rat ich, daz sein mätz gewalt.>
lärenchoph des nicht benüegt;
< schönes haus uns wenig füegt,>
sprach er,< da ein böser wiert
die geste auf und nider siert:
ist nu bertschi sauber gar
an dem leib und wol gevar
und hat der frümkhait nit dar zuo,
ich schätz in böser dann ein kuo.
dar umb so muoss er sein ein knecht
da mit vil erber und gerecht,
der wenig schlaff, nit müessig ste
noch gern mit bösen leuten ge;
der reden künn und doch nicht liegen
noch den freunt mit listen triegen;
dem der wein sei underchant
noch der würffel in der hand;
der den frass auf im nicht trag,
won der gieng im niemer ab;
der mit dem seinen müg besten
und lass der leuten rinder gen;
dem daz hertz sei nicht ze hellig
noch daz haubet gar ze schellig;
der leid und tuo, sam einer schol,
dem zucht und er behaget wol.
und hiet er alles daz an im,
so däucht mich des in meinem sin,
mätzen der geschäch nicht we,
näm sei bertschi zuo der e.>
füllenmagen her sich rekt;
er sprach:< diss dinch vil wenich klecht.
was hilft, daz einer sauber sei,
erber und auch from da pei,
ist er nicht weis und chluog da mit?
won es ist nu der welte sit,
daz die esel und die narren
zeuhent baid in einem charren,
der mit rainvail ist geladen,
und müessent sich des wassers laben.>
fro leugafruo mit unfuog
die red im ieso underschluog;
sei sprach:< vergest des ewern nicht
und hört des ersten, was man spricht!
der älleu dink dergründen wil,
der siert sich selb und schafft nit vil.
dhain e die wär noch nie geschehen,
hiet man ens und ditz besehen:
dhain weltleichs mensch ward nie so rain,
es hunch an einem überpain.
secht, ich sag euchs recht her aus:
triefnas ist mir nicht ein laus!
dar umb so wil ich nicht enliegen
noch die fromen tochter triegen.
er ist ein junger, grader knecht,
from und erber, dar zuo schlecht,
dann daz er mich dunchet ful
und hat ein überweites mul.
dem wil ich selber antwürt geben.
chleiner mund chumpt frawen eben
und nit dem man; ich sagt euchs vor:
grosseu stat wil weites tor.
ist er faul und schlaffet gern,
des wiert er allessampt enbern,
so daz chindel wirt von not
singent: « ätti, gib mier prott! »,
was schol er dann der witzen haben,
ein junger knab pei chlainen tagen,
der auch geschrift in im nit hat?
dar umb so wisst, es ist mein rat,
daz wir nu senden hin zuo im
und auch derfarin seinen sin
chluochleich, sam er hat getan.
und wil er unser muomen han,
so haiss man'n chömen so zehand
und setzt in nider zuo der want
und sagt im alles sunder wol,
was er tuon und meiden schol!
und ist, daz er gelernen mag
und auch getuon nach ewer sag,
so schol man im sei geben so.>
des rates wurdens alleu fro
dann der vatter fritz allain;
der sprach:< es wisst wol all gemain,
was mir bertschi hat getan
und meiner tochter vor an.>
daz verredt im ieso zhant
junchfraw hächel schürenprand
und sprach:< du saist sam einr, der schlaft.
hat dir bertschi schande pracht,
won er hofieren kan so wol,
dest e man im sei geben schol:
so behaltz ier er dest bas.
waist nicht, daz man sprichet daz.
maus im sak und laus im nak,
mätz im haus und feur im kübel,
die bzalent iren wierten übel?
ich waiss es selber wol an mir:
do ich nu cham zuo mannes gir,
und wär mir schier ze hilf nicht komen,
ich hiet mir selber vier genomen.
alteu junchfraw ist ein gift
iedem haus, sam man da spricht.>
seu sprachent all:< du redest recht;
wier schüllen senden nach dem chnecht
und tuon, sam uns geraten ist
von leugafruo ze diser frist!>
des stuonden fritz und härtel auf
und traten gen des schreibers haus:
den fundens da zuo irm gewin.
er gruosst seu schon: des danchtens im.
da mit so huob an fritz und sprach:
< umb die red, die nächt geschach,
wis, wier sein des überain:
wir wollen wissen, wie ers main!
und wil er tuon nach deinem rat,
so chüm mit im und nicht ze spat
haim, her freunt, in ewer haus!
da wöllen wir im legen aus,
waz er tuo und lass da pei.>
henritze sprach:< daz sei, daz sei!>
we, wie schier ditz was geschehen:
einr der hiet nit umb gesehen!
do nu pertschi chomen was,
man gruosst in schon: er dankt vil bas;
seu sprachen:< wes hast du ze muot?>
des äntwürt er:< mich deuchti guot,
es gäbt mir mätzen zuo der ee;
ich tät ier wol und dannocht me.>
lastersak huob an ze jehen:
< daz dinch möcht allessampt geschehen,
woltist stellen nach der er
und dar zuo volgen unser ler.>
bertschi sprach:< es gfelt mir wol:
ich tuon alles, das man schol.>
< so sitz da nider,> sprach do fritz,
< und sag uns etwas deiner witz!
chanst den paternoster so?>
< ja do,> äntwurt pertschi do.
< daz avemari und den glauben
auch da mit an alles laugen?
so sag auf eben, nicht enlach!>
triefnas der huob an und sprach:< pater noster. herrgot vatter unser, der du pist in dem himel, gehailiget werd dein nam! zuo chüm uns dein reich! dein will werd hie in der erd sam in dem himel! du verleich uns unser tägleich prot und vergib uns unser schuld, sam wir tuon schüllen unsern schuldigern, und verlass uns nicht in böser versuochung, sunder lös uns von allem übel! amen. ave maria. gegrüesset seist du, raineu maget maria, vol aller gnaden! got ist mit dier. du pist gesegnet über alleu weib, gesegnet ist die frucht deines leibes, unser herr jesus cristus. amen. credo in deum. ich gelaub an einen got, vatter almächtigen, der schepfer ist himelrichs und ertreichs, und gelaub an seinen eingepornen sun, unsern herren jesum cristum. ich gelaub, daz der selbig gottes sun emphangen wart von dem hailigen gaist und auch geporn ward von der rainen mait marien, und gelaub, daz er gemartert ward untter dem richter pilaten, an dem hailigen creutz derstarb, dar zuo auch begraben ward. ich gelaub, daz sein hailigeu sel in die vorhelle fuor und nam alle die dar aus, die seinen willen hieten getan, und daz er an dem dritten tag erstuond von dem tod, gewärer got und gewärer mensch, und gelaub, daz er auf ze himel fuor und da sitzet ze der rechten handdes almächtigen gotz, seines vatters. ich glaub, daz er dar nach chünftig ist, ze richten über die toten und über die lebentigen, ieden man nach seinen werchen. ich gelaub auch an den hailigen gaist, an die hailigen kirchen der cristenhait und an die gemain aller hailigen und gelaub antlass aller meiner sünden ze gewinnen, ob seu mich reuwent von gantzem hertzen meinem. ich gelaub an der toten urstend und gelaub nach disem leben daz ewig leben ze besitzend werden, ob ich es verdient han. amen, amen, amen, amen.>
< hörr auf lieber: sein ist gnuog!>
sprach do fritz.< du pist so chluog,
daz mich des dünkt, du seist gestanden
manich jar in frömden landen.>
pertschi wand, im war also,
und hiess im mätzen geben do.
secht, daz wär do nicht vermitten,
hiet es lastersak gelitten!
dem geviel daz eillen nicht.
< grosseu sach wil zuoversicht,>
sprach er do,< und voll die ee.
sag mir, gesell, kanst du icht me?>
des äntwurt pertschi also schier:
< ich als vil sam ander vier:
erren, tröschen und auch sän,
hakken, sneiden und auch män
und, was zuo prott gehören schol,
daz tuon ich gern und kans auch wol.>
lastersak huob wider an
und sprach:< der mensche nicht enkan
geleben mit dem prott allain
an lib und an der sel gemain,
sunder mit dem gottes wort,
des leibes hail, der sele hort,
daz im da fleust aus seinem mund
und tuot uns alle sälde kunt.
dar umb so muost du lernen bas.>
< daz tuon ich gern>, sprach triefnas.
< des ersten ich doch hören wolt,
wie ein junger lernen scholt.>
< daz ist vil weisechleich geredt,>
sprach do lastersak ze stet.
< dar umb so wiss, daz ich da wäss!
zehneu sind dem schuoler gmäss,
der ze maister werden wil,
nutz und er gewinnen vil.
daz erst ist, daz er dienen schol
unserm herren sunder wol,
der selb mit seinem hailigen mund
sprach gen uns ze einer stund:
« des ersten schült es gruochen,
gottes reich ze suochen:
so wirt euch dar zuo auch gegeben,
was man haben schol ze leben. »
salomon auch dar zuo spricht:
« in böseu sel kumpt weisshait nicht. »
ein anvanch aller witzen ist
gottes forcht mit sälger list.
daz ander, daz er haben schol,
ist frömdes land: daz füegt im wol.
nach der vil gwären lere sag
niemand wol gewesen mag
ein prophet in seinem land;
won er ist ze wol bekant.
freunt und gsellen, dar zuo weib
saument in an sel und leib,
an guot, an nutz und auch an er,
an kunst, an zucht und dar zuo ler.
doch wolt er sich ier massen,
böseu gsellschaft lassen,
er möcht gelernen ane zal:
die chunst ist offen über al.
daz drit ist, daz er hab da pei,
ein gsundes haubt, das glirnig sei.
und wil er chomen über all,
so lerne, daz im best gevall!
daz vierd ist, sam ich han gelesen,
daz er vil diemüetich schol wesen;
won hat er hochfart in dem muot,
kain schuoler wil er han verguot:
er duncht sich seinem maister gleich;
dar umb so wirt er selten reich
an chunst und auch an weiser hab;
won niemant gross gewesen mag,
der vor nicht klainer ist gesein:
daz leg dir in daz haubet dein!
wiss, der mensche wirt geporn
kunstlos sam ein permet gschorn!
daz fünft ist, daz im hilfet ser,
stätes harren pei der ler.
empschleichs lernen daz ist guot,
unstätes allen schaden tuot.
daz sechst ist, daz hie pei schol wesen:
sein letzgen muoss er überlesen
oft und auch dergründen wol,
wil er witzen werden vol.
daz sibend, sam der lerer spricht,
ist daz zweiveln in der gschrift,
ist, daz er sich nicht betragen
lat an fündlen und an fragen.
daz ächt, daz ich euch sagen wil,
ist guoteu kost und der nicht vil,
wärmeu chleider, wein mit fuog:
daz macht in hübsch und dar zuo chluog.
daz neund ist, daz im kumpt geleich,
nicht ze arm und nicht ze reich:
grosseu armuot siert in ser,
so saumpt in reichtuom dannocht mer.
daz lest daz ist, vernempt mich wol,
daz er im selb entleiben schol
unterweilen, nicht ze vil,
mit singen und mit saitenspil
oder halt mit andern sachen,
die im mügen fröde machen,
doch mit züchten: daz stet wol.
hie mit wirt er sinnen vol
und verdirbt nit an dem leben,
wil er sich der kunst hergeben.>
do sprach triefnas gar mit gir:
< secht, daz han ich als an mir,
guoten willen auch da mit!
dar umb ich ewer tugend pitt:
sagt mir, herr, zuo diser frist
all die kunst, die iendert ist!>
lastersak do lachent wart;
er sprach:< daz wär ein langeu vart.
nie kain man der ward so weis,
der aller künsten hiet den preis,
wen unser herrgot jesus crist,
dem kain dinch verporgen ist.
die chunst ist lang, daz leben chlain;
dar umb so lerne dir allain,
des ein laig nicht schol embern!
daz sag ich dir von hertzen gern
und heb so an dem besten an:
wiss, daz ieder christan man
über alles, daz du waist
oder wänst in deinem gaist,
schol ze glauben sein werait,
daz die gewär trivaltichait
hat vil aigenleich und schon
in einem wesen drei person!
die ein ist nach der grechten zal
der vatter gwaltig über al;
die ander, die ich nennen schol,
ist der sun der weisshait vol;
die dritt ist( merk in deinem gmüet!)
der hailig gaist mit seiner güet.
von niempt der vatter komen ist
noch chömen mag dehainer frist;
stäts der sun vom vatter fleust
und sich mit lieb zuo im verschleust;
so get der hailig gaist von paiden
sunderleich an alles schaiden.
des gib ich dir ein peischaft,
die älleu ler verstenleich macht:
wiss, daz kol und hitz und schein
mügend in einer glüete sein!
die hitz die chümet von dem kol,
der schein get von in paiden wol.
und wie das sei, daz mans derkenne
nach einander oder nenne
oder joch dem vater kraft
geb zuo einer aigenschaft,
dem sun die witz, dem hailigen gaist
die güetichait so aller maist,
doch so wis, sei sein geleich
auf erd und in dem himelreich
an mugent und an weisshait,
an güet und an der ewichait!
hie zuo wiss, daz an den glauben
niemant kümpt für gottes augen,
hiet er joch gewürket vil
guoter werch ze allem zil!
so ist dir auch der glaub enwicht
an die werch, sam man da spricht.
dar umb behalt an allen spot
dic vil hailigen zehen gbott!
daz ist: hab got in deinem sin
und swer nit üppichleich pei im!
feirr auch, so man feirren schol!
vatter, muoter ere wol!
kain mensche scholt du töten
noch dich mit unkeusch nötten!
hüet dich auch vor stelen,
vor falscher zeuggnüss helen!
des andern weibes bger auch nicht
noch frömdes guotz! die warhait spricht.
dar zuo bis ze tuonn berait
die sechs werck der barmhertzikait!
speis daz hungrig mensche,
daz dürstig dar zuo trenche!
daz nachent scholt du bchlaiden,
dem frömden herberch zaigen!
den siechen man gesehen schol
und die gevangen trösten wol!
so muost du haben dier ze hail
der siben hailichait ein tail:
daz ist den tauff ze anevang
und den crisem, lebst so lang;
hast gesünt, die rew ist guot,
gottes lichnam und sein pluot
und auch daz hailig öl da pei;
wie sälich priester orden sei
und wie guot die hailig ee,
doch lat mans an der sele we.
tauff und crisem und der orden,
sind dir die nür einest worden,
so schol man diers nicht geben me.
die andern geit man nu sam e.
diss ist dannocht als enwicht,
wilt du dich dar zuo hüeten nicht
vor den siben sünden gar,
die tötleich sind und sälden bar:
daz ist vor böser hohfart,
vor geitikait, der argen art,
vor neid und zorn, unkeuschait,
vor dem frass und trachait.
hier nach lerne dir ze lest
daz nützest dir und auch daz best:
minne got vor allen dingen
( so mag dir nimer misselingen),
dar zuo deinen ebencristen
in gantzer lieb ze allen fristen!
tuo auch, was die kirch gepeut:
daz ist, sam ich es dir weteut,
vasten sunder ane spotten
allen hailigen zwelffpotten!
doch sant jacob und philipps,
sant johans ewangelist,
die pringent uns kain vastenwe;
daz selbig tuot sant barthlome,
wo man sein gewonet ist,
ze vasten im in kainer frist.
da mit so vaste also schier
die fronfasten alle vier,
die langen fasten bis ze ostern,
den phingstabent und im ogsten
unser lieben frawen sterben
und gotz gepürt, der reinen, werden!
tägleich mess man hören schol
mit rainem gpett: daz frumet wol.
wer daz nicht volpringen mag,
derfüll es an dem feirtag!
hier zuo du gepunden pist
und iecleich mensch, daz cristan ist,
dem rechten pharrer sunderbar
einest zpeichten in dem jar
und da mit gottes lichnam
emphahen, so man schonest kan.
wer daz nit tät und sturb also,
den schol man bgraben als ein stro
in den aker, daz ist war,
hat er über vierzehn jar
gehabt und sinn, vernuft da mit:
sich, daz ist der kirchen sitt!>
des sprach triefnas ze der vart:
< nu we mier, daz ich gporn wart!
ich waiss nit, wie man peichten schol:
dar umb ich senden smertzen dol.>
lastersak der chond sein vil:
< hörr, was ich dir sagen wil!>
sprach er zuo dem triefnas.
< wiss, ich wil dir sagen daz:
du scholt dich noch vil wol gehaben
und nicht so törleich gar verzagen!
daz du nicht kanst, daz lerne!
nu lert man dich doch gerne.
hörr, ich pin noch ungewicht
und han gelernt die offen picht!
pei der selben lernt man wol,
wie einer haimleich peichten schol.
die sprich nür nach, sam ich dir sag,
und bhalt sei auf den lesten tag! jch sündiger mensch, ich gib mich schuldig unserm herren got, meiner frawen sant marien und allen gottes hailigen und auch euch, priester, an gotz stat, daz ich grössleich gesündet han mit worten und mit werken, mit gedenchnüss und auch mit verlässechait an den zehen gepotten unsers schepfers, daz ich die nicht behalten han; an den sechs werchen der erbärmde, daz ich die nicht begangen han; an den siben hailichait, daz ich die nicht geeret han; mit den siben totsünden; an den siben gaben des hailigen gaistes, daz ist an gottes forcht, an güetichait, an kunst, an sterk wider die sünd, an rat, an sin und auch an weisshait. ich derken auch, daz ich gesündet han mit meinen fünf sinnen, daz ist mit gesicht, mit gehörd, mit smakung, mit costung und auch mit der rüerung, und auch mit andern dingen, daz ist mit untugend, mit spot, mit hinterred, mit hass, mit liegen, mit triegen und auch mit zergänchleichen fröden, mit üppig er, mit zweiflen an cristem gelauben, mit ungedultikait, mit ungnaden, mit ungehorsami meinen obren, mit unstätichait an guotem fürsatz, mit übergen der hailigen gpott der kirchen. wie ich mich verschult han, es sei wissend oder vergessen, daz ist mier laid und rüwet mich von gantzem meinem hertzen und pitt mein frawen sant marien und alle gottes hailigen und euch, priester, daz ier mier gnad und antlass meiner sünd umb got derwerbent und nach disem leben die ewigen sälichait. amen.>
do nu diss so gesprochen was,
lastersak sprach:< triefnas,
wiss, daz ist die peicht gemain!
und wilt du peichten joch allain
deinem priester all dein sünd,
so tuo, sam ich dir han gechünt,
und sag im sünderleich da pei
dein missetat und, wie im sei,
aigenleich mit gantzer rew
und setz dir für mit rechter trew,
die puoss ze tuon an widerstellen
und fürbas nicht mer sünden wellen!
tuost daz alles sament nicht,
so wiss, dein peichten ist ein wicht:
du wirst verschuldent gottes zorn
und sam eins juden sel verlorn!
dar umb, vil lieber junger mein,
daz du vil sälich müessist sein,
gedench vil eben, wie die welt
ist geleich dem raisgezelt,
daz man da ruchet alle tag
noch gantz und sicher bleiben mag!
sei ist ein ellend ane laugen;
dar umb scholt du dich ier glauben
und trachten haim ze paradeis:
so bist du grecht und dar zuo weis.
gedench auch, wie die weltleich er
wüetet sam daz wilde mer
auf und nider und hin und her
und nimpt einn ausganch sam daz gswer!
wo ist der weis her salamon,
mit seiner schöni absolon,
samson mit der grossen craft,
des hohen alexanders macht,
aristotel mit seinr list?
seu sind verswunden sam ein mist
und ist in nichtz auf erd beliben
dan ier namen ungeswigen.
daz hilft seu an den selen chlain,
sein sei nicht an sünden rain;
dar umb so acht des lobes nicht,
daz dir zuo sälden chlain geschicht!
gedench, daz got dich hat geschaffen
ze einem menschen, nicht zum affen,
ze christan, nicht ze einem haiden,
ze einem gsunten und beschaiden!
des scholt im danchen fleissechleich,
die weil du lepst auf ertreich,
und hüeten dich vor missetat.
und sunderleich( daz ist mein rat)
fleuch daz unrechtvertich guot,
wan dier kain buosse wirser tuot
an deinem lesten ende
dann wider geben bhende!
gedenk auch, wie her komen ist
unser herre jesus crist
in eim so strengen orden!
er ist zuo menschen worden
und hat derlitten turst und hunger,
frost im winter, hitz im sumer.
er hat geprediget und gelert,
mit arbait hie sein tag verzert.
pluotes swaiss hat er geswist,
won er sein marter vor hin wisst.
er ist geschlagen und gevangen,
genegelt, sam ein deup derhangen;
an dem chrütz ist er verdorben
jämerleichen und derstorben.
sich, daz was im alles vail
umb anders nicht dann unser hail,
won er den sünder von dem tod
erlösen wolt mit sölher not!
dar umb so bitt in sunderbar,
daz er dich bschirme durch daz jar
und helfe so mit seinr begir,
daz ditz nicht werd verlorn an dir!
gedench ze lesten, daz du pist
nicht anders dann ein fauler mist!
an deinem leib daz sichst du wol;
won du pist gsmaks und aiters vol.
dar umb so scholt nicht gar umb sust
dein schönen sel mit bosem lust
ewencleichen gar verderben
und sei iers schepfers reichs enterben.
wiss, daz du von ertreich pist,
ze ertreich wirst in chlainer frist!
dar umb so acht pei gsunthait,
daz du ze sterben seist berait!
won nichtz ist gwisser todes schlund,
nichtz ungewisser seiner stund.
er schleicht da her vil sicherleich,
im ist der arm recht sam der reich;
er lat sich über niempt derparmen
und schlecht den reichen sam den armen.
wer mag sich dann vor im behalten?
er nimpt die jungen mit den alten;
im ist der chrump recht sam der schlecht:
es kumpt im alles sament recht.
dein sel enphil, sam ich dir sag,
nicht einem, der dich liebe hab
durch leibes oder guotes wegen,
sunder lass der deinen phlegen,
der die seinen liebe hat!
doch so ist der obrest rat:
tuo wol pei dem leben dein,
wilt du gottes chindel sein!>
do nu die red ein end gewan,
fro leugafruo her fürher kam
und sprach:< ich han mir oft gehört:
der den leib mit vasten stört,
pei dem weleibt die sele nicht;
dar umb so tuo, sam man da spricht:
halt dich eben an dem leib,
wilt, daz dir die sel beleib,
und voll ze stunden, glaub es mir,
hast du muot, ze weiben dir!
dar umb, her straub( ier seitz ein man,
der der ertznei so vil chan),
sag dem jungen gantz und eben,
waz im guot sei zuo dem leben,
daz er gesunt und frisch welib,
starch und gerüerich lange zit!>
straubel antwürt sam ein gsell.
< niemant reit sich gern ind hell,>
sprach er;< wisst, ich pin ein man,
der sich nicht wol betragen chan
dann mit leuten ungesunten,
mit geschlagnen und gewunten!
dar umb tuon ich dir nicht enchunt,
wie du scholt beleiben gsunt;
die chunst die wurd mir gar enwicht
und auch mein appentech zuo nicht.>
bertschi sprach:< du pists ein knecht,
dem der phenning füeget recht:
nu se hin alter haller dri
und sag mir gäntzleich, wie im si!>
da mit der artzt ze sinnen kam
und huob sein taidinch also an:
< chain ertznei die ward nie so guot
sam sich gehalten in der huot
vor ze wenich und ze vil:
die gsunthait masse haben wil.
sünderleich scholt du geruochen,
dir ein guoten luft ze suochen,
der im hab ein claren gstalt,
nicht ze haisse noch ze kalt;
und ist der winde gar ze scharff,
da wider man der klaider bdarff
von seiden dick und wol gemacht,
von lein und paumwull manigslacht.
der luft ist auch den schlaffern guot;
dar umb der mensch vil unrecht tuot,
der im schlaffet an der stat,
da kain luft hin komen mag.
ob du aber wonent pist
pei der erd, die temphich ist,
daz büesse dir ze winterzit
mit clarem feur, daz hitze git!
des sumers so tuo auf die tür,
daz die feuchteu chum hin für
und der luft her wider in!
dar zuo schol gesträuwet sin
mit chraut die chamer sunder wol,
daz nicht sei mösich, wassers vol.
daz ander ist, der gsunthait guot,
die üebung, die der mensche tuot.
dar umb so wiss, daz gfüegeu speis
wil einer haben, spricht der weis,
der im chlaineu arbait hat!
hin wider umb man geit den rat:
grosseu speis er haben wil,
der sich da üebt und arbait vil.
so wiss auch, daz dir vor dem essen
ist besser gangen dan gesessen
und doch nicht auf die müedi gar!
daz macht dich überflüssen bar.
nach dem essen macht du sten
oder dich enweng dergen:
daz ist dir guot ze aller frist,
bis daz die spis gesetzet ist.
daz drit, daz die nataur wil haben,
ist daz twahen und daz paden.
hie so scholt du mercken pei,
daz man da vindet zwaierlai
peder nach der gmainen sag:
swaisspad und auch wasserpad!
swaisspad daz sei dir berait,
hast du überflüssichait
zwüschen flaisch und auch der haut!
wasserpad mit edelm chraut,
daz lawich sei und nicht ze haiss,
macht dich schön und dar zuo faiss;
und halt dich allweg da pei warm,
ist, daz dich dein leib derparm!
in der wuchen ze dem maisten
einest scholt daz twahen laisten
deinem haubt, so tuost du wol;
und ze dem minsten zwahen schol
der mensch sein haubt an widerspächt
in einem mänat: daz ist recht.
die füesse nach der lere mein
schüllent oft gerainget sein
mit lawem wasser sunder wol
und alles wäschen gschehen schol,
so der mensche nüechter ist.
des driten stuks beschaiden pist.
zuom vierden mal scholt wissen daz,
daz die speis dir füeget bas,
so der hunger mit dir vicht,
dann dehainer andern gschicht.
doch so fülle dich nicht satt!
lass der speis ein läreu stat
in dem magen umbe daz,
daz er gedewen müg dest bas!
wilt, daz dichs mas nicht werd gereuwen,
so scholt dus wol und endleich keuwen.
manich tracht dir laide schafft:
es nimpt dir kraft und dar zuo macht;
und wilt du ier geraten nicht,
so nim vil schier daz ander gricht
auf daz erst an underlass!
in den essen hab die mass,
das daz gröbist sei daz erst,
und daz zertist nim ze lest,
es sei dann ops vil lind getan
( daz schol man geben vor hin an)
sam kerssen, feigen, weinper.
nach dem tisch, so ist mein ler,
daz man dir herter frucht her trag,
die die speise truk hin ab:
daz sind phersich, pieren guot
und anders, daz daz selbig tuot.
chäs nach flaisch und nuss zuo fischen
geb man uns ze allen tischen! -
daz fünft ist, daz man haben muoss,
trinken zuo des turstes buoss.
wiss, den rechten turst ich main,
der den gsuntten chümpt allain
nach dem essen und nicht vor
von hitze in des magens tor!
wie schol aver sein daz gtranch?
trun, mit fuoge, nit ze lang,
in dem sumer weiss und clar
oder rosenlecht, nicht swar;
des winters lat sich trinken bas
starker wein und rot im glas;
und ist er liepleich, wol gesmak,
so füegt es recht in deinen sak.
gelaub auch, daz ein neuwer wein,
der lauter ist und dar zuo vein,
ist vil besser dann der alt!
sei dir dann der mag ze kalt,
so trink enwenk des morgens fruo
hohen wein, daz ghört dar zuo!
doch hüet dich, wilt du gsunt sein,
mit fleiss vor allem gmachten wein!
des sechsten ist uns allen not:
daz ist der schlaff, den uns gepott
die nataur ze ruowen wol.
doch pist du geätzet vol,
so volg dem schlaff nit sam ein vich,
ob er joch chomen ist an dich!
du scholtz mit kurtzweil übergen,
sitzen, tretten oder sten,
bis daz dich zur andern stund
der schlaff begreiff: so ist gesunt
ze schlaffen rüewechleichen gar,
bis daz dein aug werd schlaffrens bar.
dar nach tracht dir auf ze sten,
ze dem stuole dich zdergen!
lass daz wasser von dir rinnen!
huostens scholt du auch beginnen;
rüspel ser und wasch dich drat,
wirff aus allen unflat!
sträl dirs haubt und chretz die pain,
dar zuo mach die oren rain!
ob dir aver pei dem tag,
voll des sumers, schlaffens bhag,
so leg dich nider sorgen frei,
da es aller frischest sei
und dar zuo vinster sam die nacht,
ungeschuocht und wol bedacht!
dar zuo schol man wissen daz:
daz haubt schol sein gedeket bas
in dem schlaff dann in dem wachen;
so schol man sich des ersten machen
nur auf die rechten seiten;
so lobt man dhaine zeiten,
ze schlaffen auf dem ruggen so,
hangt daz haubet in daz stro.
auf dem pauch mag einr geligen,
ist im der magen chalt gedigen.
daz sibend, daz dier füeget wol,
ist ein hertz mit fröden vol:
da leit der gsunthait gar vil an.
dar umb so schol ein iecleich man
sich hüeten gar vor ungemüet
und zorn, der im daz pluot verprüet.
unmuot dert, der zorn derpert
und machent flaisch und pain ze hert.
doch ist klainer zorn wol guot,
so er dem man derkükt daz pluot.
daz feur kümpt auch zuo disem eben;
won es geit fröd und steurt daz leben.
doch so ker dich gen im nicht:
es ist zum antlütz gar ein wicht!
und wierst du gar von im ze warm,
es macht dich an den chreften arm.
ze lesten wiss daz eins von mir:
waz der man von hertzen gir
gerne singt, daz ist sein gsank,
lustleich trinkt, daz ist sein gtrank,
willkleich isst, daz ist sein speis!
dar umb so saget uns der weis:
wollust und gewonhait
fälschent kunst und grechtikait
und verkerent die nataur,
daz auss dem edeln wirt ein gpaur;
ein gpaur der wirt ein edelman,
der sich dar nach gewenen chan.>
richteinschand die merket eben,
daz straub im wolt ein ende geben,
und sprach:< noch han ich nichtz vernomen,
dann daz ein münche möcht gefromen.
der chnecht wil unser muomen haben
und sich mit diser welt betragen;
dar umb so ziment seiner jugent
guot gepärd und ander tugend.>
übelgsmach des nam sich an
und sprach:< ein überweiser man
der spricht, er künn ein faulen schlehen,
und lat sich pitten und auch flehen
umb ein wörtel oder zwai.
des aht ich alles nicht ein ai
und sag dir, sam ich mich versich;
der bessers kün, der trett für mich!
lern und hörr, was ich chan singen!
tugend ist vor allen dingen:
niemant sälig wesen mag
ane tugent, ist mein sag.
seu geit allain dem adel chraft,
den sein tugend edel macht.
so wil sei anders von dir nicht
dann guoten willen, sam sei spricht;
won der im gerne tugend schaft,
der ist ieso tugenthaft.
doch scheint sei an dem reichen bas;
won ein sprüchwort saget daz:
dem der seckel steket vol,
den hört man gern und glaubt im wol.
dannocht hab dir daz von mir:
hast du tugend vil in dir,
und ist dir joch der päutel lär,
er wirt dir vol und dar zuo swär!
hie so scholt du wissen pei,
waz die obrest tugend sei:
sich, es ist ein muoter alt,
von tag ze tag ie bas gestalt!
tochtren hat sei schöner vier:
merch, die nenn ich dir so schier!
die erst die haist die weishait,
die ander ist die grechtikait;
die sterki und die mässichait
sein dir auch für zwo gerait.
nu dar, gedenk, wie gar behend
sind die hohen tugend gnent!
daz frümpt dir dannocht alz ein wicht,
hörst ier gpott und lere nicht;
so get dir hören nit ze handen
und daz lesen unverstanden.
waz hulffi dann daz funden golt,
ob man es nicht behalten wolt?
dar umb, mein lieber sun, vil gern,
was die tugend singin, lern!
hörr und merk und bhalt ier gpot,
ier ler dar zuo an allen spot!
daz sag ich nach enander dir
und wiss des ersten daz von mir:
die weisshait ist ein ertzetugent
und leret uns mit ier vermugent
derkennen, was ist bös und guot,
daz kain andreu tugent tuot.
sei ist die erst nach rechter sag;
won niemant tugend gehaben mag
an die weisshait, glaub es mir!
dar zuo so wil ich sagen dir:
die weisshait macht ein tail geleich
den menschen got von himelreich,
vil me dann ander tugent zwo.
darzuo so spricht die ler also:
her salomon im ausderwelt
hat die weishait und gezelt
für reichen schatz und langes leben;
dar umb so hat im got gegeben
mit der weishait alles guot;
won daz volget weisem muot.
bei der swär verkauft man swein,
den menschen nach den witzen sein.
hier nach scholt du wissen schier:
die weishait hat der diernen vier.
die erst gedenknüss ist genant.
pei der gepeut sei dir zehant
vier gepott, die scholt du bhalten,
von in nimer dich geschalten:
daz ist, du scholt gedenchen eben
an der bösen menschen leben,
wie hart es oft geendet hat,
und hüeten dich vor missetat.
gedenk hin wider an daz leben,
daz den guoten ist gegeben,
wie es mit sälden nimpt ein ende,
und dich ze rainen werken wende!
gedenk, waz man dir schuldik sei,
gedenk auch, waz du scholt, da pei,
daz du gehaben mügst daz din,
dem andern geben auch daz sin!
die ander haist versichtikait.
pei der gepott sei dir berait
viereu, die man lernen schol
und dar zuo volgen sunder wol.
daz ist: besich, wer ist der man,
der mit dir wil ze schaffen han,
daz dir nicht gschech sam den gemain,
die chauffent pech für augstain!
besich ein dinch, daz dich an trift,
von welher sach es sei gestift,
waz auch dar us müg werden,
wilt bhentkleich nit verderben!
besich, an welher stat du gest,
ligest, sitzest oder stest!
und wo die schelke habent gewalt,
da lass dich selten werden alt!
besich, in welhem zeit du pist,
dar zuo, wie daz weter ist,
daz du deinen mantel gswind
mügest keren gen dem wind!
die dritte diern die haist die list.
pei der dir auch gepotten ist,
daz du vernemist diseu viere
und auch verpringist also schiere;
daz ist: geleich dich einem man,
der dir mit worten gleisnen chan!
hie pei merke und derkenn,
wie man list mit listen temm!
dar zuo so dank betrogenleich
einem, der unwillechleich
gabet dir und dienet wol!
so hat er, das er haben schol.
hier nach, hast du müessen sweren,
eim ze tröschen und ze eren,
so scholt du im den naken peren,
wilt du dich mit listen neren.
dannocht uns die weisen sagend:
wo die toren bessers habend,
da scholt du dich ze narren machen
listechleich an allen sachen.
die vierde ist der lere fund.
bei der gepeut man dir zestund
viereu, die dir chomend wol,
wil du lernen, sam man schol;
daz ist: du scholt dich dunken arm
an der chunst sam lärer darm
und an der ler derzaig dich reich!
so tuost eim weisen maister gleich.
lerr den junger nach dem sin
mit rechter lieb! daz ist sein gwin.
nach der sterki hef den tramen,
nach dem ertreich sä den samen!
wilt du haben schuoler gunst,
so ler die aller besten chunst
mit kurtzer weis: der scholt du phlegen
und lass daz ander under wegen!
schol die lere sein genäm,
so bis mit deinem leben gezäm!
wan des ler uns gar verdreust,
der sich mit seiner zungen scheust.
die grechtikait ein tugent ist,
die dich lert ze aller frist,
wie du niemant schaden scholt
an leib, an er noch an dem golt,
sunder iedem scholt du eben
daz sein vil willechleichen geben.
die tugend schätz man für die grösten
in got von himelreich, dem höchsten
richter, der mit seinem gwalt
die grechtikait vor allen bhalt!
wer möcht dann auf erd geleben,
wär die rechtikait nicht geben?
nu chöndin rauber nicht beleiben,
ir zeit mit gsellschaft stätz vertreiben,
hieltins unter enander nicht
daz gsetzt, daz zwüschen in geschicht.
die hat der dienerinen zehen;
die wirst du nach enander sehen,
iecleicheu besunder schiere,
mit ier gepotten, der sein viere:
es sint die strengeu und die gnad,
die warhait und die eregab,
frid und minn mit freuntschaft,
gehorsam, treuw, unschadhaft.
pei der strengeu gpeut man dir,
daz du scholt legen dein begir,
die bösen leut ze nöten
mit stumbeln und mit töten.
haubt gen haubt und fuoss gen fuoss:
sich, daz ist die rechtisch puoss!
der frömdes guot mit gwalte hat,
das schaff hin wider also drat
mit allen nützen, die man gnomen
hat und mochten da von chomen!
also scholt du an gesigen
einem, hat er umb getriben
den andern pöschleich an dem gricht,
an aller zerung, die da gschicht.
wil auch der man unghorsam sein,
so gib im nür die selben pein,
die er aller maiste fürcht,
und voll, hat ers vil oft verwürcht!
pei der gnad man dir gepeut
( hörr, wie eben sei dirs beteut!):
kain urtail schol gevallen dir,
die nicht enhat derbärmd in ir.
ist die sach verworren gar,
so volg nicht böser juden schar,
sunder ker dich auf daz best
und auf daz gnädigost ze lest!
hier zuo scholt du dich derparmen
über wittwen und die armen,
über waisen, gaistleich leut
und über gtrüwer wirker heut.
dennocht macht genade tuon,
umb frid ze haben oder suon,
einem, der joch schuldig wär,
ist er an der macht ze swär.
pei der warhait gpeut man eben,
daz du durch kainer sache wegen
leugen scholt, geselle, sich,
wilt du vor sünden hüeten dich!
wer sich leugens nit kan massen,
den scholt du niemer sweren lassen;
won der die zungen felschen wil,
der acht des aides auch nicht vil.
hüet dich auch vor lügner her,
wilt behalten guot und er!
won kain flaisch ward nie so böse
sam die liegent zung, die löse.
hast du iemant ichtz versprochen,
daz scholt du laisten ungeprochen,
es wär dann, daz er an dir bräch
oder daz mit sünden gschäch.
bei der ergab wil sei daz,
daz du scholt eben wissen, was
du gebist, war um und auch wem,
es sei disem oder dem.
gib daz din und anders nicht!
wan die warhait also spricht:
got der wil nicht opher haben
mit des andern menschen schaden.
gib auch freileich, wilt du geben,
und lass verziehen unterwegen!
won geist du schier, so geist du zwier,
pleibts pei dir, so nimpst es mier.
lass dich auch vil wench betragen,
gab ze geben wider gaben!
niemant lass dich überwinden,
es sei mit gaben oder schinden!
pei dem frid man dier gepeut,
daz du nicht hassen scholt die leut;
won wo nicht frid ist in dem haus,
da hat man got vertriben aus.
wilt du han frid gen iedem man,
so tuo, sam einer hat getan:
der danchet allem guot ze stett
und swaig, so man im übel tett!
wilt du stäts mit fride sein
sunder mit dem gsellen dein,
emphilch im wenig deiner sach
noch ste mit im unter einem tach!
wilt du krieg zuo fride machen,
so wiss, daz du in allen sachen
scholt vil süesser rede phlegen:
daz füegt sich zuo dem suon vil eben!
pei rechter minn ist dir gepotten,
daz du niemants wellist spotten;
anders, swer ich dir pei gott,
sicherleich du wirst ze spott.
wilt du wesen lieb gehabt,
so tuo, sam uns die lere sagt,
und halt in gantzer lieb die leut!
hörr, was sei dir me gepeut!
wilt du haben paradeis
auf diser erd an helleweis,
so tracht, daz du dein eleich weib
habist lieb sam deinen leib!
hab auch lieb zuo andern dingen,
wilt, daz seu dir sälde pringen!
won kain sach die macht dich frei,
hast nicht liebeu minn da pei.
pei der früntschaft daz vernim!
du scholt den freunt zuo deinem gwin
versuochen lang; der weise spricht:
den bwärtten halt und lass in nicht!
dem freuntleichen tuo wol auf erd,
daz er dest freuntleicher dir werd!
dem veint dem scholt nicht übel tuon
umb freuntschaft und umb lieben suon.
hilf dem freunt ze aller frist
ungeruoft, so im gebrist!
der sein mag gehaben rat,
dem hilf, so er dich gpetten hat!
tuo dem freunt und iedem man,
das du von im begerest han,
und mass dich des, des seu bevilt
noch du von inen haben wilt!
pei der gehorsam schreibt man dir,
daz du scholt volgen mit begir
deinem herren, wer er sei,
an guoten gbotten sünden frei.
deinen eltern und ierm rat
scholt du volgen fruo und spat,
ob seu treuleich mainent dich
und auch die sach wol füeget sich.
deinem maister volg noch mer
dan dir selber an der ler,
an gpott und allen dingen,
wilt du nach eren ringen!
dannocht, wilt du sein gerecht,
volg der dirnen, hörr den knecht,
bis gehorsam einem chind
an sachen, die dir nütze sind!
pei der trew man rüefft dich an:
bis getrew, o werder man!
die treuw ein schlüssel ist der er:
wer den verleust, der taugt nit mer.
der würffel der ist gar enwicht
und hat der treuwen in im nicht;
dar umb so spil nicht, so es gilt,
mit dem du treuwe halten wilt!
hat dir einr sein haimlichait
auf getan und für gelait,
daz scholt du bhalten sunder taugen
mit gantzen treuwen sam dein augen.
doch scholt du getrauwen swach
einem in vil grosser sach,
hast du noch nit mit im gessen
ein vierding saltz wol auf gemessen.
pei der unschad man dich mant,
daz du dir selb nicht tüegist ant.
bis auch niemant anderm swär:
daz macht dich werd und dar zuo mär!
wilt du sein unschädleich gar,
so hüet dich vor der schedleich schar,
daz ist vor dienern an den dingen,
die den schaden mügen pringen!
ner dein leben und dein guot,
halt dein er mit rechter huot!
gesigest joch den veinten an,
dannocht pist kain schädleich man.
pist du richter, hast den gwalt,
hörr den andern tail vil bald!
richt nach recht, daz ist mein rat!
niemant dich für schedleich hat.
die sterkeu nimpt man zwivaltkleich:
die erste macht den leibe reich;
die schol man schätzen für kain tugend,
wan oft ein schalk hat die vermugend.
die ander vestnet gar den muot;
seu ist ein zarteu tugent guot
und weist uns übergen mit kraft
alle böshait ungeschlacht.
die ist die vordrest und die best
an edelchait mit gantzer vest
( won wer ier nit wil gewalten,
der mag die andern wench behalten)
und hat fünf mägettein gemait:
die erst daz ist die sicherhait,
die ander haisset hoher muot,
die dritte daz gedinge guot,
die vierd die ist genennet stät,
der fünften spricht man gdultikät.
die erste chümpt und spricht zuo dir:
< fürchst dir, daz scholt sagen mir! »
...
sprichst du: « ja, ich pin in sorgen,
ich köm ze armuot bis auf morgen »,
des antwürt sei dier ane zorn:
« ich wolt, du hietst da mit verlorn
die geitikait, die dich da reit,
so wärist reich ze aller zeit. »
fürchst du hinderred, so sprichtz:
« tuo daz best und bsorg dein nichts!
die bösen valscheu märe sagend
und nicht, daz wir verdienet habent. »
besorgest aver siechtagen,
dar zuo kans ein anders sagen:
« der siechtuom mag nit ewenchleich
pei dier gesein » und dügeleich.
« fürchst den tod, so bist ein chind, »
spricht sei zuo dir gar geswind.
« er ist kain schand, so muost auch sterben:
niemant mag sein übrig werden. »
die ander get her muotes fro
und spricht: « mein fraw die wil also:
ze grossen dingen scholt dich piegen;
won chain adler vahet fliegen.
streit vil e umb die gemain,
dan du vechtist umb dich ain!
gemainer nutz der get hin für,
ainiger bleibet pei der tür.
hast ein hertz mit hohem muot,
derpeut den leuten er und guot
und, ob man dein nicht achten wil,
schlach hintnan auf und sorg nit vil!
pist ein man, du scholt nit fliehen,
es sei dann, daz du fuder ziehen
müessist in so grosser not,
daz beleiben wär dein tod. »
die dritt die saumpt sich auch nit lang:
sei vert gen dir mit irem gsang;
daz spricht: « hab trost in deinem muot!
daz ist dir zuo dem leben guot.
verzag nicht, held, daz ist mein rat!
wie oft ein man verloren hat
all sein hab in einem spil
und dar nach gwunnen zwier als vil!
hab geding und lass es nicht,
ob dir joch niemer guot geschicht!
won oft ein swab der nimpt sein end
mit guotem trost, der smertzen went.
sünderleichen hab geding,
ob dich der wind mit regen zwing!
und kümpt der sunnen schein entzwischen,
so macht die fröd mit sorgen mischen. »
die vierd berait sich auf die vart
in blawem gwand( ier red ist zart)
und spricht: « in deinem gdenchen
hüet dich vor willwenchen!
bis in endvarwe stät
in fröden und in hertzeläd:
mit dem ersten dich nicht weg
noch dich pei dem andern leg!
ein recht daz hat die stätichait,
daz du scholt ze tuon sein brait:
pleib nit pei den bösen dingen,
von guoten lass dich niemant pringen!
doch so wär nicht ungezäm,
ob ein man daz besser näm
und liess daz guot, da ers hiet funden,
er sei dann anders dar zuo gpunden. »
die fünft nicht lat, sei chöm zuo dir
und pring der seken vier mit ir,
die iedem sunder füegent wol,
der ze hof beleiben schol.
der erste sak schol chlaider haben:
die scholt du sauberleichen tragen;
won pist reich mit deiner wat,
dest bas man dich in eren hat.
der ander sak ist phenning vol.
der kümpt dir sunderleichen wol:
er schafft dir freunt und dar zuo gsellen,
niemant tar dir wider stellen.
der dritte sak ist gtürstikait.
der ist dir auch dar zuo berait,
daz du dich freileich machist her,
nicht sam ein plauger winterper.
der leste sak ist gdultichait,
der all dein leiden übertrait
an peiten, vasten und an wachen,
an sweigen und an andern sachen.>
ze stett do sprach fro richteinschand:
< ich merch, ier seitz ze hof bekant;
dar umb ich euwer wirdü pitt:
lert in hofzucht auch da mit!>
des äntwürt übelgsmach vil drat:
< begert er daz, so ist mein rat,
daz er sich selb ze hofe mach:
da lernt er zucht an maniger sach;
pei hüenren lernt man gatzgen,
pei sweinen seuwisch smatzgen.
doch so spricht man oft und vil:
wer ein hofman werden wil,
der hab einn pauren in dem sinn
und, wes der gpäurisch im beginn,
so tuo daz widerwärtich schier:
des wirt er hofleich und gezier.
also mag ich bertschin sagen:
wil er sich nach züchten haben,
daz müg er lernen, sam man spricht,
bei seiner hochzeit, ob sei gschicht.
hie mit ker ich mein vermugend
hin wider ze der lesten tugend:
die ist die mässichait genant,
mangem hertzen underkant;
won selten iemant phligt der mass
stäticleich an underlass.
dar umb so wiss, wann iedeu sit
vor - und hintnan alle zit
verwürchet ist mit bösen sitten,
so leit die mässichait enmitten!
des nim ein beischaft an der vart!
hie ist der geuder, dort der charg:
der geuder ist ein sölich man,
der nichtznit im behalten kan.
der karg verpirgt es allessampt
und mag nicht geben aus der hand.
die habend paide böseu weis;
dar umb so trait der milt den preis:
der lebt nach mittlen massen
an haben und an lassen;
daz ist, er geit hin, daz er schol,
und behalt daz überig wol.
dar zuo wiss, daz mässichait
ist ein tugend so gemait,
daz niemant sei verlassen schol
durch ander sach: so tuot er wol!
sei hat der zarten junchfrawen
drei und ein: die scholt du schawen.
daz ist die diemuot, gottes chlait,
schamung, gfuorung, cheuschait.
pei den wirst du ieso sehen
punden wol auf sechszehen.
was die erste sagen well,
daz merk vil eben, lieber gsell!
sei sprichet: « wilt du han den preis,
für ander gar gezellet weis,
so wil ich dich des einn beschaiden:
du muost dich diemüetich derzaigen.
wilt du chomen an gewalt,
hab ein diemüetigen gstalt!
won der sich höcht, der kumet nider,
und, der sich nidert, der get wider.
wilt du, daz man dein nicht spott,
so hörr die andern zwai gepott!
wiss, du scholt dich selten
loben oder schelten!
bis auch nicht ze diemüetig,
daz dir der narr nicht an gesig! »
was wil die schamung haissen dich?
do spricht sei, sam ich mich versich:
« scham dich aller missetat,
wilt du nicht schand! daz ist mein rat.
schame dich auch andrer vart,
die nicht gar erleich sei von art!
won der sich nit kan haben inn,
der ist ein tor in meinem sin.
schämich mach auch deineu kinder,
daz seu nicht leben sam die rinder,
wan man oft des kindes schand
zelt dem vatter in die hand!
doch so wiss, ein weiser man,
der mächtig ist und alt getan,
schol nicht gar ze schämig sein,
daz er ze kindisch nicht enschein! »
was kan die dritte dir derzaigen?
des lass dich auch von mir beschaiden!
hörr, du scholt gefüeggig sein
an haus und an den chlaidern dein!
bis gefüerig an der kost,
an dem wein und an dem most!
won daz überig schaden tuot
an sel und leib und an dem guot.
pist du eines erbern sins,
so lass dich bnüegen kleines gwins!
chlainer gwin ist got mär,
den grossen suochent wuochrer.
doch so macht du vil wol haben
grosses guot pei deinen tagen,
kümpt es alz von rechtem gwin
und hilfft den armen auch mit im.
was singt uns dann die keuschait?
anders nichtz, wenn daz ein mait
schol keusche sein mit iren augen,
wil sie sich böser gdenken glauben.
sei schol auch keusch sein an gedenken,
wil sei mit werchen sich nit krenken.
minner werch schol sei nicht kiesen,
wil sei daz krentzel nicht verliesen.
dennocht ist ein mensche keusch,
treibt es ander kain geteusch
dann allaine bei der ee.
da mit so sag ich dir nicht me.>
siertdazland die was behend;
< mich duncht, der rede sei ein end,>
sprach sei;< noch ist eins beliben
da hintnan nit gar wol verswigen
und, daz einer muoss halt künnen,
dem wir unser muomen günnen:
daz ist( hört mich all geleich!):
haus ze haben witzechleich.
waz hilf daz weibe, daz ier man
ausrenthalb joch gar vil kan
und ein narr ist in dem haus?
dar umb sagt im es gar her aus,
was im nütz sei zuo dem leben,
wellen wir im mätzen geben!>
daz was auf saichinkruog geredt;
wenn die andern sprachen zstett:
< ditz kan niemand also wol
sam härtel hausgeschäftes vol.
er hat wol sechtzig jar und me
haus gehalten pei der ee.>
saichinkruog in antwürt do
vil züchticleich und sprach also:
< es wisst wol, sam ich wissent pin:
als manich haubt, als manger sin;
dar umb so hat auch iecleich haus
seinen sitten, seinen saus.
also lerts sich selber wol,
wie einr sein haus bewaren schol.
so ist des menschen gmüet so blind:
wes er sich für wars versint,
daz get im nach auf steltzer fuoss;
dar umb ich in nicht leren muoss.>
fro siertdazland hin wider umb
sprach:< euch ist daz maul ze chrumb.
secht ier nicht, daz alles spil
chunst und witze haben wil?
oft chan einr für ander ächt
springen, tantzen, mätzigschäft.
so muoss man lernen scheiterspalten,
daz lichter ist dann haus ze halten.
was täusest dann von steltzer pain?
waisst nicht, daz man spricht gemain:
hilf dir selb, so hilft dir got?
mich dunkt, du redist aus eim spott.
der nicht wolt lernen fürsich sehen,
dem wurd ze gleicher weis geschehen,
sam der fleugen gschach hie vor
pei der weisen ämbess tor,
die von hunger muosset vasten:
do hiet die ämbess vollen casten.
dar umb so sagt dem guoten gsellen,
wie er sein hause schüll bestellen!
daz chümpt im recht und ist sein fuog.>
do sprach härtel saichinkruog:
< wol an, daz sei! so ler ich dich
des besten, so ich mich versich.
wilt du halten haus mit eren,
das scholt des ersten so an keren:
ze tragen in der täschen tracht
ein ander haus von silber gmacht,
daz du dir chauffen mügest so
häw und fuoter, dar zuo stro,
wein und korn und holtz da mit,
hiers und kraut( daz ist der sitt),
bonen, ärwess, gersten, smaltz,
linsen, flaisch ze terren, saltz,
hausgeschier und bettgewand,
käs und ops und manger hand,
iecleichs pei den seinen zeiten!
daz ist dir nütz ze allen seiten.
und chauff daz best mit gantzer trüw,
wilt, daz es dich nicht gerüw!
hochzeit und daz tägleich laden
hat ein er und zwen schaden.
mit gesten nicht daz dein verzer, -
wilt du behalten guot und er!
an pheiffern und an chlainet,
sam es die lere mainet,
zerung umb die ritterschaft,
wiss, die ist vil erhaft!
sunderleich lass dich herparmen
über deinen freunt vil armen!
pauw nicht heuser durch den tod,
dich zwingi dann die starke not!
won gmachetz haus, geschribens buoch,
beschlaffens weib, versnitten tuoch,
dar zuo hefen alter plunder
so wolfeil sind, es ist ein wunder.
triefends tach man bessern mag:
schädli wäger dann ein schad.
erber gwand und nicht ze reich,
wiss, daz ist gar lobeleich,
ist es sauber, nicht beschissen,
wol vernait noch so zerrissen
und daz gewönleich sei der zeit;
neuwer sitt die narren reit.
hüenren gschrai und gensen gsanch
hörr vil gern! des gwinst du danch.
dein hund daz sei ein rüd vil guot,
der dir daz dein beschirm mit huot!
cost ist guot umb kinder ler;
mit haimsteur auch daz dein verzer!
tailst den armen mit dein hab,
daz volgt dier nach bis in dein grab.
doch besich in deinem sin,
daz dir vil grösser sei der gwin
dann die zerung alle tag!
won ein geschicht dir chomen mag,
die dir zucht in einem zeisen
deinen gwin von langen zeiten.
wie man aver gwinnen schol,
bewaren sich vor schaden wol,
daz sag ich dir vil recht her aus:
bis du herr in deinem haus!
wiss, und trait dein weib die pruoch,
sei wiert dein hagel und dein fluoch
wider got und sein gepott!
hier zuo wierst der leuten spott.
dar umb so sitz ir auf dem nak
und halt sei sam den fuchs im sak!
schaff, daz sei behalt vil eben,
was ier in die hend wirt geben!
schaff auch mit ier so ze stett,
daz sei küchi, tisch und pett
schon berait und sauber halt,
wol sei pei dir werden alt!
haiss sei fürben, nän und spinnen,
melchen, säugen, wilt du gwinnen!
lass sei selten müessig gen!
daz selbig scholt du auch versten
von deinen tochtren so ze hant;
und ist es inen underchant,
so tracht, daz sei es lernin schier
tag und nacht für ander vier!
won was dein weib dir kunnen schol,
daz füegt eim andern auch vil wol.
deim sun emphilh daz stäbli nicht,
sam der lieb sant bernhart spricht!
ler in drat nach deiner macht
hantwerch oder chauffmanschaft
und die gschrift vor allen dingen,
wilt du in ze selden pringen!
mag er pei dir nicht werden teur,
so schik in aus! daz ist sein steur.
hast du knecht in deiner huot,
vertrag ier keinem übermuot!
getrauw dem gleichsner auch nit wol!
merk, ein diener wesen schol
ghorsam, gtreuw, beleipleich,
cheusch und gdultig, nit gar reich,
sinnig, endleich ane chlagen!
so schol er auch ein herren haben,
der erber sei und geb genuog
( doch grober speis: daz ist sein fuog)
und der im seinen lon mit macht
nichtzen vorhab über nacht.
dar umb bezal und mach seu vol
und tracht, daz seus verdienen wol!
und wilt du haben sicher gwin,
so ste vil fruo auf sampt mit in
und sich auch selber zuo dem vich,
wilt du nit teichen hintersich!
waisst nicht auch, daz ich da waiss?
dein selbers aug daz vich macht faiss.
pist aber faul in deiner sach,
dein gsind im schaffet auch gemach
und gedeicht, daz wirser ist,
in bös gedench ze kurtzer frist.
so du dich von dem hause trabest,
bedench, waz du ze schaffen habest!
kümst du wider in dein haus,
besich, was dier sei gnumen draus!
und hat sich nicht gemert dein chorn,
so wiss: du hast den tag verlorn!
sein dein nachgepauren guot,
des fröwe dich in deinem muot!
tuo in dienst nach deiner macht,
so bstet dein haus in langer kraft!
wilt du wein und korn verkauffen,
so scholt zuo in des ersten lauffen
und geben bass dann andern leuten!
dar zuo wil ich dir beteuten:
gib auch deinen veinten hin
ze dem teursten: daz ist gwin!
und pist gerochen an daz pluot,
daz ist ein rach vor allen guot.
wilt verkauffen huoben tail
oder kauffen, ist es vail,
so hüet dich vor eim gmainen man,
der reicher ist und mer kan
oder nicht gar erber sei,
wilt du wesen sorgen frei!
doch so sag ich dir besunder:
besser ist dir, zleiden hunger
dann zferchauffen deineu hab.
dennoch besser ist nach sag,
ein tail des erbes geben dar
dann dem wuochrer setzen gar.
leich nicht gern, du sechst dann, wem!
entlehn ungerner vil von dem!
won wer sich leihens trösten wil,
der jo verdirbt mit schanden vil.
hie pei macht du sehen wol,
wie gern man widergelten schol.
dar umb, wilt du der witzen phlegen,
so tuo dein gschäft pei gsuntem leben,
daz du daz schuldig mügest schaffen
deinen gültern vor den phaffen,
deinen dienern auch gedanchen,
des vergessent oft die kranchen!
lass dim weib, daz sei schol haben!
dar zuo scholt ier freuntleich sagen,
ob got gepütte über dich,
daz sei mit eren halte sich
und daz sie durch der kinder wegen,
durch andacht und umb besser leben
geruoch zbeleiben an ein chan,
müg sei mannes wesen an.
doch schol du sie des nicht zwingen
mit sweren, gelt noch andern dingen;
won besser ist ein wiert mit recht
dem weib dann herr oder knecht.
hilf auch bas und gar geswind
der tochter und dem chlainen chind
dann den gesuntten starken knaben,
die sich selber mugent betragen!
ze lesten rat den sünen dein,
ob seu kauffleut wellent sein,
daz seu sich taillin unter in!
so stellends dester bas nach gwin.
schüllens wesen hantwerchgsellen,
so lass seu tuon nach irem wellen!
trachtend seu nach müessig gen,
so haiss seu pei ein ander sten
ungetailt! daz ist in guot;
won iedes haubt daz wil seinn huot,
iecleich haus daz wil sein feur.
nicht mer so sag ich dier ze steur.>
do nu der ler ein end ward,
fritzo der sprach an der vart:
< nu dar, herr perchtolt, hörst du das?
wilt es tuon und dannoht bas,
das sag uns auf die treuwe dein:
so gib ich dir die tochter mein!>
triefnass andacht die was gross
gen seines lieben mätzleins schoss
und tett recht sam fuchs rainhart,
der umb die faissen hennen warb,
und verhiess pei seinem aid,
ze allen dingen sein berait,
die ein fromer, weiser knecht
laisten scholt und tuon von recht.
da mit so wurden so behent
zwo der besten hin gesent
in die küchi aus dem rat
umb die praut. die eilten drat
und kament ze den selben stunden
an die stat, da seu sei funden,
und sprachent:< wiss, wir schüllen han
daz pettenprot: du hast einn man.>
des was fro mätzli sunder fro.
< wer ist der danne?> sprach seu do.
< daz ist, trun, pertschi triefnas,
der dein selten ie vergass!>
was mätzel vor hin fro gewesen,
von fröden mocht sei kaum genesen.
in ammacht viel sei ieso nider;
des hulffend ier die andern wider
und machten sei vil schön da her
mit salben von capponer smer,
mit pürsten und auf machen,
sam sitt ist ze den sachen.
da mit so fuorten seis da hin.
des sprach fro mätzel so zuo in:
< ich waiss nicht, wie ich gparen schol.>
die ein die sagt:< ich ler dichs wol.
so man dier hevet also an:
« wilt du pertschin ze dem man? »
so scholt du dich des ersten weren
enwench: daz stet dir wol ze eren.>
do seu nu zuo den andern chamen,
< hört in gottes namen! amen,>
sprach ochsenchropf.< hie schol geschehen
ein ee; des scholt es mir verjehen:
sag an, perchtolt, pei deinr trüw
( got woll, daz es dich nicht gerüw!),
wilt du mätzen zuo der ee?>
bertschin dem was also we
von fröden in dem hertzen gschehen,
do er sei hiet komen sehen
( dar zuo was er ungewon
ze einer sach also getan),
daz im die härel giengen zperg.
wie chaum bestuond er auf der erd
und mocht recht gesprechen:< ja!>
dar umb so was sein antwurt:< gra!>
des ward do nicht geachtet so.
zuo mätzen chert er sich aldo
und sprach:< nu sag auch, mätzel, an:
wilt du pertschin ze dem man?>
mätz gedacht ier an daz lerren
und ward sich heven an ze werren:
mit füessen und mit elnpogen
schluog sei umb so wol gezogen,
daz der frawen wol auf vier
vielend nider also schier.
do sprach fritzo an der vart:
< tochter, scham dich nicht so hart
und nim du bertschin zuo der ee!>
sei swaig; er fraget aver me.
do sprach sei:< sta, gevelt es dir.>
also ward mit paider gir
die ee ieso geschaffen
an schuoler und an phaffen.
des nam so pertschi fürher do
ein fingerli geworcht also:
es was von plei und überzint,
mit einem stain, sam ich es vind,
der hiess ein sapheir von glas;
dar umb von hartz ein gsmeltze was,
mit naswasser durch laseurt;
dar zuo was es auch gesteurt
mit zwain perlen von den augen
aus dem visch: daz schült es glauben.
er stiess iers ieso an die hand.
secht, do huob sich söleich schand,
den preutgon an ze lauffen,
im har und part aus rauffen,
also daz er an der vart
mit enander glatzocht ward!
bertschi waint, die andern sungen
und für die tür her aus drungen;
seu schreuwent vast und dannocht me:
< pertschi mätzen hat zuor ee
genomen heut vil fruo, fruo, fruo:
da schlach gelük und haile zuo!>
die mär die chament so zehant
gen glaris und in sweitzerland,
gen appentzell, ins lauental
und auf daz marchvelt überal,
ins prettengö und auf die alben,
auf die scherr und allenthalben.
man luod die nachgepauren
dar zuo, die vil sauren,
aus dem dorff von nissingen,
von seurrenstorff und rützingen.
der machten sich vil schiere dar
mit grossem gschrai ein michel schar
mit iren dorffmätzen.
die schült es alle schätzen
nach dem, und seu auch sein genant.
hört, seu sein mir all bechant!
von nissingen was galgenswanch,
ein fromer über seinen danch,
dar zuo gerwig schinddennak
mit seinem gsellen scheubinsak,
dietreich von dem gatter
und gugginsnest, sein gfatter,
storchenpain und arnolt,
harnstain und chriembolt
und sust vil junger drappen,
die man da zalt für chnappen.
der diernen was ein michel tail:
die erst hiess chützeldarm die gail,
die ander gredul ungemäss,
die dritte ändel pfefferräss,
die reudig wasserschepferin
und die schön fro gnepferin.
von seurrenstorff ier chamen vier:
daz was der palstersach der zier,
teufelsgaden, schabenloch
und der grindig guggoch.
der tochtren, trun, der warent zwo:
daz was fro lena vallinsstro
und sophia, ier gespil.
der andern der was nicht gar vil
dann von rützingen ein gsell
( den hiess man jächel reuschindhell)
und sein pruoder varindwand
mit einer tochter, hüdel gnant.
sust so mocht ich nicht herkennen
von andern landen noch genennen
dann einen, der hiess popphart,
von appenzell ein fiess von art.
seu chament her geritten
auff eseln und auch schlitten
ieder mit seim wambesch guot,
zwain roten hosen und eim huot,
mit iren praiten swingen
und auch mit andern dingen.
etleich chament gangen
mit iren hültzin stangen.
die mätzel warent all bechlait
mit weissen chitteln schon berait
( ier schäppel hieten pluomen glantz),
ier schüehel nebent den lüchern gantz.
seu zogten her mit ier vermacht
an der selben sampstags nacht
in daz dorff ze lappenhausen
mit iren sümbern in dem sausen.
dem nicht enward des hauses gmach,
der nam den himel für sein tach
und die strasse für daz gfider.
secht, die vegtens auf und nider
mit wüeten all die langen nacht,
daz niemant vor in gschlaffen macht
auf dem häw noch in dem stro!
dis tribens bis ann tag also.
seu liessend keinen kertzen tragen;
des cham der preutgom do ze schaden,
der seinn esel hiet geschunden
für die kuo ze denen stunden
und hiet daz flaisch ze küchi pracht.
des wär joch dannocht nie gedacht,
hiet er zuo dem andern tag
den esel funden an der stat,
da er die haut do ligen sach
zuo seinem grossen ungemach.
do nu die nacht sich so vergieng
und der liechte tag an vieng,
gunterfai sein bek derschal
ze lappenhausen über al.
ieder man sich macht her für
für des jungen pertschis tür;
die frawen und die mägettein
machten sich zuor praut hin ein.
da mit so laut man zuo der mess.
< daz ich des pesten nicht vergess>,
sprach do pertschi triefnas,
< ich han nicht phenning( daz ist daz)
ze opfern, sam ich pilleich schol.>
do sprachent seu:< dem tuon wier wol;
haiss dirs an einn rabasch sneiden,
wilt tu nicht die schande leiden!>
also giengen seu da mit
ze chirchen do: das was der sitt.
die jungen man die giengen vor,
die alten nach durch alleu tor.
die jungen frawen giengen nach,
die alten vorhin gar ze gach.
do nu die mess ein end genam,
der pharrer huob ze sagen an:
< hört, ier frauwen und ier knecht!
wisst, es ist der kirchen recht,
daz einr ein chan im nemen schol
offenleich( so tuot er wol),
nicht so haimleich, ane pfaffen!
dar zuo ist mit uns geschaffen,
daz wir chündin überlaut
von dem preutgom und der praut
und vor allem volk dar zuo
in der kirchen spat und fruo,
ob iemant wär und wesen scholt,
der da wider sprechen wolt.
dar umb gepeut ich pei dem pan:
wer der ist, der bwären chan,
daz die ee nicht redleich sei,
der sag es ze der vart hie pei!>
des chroch ein altes weib her für
an einem stab; sei sprach:< ich spür,
daz pertschi mit des tiefels rat
sein treuw an mir geprochen hat.
es ist ein jar und nicht vil me,
daz er mir schlechtz verhiess die ee.>
des wurdens älleu lachent do
und gen dem pharrer sprechent so:
< wisst, die e was gschaffen
vor münchen und vor phaffen!
dar umb so nem im ieder gsell
ein frauwen, do er gernest well!>
umb die red, die da geschach
von dem weib, die in an sprach,
ward hertailt ze lappenhausen,
daz sei scholt ein bruoche lausen
und, gesäch sei noch so wol,
sam ein eweib gsehen schol,
daz sei möcht derkennen
die läus und dar zuo prennen
und liess die knöpfe stille sten,
daz sei schölt für sei alle gen
und bewären iren dant,
wolt sei pertschin han zehant.
des zoch der preutgon ab sein pruoch
und sprach:< nu se hin, hüerr, nu suoch!
und prennst du mier des fadens knöpf,
ich reiss dir aus die grawen zöph.>
was schol man lengren dises lesen?
sei liess die peisser all genesen
und graffelt an hin mit der hant
und, wo sei einen strike vand,
der hiet sein leben da verlorn;
des lachtens all von rechtem zorn.
den pheiffer hiess man schlahen auf
und draten hin gen pertschis haus.
do sei nu komen zuo der tür,
die praut man setzet schon hin für;
der preutgon zuo ier nider sas,
sam do des dorffes sitte was.
des kam do fritz und sprach also:
< euwer eren bin ich fro.
ungelük daz hause scheuch!
dar zuo wil ich geben euch
siben hennen und ein hann
ze haimsteur: da gedenket an!
dar zuo gib ich euch gestrak
einn chotzen und ein strosak
und auch einen kittel frisch.
da mit ist sei werait ze tisch
und auch ze pett nach unserm recht.
pist du dann ein söleich knecht,
der leinlachen gerne hab,
so haiss sei spinnen nacht und tag!>
engelmar der kam ze stund
und schancht im einen hausehund;
er sprach:< got bhüet euch paide
und auch der hund vor laide!>
ochsenchroph der kam hin nach
mit einer katzen, die hiess vach,
und sprach:< daz habt zuo andrer huot!
es ist euch für die meuse guot.>
cholman drang do für die gmain
mit einem kitz, daz was vil chlain,
und sprach:< daz send ich euch ze haus:
da wirt ein gaiss mit hürnern aus.>
jächels treuw was nicht verlorn;
er pracht ein kälbel erst geporn
und sprach:< daz ghört auch wol dar zuo:
es mag geraten zeiner kuo.>
do hiess einer öttel kriech;
der truog ein äntten, die was siech,
und schre:< nu se hin, junger man!
ich wolt sie selber fressen han.>
ein ander, der hiess blasindäschen,
ward do greiffend in die täschen.
< die phenning nimpt man gerner,>
sprach er,< se den perner!>
straub der hiet des glaiches vil
und gab dem preutgom ze dem zil
stendelwürtzen, chranichper
und sprach:< daz pringt man über mer.
es wirt dir zuo den nöten guot,
wiss, so man daz dinge tuot!>
fro laichdenman was gmüetes frei
und schancht der praut der nadeln drei,
einn wierten und zwo spindlen,
einn feurzeug und zwo windlen;
sei sprach:< nu müessist gwinnen
mit nägen und auch spinnen!>
do gab fro elsbet follipruoch
der praut ein hänfin ermeltuoch
und sprach:< daz ist ein gnämeu steur;
won der hanff ist heur ze teur.>
snatereina raicht ier dar
einen haspel ruossig gar,
einen sekel, hentschuoch zwen,
die warend schimlich sam ier zen.
dannocht ward des dringens vil:
einer gab einn pesmenstil,
der ander her einn hafen truog,
der dritt der bott einn essichchruog,
der fünft einn korb, der sechst ein sib,
der sibend gab ein überlid
ze einem saltzvas( daz was guot),
der ächt verschenchet einen huot:
den hiet er dreissich jar getragen;
dennocht mocht ern kaum verclagen.
noch so gab man ane zal
schüsslen, täller, kertzestal,
gablen, rechen, löffel vil.
wisst, daz ich euchs kürtzen wil!
die weil scholt man getantzet haben:
do mochten sei die füess nicht tragen
von hungers not; dar umb vil schier
machten sich hin auf ier vier,
die ze tische dienen wolten,
und sprachent, daz seu haben scholten
die ersten suppen nach ier gwon.
daz was also schier getan.
ze fressen ward dem einn so not,
daz er vil nahent sich ze tod
verprüeget hiet in seinem schlund.
auf so sprang er do zestund
und schluog die schüssel mit der faust,
daz die supp her aussher taust
mit sampt dem prot bis auf die erd;
ieder sprach:< e ich verderb
als gar vor hunger, e wil ich
es lesen aus dem kat in mich.
und wär es joch noch bass beschissen,
dennoch pleibt sein nicht ein bissen.>
trun, daz gschach! es was in gsmak.
dar nach ieder nam einn sak
und strauwt in nider in daz gras.
secht, wie schön ier tischtuoch was!
man wuosch es ainest in dem jar
ze dem minsten: daz ist war.
chöpf und gleser waren krüeg
ze hefen auf gar ungefüeg.
saltz und wädel wärind pracht,
hieten seu dar an gedacht.
messern und durchsnitten
der ward da gar vermitten.
gerstin laib und häbrin prot
truogens her: des was in not;
ruggins ward auch dar gelait.
also was der tisch berait.
daz gaben auch ein ende nam.
da mit so huob sich frauw und man
hin zum tisch sam säw zum nuosch:
kainer do sein hende wuosch
dann fro els und farindkuo.
den was gewesen znot hin zuo,
daz seu von eillen also drat
warend gvallen in daz kat.
die muosten do des wassers haben:
daz ward in ieso dar getragen.
farindkuo für elsen sprang
( mich duncht, im wär die weil ze lang)
und hiess im ieso wasser geben.
daz goss der diener im vil eben
von höhend auf die ermel sein,
nicht ins pek enmit hin ein.
daz haubet er auf reket,
die pain auch drichtz er streket.
ier bek daz was ein sib vil wit;
daz kauffet man zuor hohzit.
junchfra elsen des verdross
und lieff auch zuo hin, da man goss.
ier ermel wurden gnetzet;
niemant seis dergetzet
mit einer zwähel, die man scholt,
so einr die hende zwahen wolt,
zwüschen gwand und pek enmitten
gestreket han nach hofes sitten.
so warent auch der diener negel
lang und spitzig sam die kegel.
also gtorst ier kainr dar gsmechen,
ier daumen auf daz beki streken
zemen gfüegt, daz sib auch heben;
dar umb so muost mans nider legen.
farindkuo der hiet kain tuoch
ze trüknen; dar umb er die pruoch
zuo seiner zwähel do gewan:
die was vil weit und auf getan.
er lieff da her mit schalle
und satzt sich über alle.
fro els ier hend so lange twuog,
bis man daz ander gricht her truog.
woi, wie schier sei daz dersach,
es tet ier laid und ungemach!.
sei hiet kain pruoch; so wolts auch nicht
das hembd mit wüschen tuon enwicht;
es was ier zlanch und ane frucht,
die hend ze winden an dem luft,
und kam gelauffen also nass.
wie schier sei auf dem ars gesass!
die füesse warent ir nicht chrumb:
chrüeg und tischtuoch stiess sei umb.
< so, sau, so, sau, so, du, so?>
sprach her ochsenchroph aldo;
< wiss, dein schimph mier nicht behagt,
wan er uns in dem magen schadt!>
und hietin seu getrunken bass,
es wär ze stössen komen das.
also ward es nider gelait
und der tisch hin wider brait.
els die hiess ir do her tragen
daz erst gericht: sei wolt es haben.
des was einr ier diener gar
und pracht in blossen henden dar
öpfel, pieren, nuss und chäs;
er was gehaissen spiegelmäs.
den chäs den legt er für sei do
also gantz; des was sei fro
und frass in gar mit sampt den rinden:
was scholt sei an im fürbas schinden?
die nusse paiss er mit dem zan,
daz im daz pluot hin nach da ran.
die öpfel huob der selbig man
pei dem stil zbeschnaiden an
und die pieren pei dem haubt.
er ist ein gpaur, der an in glaubt.
dar nach gugt er in den chruog
und sach, dar inn sei mosts nicht gnuog.
des nam er do ein schenchfas swär
und schütletz, ob dar in ichtz wär.
do swantzt der most: daz gfiel im wol.
er goss inn kruog und macht in vol:
und also vol( verstet mich, wie!),
daz er über und über gie.
daz was doch alles nicht ze vil
nach dem, und ich euch sagen wil:
sei wolt den wirt nit schenden
und fasst den chruog peinn henden;
mund und nas stiess sei dar in:
also wol smakt ier der win.
die weil sie drinn ein rüfli vand,
daz zuchtz her aus mit blosser hand
und drank so treuleich und so fast,
bis daz ier des atens gprast.
wie schiere sei des wider kam,
secht, do huob sei aber an,
ze schilen auf da hin und her
nicht anders sam ein wilder per.
daz haubet liess sei sinchen
und tranch, daz von dem trinken
die augen ier vergiengen,
die oren nider hiengen.
dannocht was der feuchti mer:
dar nach so wand sei sich vil ser
und naigt ier haubt mit sampt dem chruog
hintersich; daz was ier fuog.
den ruggen laint sei an den paum
und schre da her sam aus dem traum:
< we mier, we! es ist gestigen,
der chruog ist truchen und dersigen.
schench nür in und trag da her
daz ander gricht, des ich beger!>
spiegelmais der saumpts nit lanch
und goss ier ein daz öpfelgtrank,
vollen chruog nach seinem sin,
und macht sich nach dem essen hin.
er pracht daz gpraten von dem esel:
daz daucht sei sein ein willprät edel.
sei zucht einn laib her an ier prust
und snaid da durch recht sam umb sust,
alweg dar, nur pei der mitten.
secht, daz wurdent erber snitten!
die legt sei an einn hauffen stoltz
ze samen sam ein peig mit holtz.
niemant wolt irs messer zuchen:
daz flaische prach man ier ze stuken.
daz was ier allessampt gemain;
sei schland daz gpröt und nuog die pain.
sei nuog und zerret also fast,
daz ier ein zan im drüssel prast.
wes scholten do die hund geniessen?
des nagens ward seu auch verdriessen;
also tet ier einr einn sprung
und zucht daz pain ir aus dem mund.
doch so ass sei an und an,
bis sei zuo den andern cham.
die hieten auch irn schimph getriben,
untz daz in nichtznicht was beliben;
des schreuwens greuleich:< pring uns me!
wir ässin gerner vil dann e>.
hiet fro els gedrunken wol,
ier kainer der mocht werden vol.
hie mit do was daz chraut berait
mit spek und greuben überlait.
daz truog man her und visch da mit.
hofleich was der diener sitt:
die schüsslen hieltens an dem pauch,
die finger laitens auch dar auf,
ein tail dar ein, verzettents halb
und wurfens für recht, sam eim kalb
man gäb daz gras in einem stal
in die chripp und überal.
des danchten in die herren do;
des faissen chrautes warens fro.
lastersak hiet gross begier:
er sach dar ein recht sam ein stier.
des hiess er im ein löffel geben;
die andern sprachend:< und uns eben!>
des gwunnen etleich löffel do,
etleich nicht; die taten so:
seu machtend ire hend ze kellen
und assend zierleich sam die gsellen.
secht, do huob sich söleich müe
umb daz chraut und in der prüe,
daz daz eillen und daz jagen
gsacht es nie pei ewern tagen!
man hiet in einer schüssel gsehen
hend und löffel mer dann zehen
mit enander varen her
durch daz chraut recht sam die sper.
nach den greuben was in gach:
den fuorens mit den ruodern nach.
des cham der twerg ze einer stund
und warff des speckes in den mund
so eben, secht, daz im sein part
mit enander smaltzich wart!
graf purkhart tet in allen schaden:
er hiet ein hand mit kraut geladen
und fuor do her zuo seinem mund.
got den ruoft er an ze stund,
daz er behielt daz wetter genäm,
bis daz das fuoder ein chäm.
wie schier sich chnotz an im do rach
und rumpelt, daz der löffel prach!
des fuor er her mit paiden henden
in daz chraut zuo allen enden;
er fasst der speis ein gauffen vol.
< nu witter übel oder wol,>
sprach er zuo der selben stund,
< du muost her in in meinen schlund.>
geri huob die schüsslen auf
und drank ein starken trunch dar aus;
sei sprach:< got geb, es müesst derstinken!
habt irs frass, so wil ichs trinken.>
und satzt sei wider nider so,
daz des übrigen aldo
ein michel tail aus sprützet.
we, wie sei do kützet!
des warend do die andern hie
und sauftens auf( ich wais nit wie),
daz das tischtuoch also truken
belaib da pei von irem supfen.
aber was des andern was,
es wär joch laub oder gras,
prosem, rinden oder pain,
daz liessens ligen all gemain.
etleich sassen auch gepogen
über die schüsseln gar gezogen,
daz die vart dest churtzer wär;
won die pürdin warent swär.
seu hieten auch ein andern sin:
ob in ichtz emphiel da hin
von dem löffel und dem drüssel,
daz daz wider käm ind schüssel;
won die mäulr in warend weit
und offen gar ze aller zeit.
dar umb so taten seu auch daz:
wan in die finger wurdent nass,
so derswangen seu die hend
übers chraut vil gar behend.
daz überig wüschten seu vil drat
an die stifel und die wat.
daz muostens tuon umb die geschicht:
daz hanttuoch hietens vor in nicht.
des fuorens her ein ander vart:
der ward dann lenger nicht gespart.
dar zuo in auch ains geviel:
wan dem esser ichtz emphiel
auf die erden ab dem tisch,
es wär gekauwen oder frisch,
daz scholt man wider auf heben
und es hin für seu alleu legen,
es wär dann, daz es gtroffen wär
auf daz gwand im an gevär.
daz mocht er bhalten ane zol,
gevielen im die spängli wol.
also gieng es in dem saus,
in dem smatzgen und dem jaus,
bis die schüsslen wurden wan
und sam die gwäschnen schon getan.
hungers was in doch entliben.
hiettens vor von not geswigen,
secht, des ward do ieder schreigen:
< ich sirt dirs weib mit sampt der gsweigen,
triefnas, pringst du uns nit schier
wein und mett und dar zuo pier;
da mit verleust du unser huld.>
daz was do niemant anders schuld
dann deren, die da dienten
und in die fresser gienten
mit den augen gar von verren
oder vil ze nach den herren;
ier kainer eben sehen wolt,
waz der tische haben scholt.
des hiet der preutgom do wol acht
und wolt derzaigen auch sein macht;
er nam den einen pei dem part
und rauft in, daz er schreient wart.
des chament her die andern drei
und nament pertschin auch da pei
und stiessend in, daz er gelag.
die pruoch die zugens im do ab;
seu gussen im des wassers her
in den ars und auch enzwer;
pei den painen namends in
und possten seinen hintern hin
an einn paum, daz es derknal.
der stössen tatens ane zal.
die andern fräwten sich der gschicht
und hiettens für die pest gericht.
des kam er wider auf die pain
und sprach:< es wisst wol all gemain,
daz ich mich nicht enkond erweren:
drei sein alweg eines herren.>
also ward nicht mer dar aus.
aller most, der in dem haus
mocht gesein, den truogens dar:
den verschancht man ieso gar.
do trunchens her und suffend,
daz in die augen truffend.
pentza trinkavil der trank
über aller gesellen danch
den ersten chruog untz an den dritten
und den dritten bis enmitten.
secht, do ward er cheichent,
den swaiss ans tischtuoch streichent!
er lait sich auf den tisch gezogen
mit henden und auch elnpogen;
da mit so hiet ers überwunden.
des tranch auch ze den selben stunden
junchfraw feina aus eim chruog
also sorfent und so gfuog,
daz sei da der huost an kam.
daz überig durch den puosem ran;
dem lekt sei mit der zungen nach:
umb die seuri was ier gach.
die andern trunken also fast,
daz oft ier eim der gürttel prast,
das doch den weisen nicht geschach:
die gurten sich des ersten gmach
und drunkend da pei fürsich an,
bis in der gürtel rechte cham.
dar nach so gieng es an die visch,
die da warent auf dem tisch.
seu wolt der straub chredentzet haben;
des sach er do ein söleichs jagen
auf dem täller und ein streben -
das chosten liess er unterwegen
und graiff hin an zuo einem stük:
das was daz gröst zuo seim gelük.
wie schier daz was verswunden so!
wer scholt ze disen stunden do
des andern gpaiten legen für?
es was nicht zeit, sam ich es spür.
die diener hietten gsnitten
die visch für seu enmitten:
do mochten seu gepaiten nicht:
also süess was in daz gricht.
reuschindhell der tet ein duch
hin an nach einem haubetstuk:
das was vil schleimig, guot umb in;
des gedacht er in dem sin:
< chiflest du daz haubt, so pist,
sich, gar versaumpt ze diser frist!
last dus dann, so hast chain glüst
und pist her chomen sam umb süst.>
des zoch ers dreistund durch den mund
und lait es wider ze der stund
fürsich dannocht also gantz
und cham ze einer bessern schantz.
ein mittelstüch derwüscht er do;
daz was vil drat verschlunden so.
die weil der snelle varindwand
daz haubtstüch zucht mit seiner hand.
er wand, es gfiel seim pruoder nicht;
wie schier ers hiet hin ein verschlicht!
des chond er doch vil wench geniessen:
die grät im seinen hals ab stiessen.
dar zuo sprach do galgenswanch:
< zarter got, hab imer danch!>
also fuor do farindwand
da hin gen schläuraffen land
mit seiner sel: daz was ier fuog;
den leib man in den neker truog.
was scholt den gsellen schaden das?
mich dunkt, seu ässind nür dest bas;
won die gnuog in essen wellen,
die hüetin sich vor vil gesellen!
der aber vechten wil mit hail,
der hab der freunt ein michel tail!
dar an gedacht auch uotz vom hag;
er wolt eim fresser legen ab
und sprach:< her guggoch ist ein man,
der selber lieder tichten chan
von dietreichen dem perner;
den hörtten wir vil gerner,
dann daz wir also sässin,
die toten fisch da ässin.>
des daucht sich guggoch do gemait;
er huob sein tädinch an und sait:
< es sassen held in einem sal,
die assen wunder über al>
et cetera bis an ein end.
die weil die loser warend bhend
und assen auf die vische gar,
e sein der singer ward gewar.
do nu daz lied ein end gewan,
guggoch der wolt heben an,
ze essen nach seinr zuoversicht:
des sach er umb - do vand er nicht.
des jukket er sich in dem grind;
er schre vil laut:< ich pins ein kind
und du, uotz, ein rechter wicht;
daz prüeft man wol ze diser gschicht.>
was er vor mit singen fro,
des traurt er so mit wainen do.
daz was der andern aller schimph.
triefnas sach den ungelimph
an essen und an trinken.
daz haubet ward im sinken;
die zerung bswäret in vil ser
und gedacht im an die ler:
chlaineu hochzeit schol er haben,
der sich hüeten wil vor schaden.
dar umb so was sein fröd zerstört.
des hiet er ärtznei auch gehört
und gie da hin vil maisterleich.
< hört, ier herren arm und reich,>
ruofft er ze der selben stund,
< daz essen ist euch nicht gar gsunt!
so tuot euch auch daz trinchen we:
dar umb stet auf und esst nit me!>
des sneutzt her chnotz sein nasen gross
durch sein hende also bloss
und warfs dem preutgom unterd augen.
< nu lek du das, so wil ichs glauben!>
sprach er zuo dem pertschin do.
des waren so die andern fro
und sprachen zuo dem preutgom:
< uns dunkt, du redist aus dem trom.
trag her würst mit sampt dem bachen,
wellist du uns gsunde machen,
oder wir gend wider häm
und essen, sam uns ist gezäm!
wilt du uns derhungern hie,
du pist ein chnecht, du weist nit wie.
ein rechter artzet daz gelaubt:
auf vollem pauch stet fröleichs haubt.>
des sprach so arnolt sunderbar:
< dein red wär guot und gäntzleich war,
tätist sei auf meinem tisch.
gib uns etwas auf die visch!>
pertschi sprach:< es ist gesorten
umb und umb ze allen orten.>
er fullt ein schalen von der nuss
mit most: daz was ein erleich guss.
< kochunsauber trag den wein,>
sprach er zuo den knechten sein,
< und sprich, daz er vier aiger prat!
verderben daz wil haben rat.>
sich, daz was so schier getan!
die weil die herren huobend an
ze schreigen:< trag uns her den wein!
die vische wellent gswemmet sein.>
des hieten seu do keinen danch,
piermost und daz öpfelgtranch
und daz schlechenwasser gar
waren vor vergeben dar.
doch pracht man in einn eimer vol
der sauren milch: die trunkens wol.
rüefli ze der selben stund
satzt den eimer an den mund
und chert sich gen der wand von in:
daz stuond im wol nach seinem sin.
er tranch im ein so lengi vart,
daz es die praut verdriessen ward
und huob in an ze straffen;
sei sprach:< du pist enschlaffen
in dem vas nach meinem dunken
oder in der milch dertrunken.>
des ward do rüefel lachen.
was hiet die milch ze schaffen?
sei fuor im in daz hirn hin auf
und ran im zuo der nasen aus
wider in den chübel so.
er pot den andern ztrinken do:
der chübel der gie umb und umb.
lärenchopf der macht es chrumb,
der im nicht gnuog der milche vand,
und warff den chübel an die wand.
da mit die aiger warent brait
und für die gsellen all gelait.
erst do was das zeit do chomen,
daz man da chrepfen scholt ze fromen.
des ward auch, trauwen, nicht vermitten;
seu taten nach irm alten sitten
und drungen nach den aigern her
( nicht anders sam die wilden per)
mit henden und mit füessen;
des chond in niemant gpüessen.
der erst der was der peste,
der ergest und der leste.
chrimbolten dem ward ein ai,
scheubinsak gewan ier zwai,
chnotz und troll die hieten gfangen
daz vierd: des was der tail dergangen.
graff purkhart mit dem überpän
sprach:< der schimph ist uns nit gnäm,
mir und meinen gsellen hie.
die pösten tailer daz sind die,
die einen lassend trunchen werden
und den andern durstes sterben.>
da mit graiff er hin gestrak
und zucht ein ai dem scheubinsak
so vestechleich und ungetan,
daz im daz waich durch dhende ran.
die finger stiess er in den mund
und schlekets ab: daz was im gsund.
do sprach jänsel:< gib mir auch!>
< sweig!> sprach dirr,< du pist ein gauch.>
die negel lang an seinem taumen
hulfend im, daz ai ze raumen.
scheubinsak daz ander hielt.
wie schier ers von einander spielt
und fuor her mit einr grossen snitten
durch und durch daz ai enmitten!
des muost das totter rinnen hin
mit sampt dem clar an allen gwin,
wan es die katzen bgriffend,
ier zungen da mit schliffend.
< es ist verclait,> sprach do der man;
< dem daz glük nicht guotes gan,
der muoss verliesen über nacht
künges hord und kaisers macht.>
des nam do chrimbolt eben war
und fasst daz ai so gantz und gar;
er warff es ieso in den mund
und schlikt es ein in einer stund.
des wär er gstorben an der zeit:
do was im der schlund so weit,
daz das ai im durch den kragen
gäntzleich fuor bis in den magen;
des sprach er:< hie, wie guot, wie guot!
nu ist mein tail vor euch behuot.>
chnotz und troll die waren gsellen:
niemant gtorst sich gen in stellen;
des trosten seu sich sunder wol,
dar zuo so warens sinnen vol.
daz ai seu vassten baid geleich
und tatens auf vil rüewenchleich.
seu assen hofeleichen gar;
die snitten stiessens gmächleich dar
und natzten seu enwench da vor:
daz wurffens in des mundes tor.
die snitten schlunden seu nicht gar,
daz überig stiessens wider dar
und fuoren zgleicher weis sam vor
umb hin ze des schlundes tor.
ieder daz so lange traib,
daz auf dem tisch kain brot belaib.
die andern all die sahent zuo
recht sam die wolf gen ainer kuo.
dennocht was des ais ein tail:
daz hieltens vast; es was nicht vail.
nach zwain laiben was in we:
do vand man in dem haus nit me.
was scholten do die armen haben?
trun, daz kan ich euch nit sagen.
des schulten seu den wirte do;
daz ai den dienern gabens so,
daz seu dar an gedächtin
und in ze trinken prächtin.
do mochtens nicht der milch gehaben;
des muost man in des wassers tragen.
erst schanktens her mit eren:
die wirtschaft ward sich meren,
won der turst seu stätes sart,
secht, bis an die selben vart!
man gab ins ungemessen dar:
daz macht seu vol und laides bar.
also huob do ieder man
ze singen und ze sagen an
und, was der herr hiet an gehaben,
es wär von singen oder sagen,
daz chond der chnecht mit züchten störren.
niemant wolt den andern hörren,
ieder wolt verhöret sein
und schre:< vernempt die rede mein!>
so lange wert der unfuog,
bis daz man in daz leste truog;
daz warent kerssen, weinper,
feigen, kriechen und nicht mer.
hieten sei daz erst gericht
sauberleichen auf gezücht,
daz leste ward zuo der geschicht
vil mächticleichen gar verschlicht.
doch so tet die praut ier recht
und frass nicht schlindent sam die knecht;
sei baiss ab einer kerssen mer
dann siben stund: daz was ein er.
do sach pertschi triefnas,
daz kain saltz vor inen was;
des pracht er in den geren vol
und sprach:< daz ghört zuon kriechen wol.>
in den selben stunden
ein flo die was gesprungen
fro hüdeln zwüschen ireu pain
und paiss sei, daz sei dar zuo grain.
des wolt sei sich do puken,
die floh ze tot ertruken.
secht, do ward ierd haut ze kurtz,
ier gschach nicht recht - sei liess einn furtz!
der schanden wolt sei sich dergetzen
und ward sich mit den füessen kretzen
dar umb, daz man scholt glaubet han,
die füesse hietens alz getan.
des was henritze ier ze chluog
und sprach:< daz ist nicht enes fuog.
ich sing dir eins vil wol geticht:
cretzen gleicht sich fertzen nicht.>
hüdeln tett der spot vil we
und liess einn grossen furtz sam e
und dar nach drei: der waren vier.
sei schre hin ze dem schreiber schier:
< set hin, ier vercleiter knecht!
clinglent aver die icht recht?>
da mit so was der schreiber bzalt.
graf purkhart doch des gsmaks engalt,
oder leicht sein ai was faul:
die speis die schluog im zuo dem maul;
des muost er speiben ze der vart
auf den tisch durch seinen part.
do hiet der alt her gumpost
getrunchen wasser, milch und most,
daz sich der pauch ward plägend ser,
wüetend, plodrent sam daz mer.
die vische wurden swimmend
und in so harte grimmend,
daz er von dem tisch muost sten;
er sprach:< ich wil gen smeissen gen.
ich chüm her wider; paitend hie!>
die andern auf( ich waiss nicht wie)
und leuffen all dem gumpost nach:
ze saichen was in also gach.
dennocht plaib fro laichdenman:
sei hiet es untersich getan
in daz phait; daz ward ier nass,
won sei des swams da haim vergass.
des macht sei sich doch auf die pain
und wolt nicht sitzen da allain.
do nu die herren chament wider,
sei hieten sich gesetzet nider:
do was daz tischtuoch auf gehaben;
daz konden seu do nie verclagen.
wärens gsessen an den segen,
wenn wolten seu han danke geben?
die diener wuoschend do ier hend;
da mit so nam der tisch ein end.
secht, do was nu tantzens zeit
in der wisen, die was weit!
< gunterfai,> sich huob ein gschrai,
< nim hin ein ai und pheiff uns zwai!>
der spilman was des weines vol:
des emphand er an im wol.
doch gedacht er in dem sin:
< ob ich joch nu gar trunken pin,
so sein seu, trauwen, auch nicht lär.
dar umb ist es mir nicht swär,
ze pfeiffen hin ein narrenvart;
won seu verstend es auch einn sart.>
da mit und er sein bek derschal,
daz es jo in dem perg derhal.
ofenstek do fürher sprang
und nam fro jützen an die hand.
er tantzt da hin, sei vegt im nach,
die andern auf und an vil gach.
daz gzöder michel ward und lang.
ieder sunderleichen sprang
auf und nider in dem traum
sam die äpfel von dem paum.
gunterfai der schluog und schluog
so lange weil und ane fuog:
des was do ofenstek ze faiss
und hiet geswantzt, daz im der swaiss
durch seinen diken schoppen ran;
des ward er auch so müed, der man,
daz er nicht fürbas mocht gesten;
des muost er ab dem tantze gen.
er legt sich in daz gras und sprach:
< gott geb im alles ungemach,
der dich pfeiffen gleret ie!
so we ist mir geschehen hie.>
schabenloch den haber truog;
den liess er sten und was so chluog,
daz er die ersten bgraiff aldo
und spranch vil höch mit ier hin jo.
do was der rek ze mager gar,
die pruoch ze weit: des ward er gwar
dar nach, und sei im was gevallen
für die chnie vor inen allen.
des muost er strauchen in daz gras,
jütz auf in, sam billeich was,
chuontz auf jützen, els hin nach:
ze vallen was in also gach.
in den sachen es geschach,
daz els den iren spiegel brach.
ein stuk daz gieng ier in die haut.
daz tet ier we; sei schre vil laut:
< hör auf, faiger gunterfai,
won mein spiegel ist enzwai!>
der spilman gswaig, der gumpost schre:
< got geb im laid und alles we,
der an dem spiegel schuldig sei!>
hie verstuond man vil wol pei,
wer den spiegel kauffet hiet
und wen er mit dem fluoch erriet.
des lachet man: es was nicht zeit,
daz sich derheben scholt ein streit.
des ward nu von dem tantz gelassen;
die man von müedi nider sassen,
die frawen stuonden: daz was wol;
won tantzens werdens niemer vol.
sei hieten für die knaben gsungen,
stain geworffen und gesprungen:
do was es in nicht gar gewon;
dar umb so liessen seu dar von.
was scholt man in dann ztrinken tragen?
die chrüeg die warend all zerschlagen.
also kam daz ander gschrai:
< pheiff auf, lieber gunterfai!>
des antwurt er:< ich mag nicht me:
wisst, mir tuot der schedel we!>
< daz ist mir laid; nu hab es dir!>
sprach do pertschi mit begir.
< so schüllen wir eins singen,
ze ring umb älleu springen.>
der rede warend sei vil fro.
des huob do pertschi an also:
< daas schaffet alz die minn - die minn,
daas schaffet alz die minn - die minn,
daz wir leben ane siinn,
daz wir leben ane - e - e sinn.
daz schaffet alz der wein - der wein, etc.
daz wir müessen fröleich sein. etc.
daz schaffet alz daz gold - daz gold, etc.
daz niemand ist dem andern holt. etc.
daz schaffet alz daz phand - daz phand, etc.
daz man porget so ze hand. etc.
daz schaffet alz daz spil - daz spil, etc.
daz ich nit mag behalten vil.> etc.
et cetera. daz ward so lang,
daz ieder auf ze lesten sprang
mit einem fuoss: dar umbe daz,
daz er geruowen mocht dest bas
an dem andern, so er glag
an tretten sam ein fauler mag.
söleich gnepfen und ein hoppen,
hupfen, lupfen und ein zoppen
hiet sich an dem ring derhaben:
ier gsacht es nie pei ewern tagen.
des gie dem singer dar nach ab;
er sprach:< nu we mir heut den tag!
daz ich nicht kan des liedes me,
daz tuot mir in der versen we.>
die andern warend tantzens vol;
ieder sprach:< so tuotz mir wol.>
seu vielent nider in daz gras
und ruowten da: das fuogt in bas.
des nam do galgenswanch ein ai
und sprang her gen dem gunterfai;
er sprach:< se hin und mach ein guotz!
ich pin nicht eines chranchen muotz.>
do nu der pfeiffer hiet sein lon,
er schluog dar an; es dönet schon.
galgenswank fro schürenprand
nam pei ier sneweissen hand
und spranch da hin mit seinem gsellen
röschleich gar an alles stellen.
er feget umb und umb und umb,
daz seu vil schiere wärind tumb
worden von der selben gschicht.
do was der pheiffer nach dersticht
von dem staub, der in in kam
und letzet so den guoten man,
daz er muost lassen von dem gail.
daz cham den andern auch ze hail,
den von trümelen swindlent wart
und vielent nider an der vart.
daz tet dem vorspringer zorn;
er schre:< ich han ein ai verlorn
an dem chotzenspilman;
des müess er heut den hoger han,
dar zuo geb im got den rampf!
daz schol er han von mir ze danch.>
warens vor im gras gelegen,
erst do muostens schlaffens phlegen.
doch so snarchelt uotz so ser
und stanch so saur durch frawen er,
daz in daz gnaftzgen gar vergieng.
da mit der schreiber ane vieng
und sprach:< stet auf! wir müessen springen.
ich chan ein hübschs: daz wil ich singen.>
seiner red der warens fro;
da mit huob er an also:
< wem schol ichs geben
ze fröden seinem leben? -
was ist das?
sagt uns, herre, was?> -
< es ist fro gredel erenfluoch. wem füegt sei bas?> -
< es ist fro gredel erenfluoch. wem füegt sei bas?> -
< anders niempt dann mir;
sei ist meins hertzen gir.> -
< jächel gumpost, seists ein gsell, so hab sie dir!> -
< jächel gumpost, seists ein gsell, so hab sei dir!> -
< nu müess mirs got gesegen!
wie schon wil ich ir phlegen!> -
< wem schol ichs geben
ze fröden seinem leben? -
waz ist daz?
sagt uns, herre, was?> -
< es ist die schön fro gnepferin. wem füegt sei bas?> -
< es ist die schön fro gnepferin. wem füegt sei bas?> -
< anders niempt dann mir;
sei ist meins hertzen gir.> -
< rüefli lechspiss, pist ein gsell, so hab sei dir!> -
< nu müess miers got gesegen!
wie schon wil ich ier pflegen!>
et cetera. so gie daz lied,
bis daz ieder seineu hiet,
die da warent an dem tantz.
da mit so was die fröde gantz.
< do sprungen plüemlen durch den cle,
von liebe schaiden daz tuot we,>
sungen sei da in dem gras.
des cham do pertschi triefnas
und macht sich hin zuo gunterfai;
er sprach:< pfeiff auf und nim daz ai!>
da mit her colman cham, der alt,
und fro perchta mit gewalt.
< se hin zwai( der ist vil me)
und pfeiff uns nach der alten ee
eines!> sprachen seu zuo im.
pertschi hiet einn hohen sinn
und sprach:< so hab dir dreu von mier
und pheiff mir nach meins hertzen gier
nach dem neuwen sitten eins!
der alten chan ich aller cheins.>
der stoss was gross von inen paiden;
doch warts ze lesten also gschaiden,
daz colman und fro laichdenman
hofieren scholten vor hin an
und der preutgom tantzen vor
mit der praut vil hoch enbor;
die gnepferin und grabinsgaden
scholten in den zagel haben.
secht, do huob sich erst ein swingen,
ochsendringen, kelberspringen!
der spilman pfeiff, daz nie gestob,
nie gedont noch nie geflog.
do chnatens hin, do trattens her
nicht anders sam die wilden per.
we, wie höch seu sprungen,
ier armen auf swungen!
der ein der schre:< hi ju, hi jo!>
der ander:< jo, wie get es so!>
storkenpain der was vil jung
und mass im selber einen sprung
also höch - in daucht, er flug.
des tet er wider einen zug
also geswind, daz er gesass
mit dem hintern in dem gras.
die mätzli warent also rüeg
und sprungen her so gar gefüeg,
daz man in oft( ich waiss nicht wie)
hin auf gesach bis an die knie.
hilden haubtloch was ze weit;
dar umb ier an der selben zeit
daz tüttel aus dem puosem sprang:
tantzens gir sei dar zuo twang.
hüdellein der ward so haiss,
daz sei den kittel vor auf raiss;
des sach man ier die iren do
und macht vil mängeu hertzen fro;
seu schreuwen all:< sei wil ein man:
sei hat ein maul und har dar an.>
chnöpfeln, nestel prachent vil
und( recht sam ich euchs kürtzen wil)
von dem gumpen und gedreng
ward der tantz so übrigs eng,
daz der preutgom wisst nicht, wo
er was und keren scholt aldo.
er was gesteket in der mitt
sam in dem sne ein andrer schlitt.
was scholt daz do die gsellen btragen,
die der minn mit grifflen phlagen?
pertschi zuo dem trüller schre:
< lass dar von und pfeiff nicht me!>
der spilman tet nach seinem sin:
da mit so was der tantz da hin.
do woltens gsessen sein da nider;
des schre her troll hin wider:
< die weil es in der hitze sei,
macht euch an den ring hie pei!
ich wil euch sunderleichen singen
eins, daz füeget wol ze springen.>
der rede wurdens alle fro.
da mit so huob er an also:
< es ass mein vatter eberhart
und tranch mein öhein rimpart,
es schlieff mein vetter oll, her oll, her oll, her
oll, her oll, her oll, her oll, her oll, her oll, her oll,
es schlie - ie - ief her oll, oll, oll, oll.
es sang mein sun, der perchtold,
und sprang mein nef, her hilpold,
es tantzt her scholl - lo - lo - lo - loll - lo - lo -
lo - lo - lo - loll - lo - lo - lo - lo - lo - lo - lo - loll,
es swantzt her scho - o - o - o - o - o - oll.>
et cetera. er sang ie bas;
und do es an dem besten was,
do sat der tiefel äschen drein.
daz schuoff der laidig eisengrein;
der wolt in greduln minn verprinnen
und sei des lassen werden innen
mit chratzlen haimleich in der hand.
daz stuond nicht wol, es was ein schand,
won die junchfraw an der vart
von dem chretzen plüetend wart.
dar umb so cham der gpauren schimph
nach ier gewon ze ungelimph.
do nu dis geschehen was,
schindennak hiet gsehen das;
es muot in ser und ward sich rimphen;
er sprach:< es ist mir aus dem schimphen,
her eisengrein, daz schült ir wissen!
mich düncht, ier habt die fröd verschissen.
wes habt ier so mein niftel gzigen,
ier hend verwüestet und verstigen?
die gest man erleich halten schol
und nicht enschenden: daz stet wol.>
< was chlaffst du?> sprach do isengrein.
< ich siert dir noch die muoter dein
mit sampt der niftel( hörstu das?),
wilt sein nicht geraten bas.>
schinddennak schre:< eisengrein,
und siertst du mir die muoter mein,
ich siert dich selb und alz dein gschlächt.>
da mit so griet der dörpel prächt
zuo einem rauffen, daz ist war:
einr dem andern viel ins har.
die frauwen machten sich ze flucht.
die knecht derzaigten ire zucht:
ieder zuo seim freunde sprang,
mit rauffen durch die andern drang.
fesafögili besunder
rauffet so - es was ein wunder.
er fasst der löken nur enchlain
und zucht daz widersich so rain,
daz im die hand ward hares vol.
ditz vergalt im dietreich wol:
er nam in pei seim langen part
und zucht in so, daz an der vart
der kumpagg viel zer erden;
des muosst er ieso sterben.
daz tribens lang ie bas und bas,
bis daz der löken nicht enwas
in dem haubt noch in dem part,
also daz das reissen wart
geraten ze den feusten do.
do schluogens umb so wertleich so,
daz oft ier eim die nase pluot,
daz maul dar zuo; daz was im guot
für daz ader lassen do.
snellagödel hielt sich so:
er want den taumen umb die faust
und schluog zun oren, daz es taust.
er spitzt der finger chnoden
und stiess vil ungezogen
auf zuor nasen, gen dem hertzen,
an die chröpf; daz schuoff in smertzen
und tet dem scheubinsak vil ant,
der umb sein faust die gugel want
und stiess ims in den weiten schlund,
daz er derstiket so ze stund.
der feusten ward seu do verdriessen
und griffen her zuo iren spiessen.
seu wurden schirment her von tach
mit iren swingen ungemach,
dar zuo mit den stangen grossen.
söleich schlahen und ein stossen
hiet sich auch von in derhaben:
ier gsacht es nie pei ewern tagen.
seurrenstorffer, rützinger
sahend zuo von verrem her.
der andern schaden warens fro
und sprachent zuo enander so:
< die herren sind uns zstark gewesen;
streiten seu, so sein wir gnesen.>
die weil des vechtens vil geschach
und arnolt in den mülipach
was geworffen an der stund.
daz wasser gie im in den mund;
dannocht tätschet er her aus.
er lieff in des müllners haus:
der lech im ieso einen spiess.
secht, do vacht er sam ein fiess!
er stach den chnotzen pei dem nabel
und sprach:< nu se, da lig und zabel!>
daz was hern trollen do kain danch;
der ward do vechtend, daz er stanch.
mit seiner helmparten
schluog er her ein scharten
dem arnolten, daz im der mag
unter seinen füessen glag.
da mit so was der chnotz gerochen
und die helmpart auch zeprochen.
wie schier der troll einn mantel vand
und wand in dreistund umb die hand!
er zucht ein braite swingen aus
und facht sam in dem grind ein laus.
da hiet daz messer nicht sein zeit;
won daz velt was im ze weit:
daz füeget speren stangen.
dar umb kam her gegangen
mit einem spiess her galgenswanch
und stach in über seinen danch,
daz er an dem ars gelag
bis an seinen lesten tag.
juncher troll der was verlorn.
do kam der twerg vil hoch geporn
mit seiner list, ein chlainer wicht.
der stangen mocht er gtragen nicht;
des muost er seine veinde zwingen
mit würgen, chretzen und mit ringen.
galgenswanken lief er an:
pei der mitt er in gewan
und huob in auf und warff in nider,
daz er noch nie derstuond her wider.
dar zuo hiet dirr ander witz:
er tratt dem harnstain auf die spitz,
die er an den schuohen truog,
und stiess in hin so ungefuog,
daz er gelag an seiner stat.
in den drüssel er in trat
und hielt in so( ich waiss nicht wie),
bis daz im die sel vergie.
des liess er sich benüegen nicht
und lieff da her der selbig wicht:
hern dietrichen, den grossen man,
er pei seinen painen gwan
und schwancht in umb also geswind,
daz er sich streket sam ein rind.
doch so schiermpt er seinen chragen,
daz in der gfüeg nicht mocht gehaben;
des ward ein anders ghebet an.
wie schier er kam, der gaggelman,
und her über den vil grossen
mit seinen henden also blossen!
woi, wie hiet er in so gswind
gemacht an einem augen plind!
mit schürpfen und mit kretzen
kond er die veinde letzen.
das maul wolt er im reissen;
des huob dirr an ze peissen
und behuob in mit dem zan,
bis er im den gürtel gwan.
do stiess er den vil küenen twerg
mer dann dreistund widerd erd
und warff in über pertschis tach,
daz man in niemer me gesach.
der zorn hiet in begriffen.
er zucht sein swert, daz gschliffen,
und schluog umb, daz von einem schlag
ein michel diet vor im gelag.
niemant gtorst im gnahen:
ze fliehen muostens gahen.
do ditz der preutgom so dersach,
es schuoff im laid und ungemach.
er lieff hin in den wendelstain
und laut die gloggen all gemain
ze sturm; daz macht ein grossen schal
in dem pofel über al.
seu fuoren auf:< wo schilt und sper?>
mit ungewüschten ärsen her
und chament ungezogen
mit armbrusten und pogen,
mit pöltzen und mit pfeillen.
mächtig was ir eillen
auf die von nissingen, die fiessen,
mit stechen, schlahen und mit schiessen,
mit werffen und mit stossen
mit stainen, stangen grossen.
gablen und auch rechen
sach man vil da brechen,
also daz die frömden geste
wurden innen des ze leste,
daz das schaiden was ze swar,
ierem leben gar zgevar,
und huoben sich ze samen so
mit den ruggen chechleich do;
seu schluogen ire lantzen für.
des kam do einr, sam ich es spür,
( der was der fladenranft genant),
auf einem esel her gerant
und wolt sich an in rechen,
ier maur vil gar zerprechen.
do setzet einr dem esel an,
der ander huob sich gen dem man,
also daz mein fladenranft
viel da hin( im was nicht sanft)
und der esel sampt mit im:
tod daz was sein ungewin.
do daz die andern sahen,
erst huob sich ein gahen
mit werffen und mit schiessen.
des ward die gest verdriessen
also ser, daz sei nicht wolten
leiden me noch pleiben scholten.
des trosten seu sich hasenwer
und lieffent snell: daz was ier er.
do gsach man nie kain flieher
an seinen nahezieher.
ze jöchen ward den andern gach;
also ward in geeillet nach
gen nissingen bis an daz tor.
so habt es wol gesehen vor,
daz ieder hund auf seinem mist
für ander drei gehertzer ist:
der minst erbeisst den mersten.
so taten auch die ersten:
die kerten sich hin umb ze wer
und fachten wol und dannocht mer,
dann seu hiettin vor getan.
da mit man schluog ze sturme an
mit schlegen unverdrossen:
die glogg was noch nicht gossen.
mäncleich auf und an die prugg:
do ward der jäger macht ze lugg.
hietens vor geeillet ser,
des muostens gahen dreistunt mer
wider umb auf halben weg,
bis daz seu chament übern steg.
den wurffens ab: do warens frei
und kament haim gar gmach da pei.
seu viengen pei den henden
die mätznen ellenden
ze sertenn und ze schenden;
daz chond in niemant gwenden.
des warent doch von seurrenstorff
und von rützingen dem dorff
die diernen all gefüeret hin:
daz was ier er und auch gewin.
die nissinger auch wider umb,
seu wuotten ser und machtens krumb.
der purgermaister schre vil drat:
< auf, ier herren, in den rat!
wir schüllen wissen, wie im sei
und was ze schaffen auch da pei.>
des chamen zwelff der gswornen
( die allerpest gepornen)
in den rat gegangen -
parfuoss hin und dannen.
den ersten hiess man strudel so,
der was ier purgermaister do;
dem andern sprach man pachenflaisch,
dem dritten egghart rindtaisch;
der vierd was snegg, der fünft der zing,
dem sechsten ruoff man schilawingg;
wüetreich und der luodrer,
pütreich und der marner,
eselpagg und fülizan
machent auch wol sechs man.
ier rathaus was ein scheur mit stro;
da sassens ein und sprachen so:
< wir schüllen senden nach den knaben,
daz seu uns vil eben sagen,
wie daz dinch sei an gevangen,
dar zuo, wie es sei dergangen.>
des ruoffens so dem deupenpain
( der was do schreiber der gemain)
und santten nach dem chraimbolt.
der cham vil endleich, sam er scholt,
und sait vil eben, wie im was.
do nu egghart ghöret daz
und, wie arnolt was derschlagen,
secht, do huob sich jamers chlagen
von dem vatter umb sein knaben -
ier ghort es nie pei ewern tagen!
er sprach:< o we, du pitter tod,
du greuleichs end, du sende not,
wie hast du mir mein liebes kind
emphüeret hin so gar geswind?
daz laid ich nimer mer verchlag,
die weil ich leb nür einen tag.>
da mit so viel er ieso hin
und lag, geswunden in dem sin.
er tett, sam vatters treuwe tuot,
dem seins hertzen aigen pluot
vergossen ist so gar ze drat,
daz er so lang derzogen hat
mit grosser müe pei seinen tagen.
doch was im vil me ze clagen,
daz sein sun( recht sam ein perg
ein man) derstarb von einem twerg,
lästerleich und ane peicht,
seiner er und sel unleicht.
des hiet auch snegg verhört daz ain,
daz sein vatter harnstain
hiet den seinen leib verlorn.
do zittert er von rechtem zorn.
daz wolt er ieso schiere rechen;
des huob er an also ze sprechen:
< ier herren, ich wisst langes wol,
wie sich einr bedenken schol
langeu zeit und schaffen drat,
des er sich so hat bedacht;
won zorn und eillen sint dem rat
widerwärtig fruo und spat.
die regel fält( daz secht es wol),
so einr seinn schaden rechen schol
mit schlahen, rauben und mit prennen.
des mügt ier euch da pei derkennen:
hat mich einer ietz verwunt
und rich ich daz nicht so ze stund,
so köment ander leut ze stett
und machent frid - so ist es wett.
seu sprechent nicht: « stich in hin wider! »
da mit so leit min er da nider;
min pluot verrert, daz flaisch gestochen
beleibt so gäntzleich ungerochen.
dar umb verhört! daz ist mein rat.
die weil daz dinch sein zeite hat,
daz wir gepieten auf ein puoss
iedem man ze ross und zfuoss
und tüegin zstetts ein rennen,
ze schlahen und ze prennen,
ze rauben und zschalmützen
mit spiessen, feur und schützen,
auf die von lappenhausen;
daz wirt ein erleich sausen.
und schol dis haben fürgang,
so tuot es schier und machtz nit lang!>
secht, daz wär geschehen so!
des gedacht im pütreich do
an sein tochtren kützeldarmen;
er muost sich über sei derparmen
und sprach:< her snegg, daz tät ich gern;
so muoss man sein umb sach enbern.
waist nicht, daz gevangen sind
unser tochtren? pist du plind?
dar umb so volgt es meinem rat
und eillt nit zuo der rach so drat!
lasst uns e mit cluogen sinnen
unsreu kinder wider gewinnen!
daz ist, wir schüllen trachten eben,
den veinten süesseu red ze geben,
und verhaissen wol mit sagen,
bis daz wir daz unser haben.
dar nach, rüerens uns ein tahen,
so schol man eins zum andern schlahen,
dar mit smutzen über seu her
ze ross und zfuoss mit schilt und sper
mit schlahen, hawen und mit stechen
und also alten schaden rechen.>
do nu der das sein gesprach,
wüetreich auf gen himel sach.
er wolt sich zaigen erber sein
und sprach:< her freunt, die rede dein
ist wol nütz nach meinr versicht,
doch hat sei der eren nicht.>
des sprachent do die andern all
gemaincleich auf in lautem schall:
< was nicht enhat der eren schein,
daz mag auch nimer nütz gesein.>
hie mit was des rates gswigen
und auch die sach in ier beliben.
strudel fragen do began,
was noch wäre guot getan.
des antwurtent seu im gemain
und sprachent:< herr, ier seits der ain,
der über uns gesetzet ist
ze rat und schirm ze aller frist;
dar umb so schült ir heven an
und, was ier welt, daz sei getan!>
strudel rüspelt seinen chragen
und huob sein tädinch an ze sagen;
er sprach:< der streit geschaffen was
umb anders nichti dann umb das,
daz man an unzucht schon und eben
möcht mit gantzem frid geleben.
dar umb wir mügen vechten
mit got und mit dem rechten
wider ieden, der uns tuot
ze kurtz an leibe oder guot.
nu dar, so habts vernomen wol
( des ich vil grossen chumber dol),
wie die lappenhauser heut
gemürdet haben unser leut,
gevangen, gschlagen gar unleis
in ierem dorff nach schelcher weis,
etleich gflöhet uf der haid.
daz schol uns pilleich wesen laid;
won besser ist nach weiser ler
fraischleich sterben umb die er
dann mit schanden leben, secht!
nu hat auch got die seinen knecht
moisen und josue
gehaissen in der alten ee
streiten wider falsche schar
und half in dar zuo gantz und gar;
so mag ein volk auch streiten wol,
so man daz sein beschirmen schol:
den gwalt wir von dem kaiser haben.
doch so lat euch eines sagen!
des menschen grosser übermuot
vil oft eim sölhen schaden tuot,
daz einem wierdet an gesiget,
wie wol er süst des rechten phliget;
dar umb so schüllen wir die sach
güetleich heven an mit gmach.
in gantzer diemuot wellen wir
daz end ersehen nach begir
und senden unser boten hin
gen lappenhausen in dem sin,
daz seu uns wider sendin schier
unser tochtren alle vier
und auch die wasserschepferin,
dar zuo allen ungewin
und schaden wider tüegin,
fürbas chainen müegin,
der von disem dorffe sei,
wollens wesen streites frei.
daz rat ich euch und dunkt mich so
vil guot.> - des wurdens alle fro.
des wurden ieso aus derwelt
zwen der besten und gezelt
( daz was der weis her albrecht zingg
und auch juncher schilawingg)
zuo der potschaft in der sach.
daz gviel dem zinggen nit und sprach:
< der häbch und spärwer vahen wil,
der schol mich des nicht bitten vil,
daz ich der sein netzfogel sei!
hie so schült es merken pei,
daz ich nicht gecheren gtar
zuo einer ungeheuren schar,
die so schedleich ist und bös,
so ungeschlacht und auch so lös;
dar zuo sein seu trunken auch.
wänt ier, daz ich sei ein gauch,
daz ich so swäre botschaft werben
well und ane wer verderben?>
des was do schilawingg vil jung;
er macht sich auf und tett einn sprung
und sprach:< schol ich der zag nu sein?
welt ier ichtz? bedorft es mein?
ich tröst mich meiner süessen so,
daz ich sein pin von hertzen fro,
ob ich die botschaft werben schol
alters ain.> - daz gfiel in wol.
er hiet die schönen gnepferin
ze einem lieb in seinem sinn:
daz was die sach, dar umbe daz,
daz er so gar gehorsam was.
des lieff er hin, der fröleich man,
bis er gen lappenhausen cham.
da vand ers all noch pei dem tantz
springen höch von rechter schantz.
er macht sich gen in zuo dem spil.
< hört, was ich euch sagen wil!>
sprach der bott zuon herren do.
< ier seit des ewern lasters fro,
dunchet mich in meinem muot,
daz heut so manger helde guot
verloren hat sein leben hie
und ier noch tuot, ich waiss nit wie.>
secht, do liessens von dem tantz!
niemant hiet vernomen gantz,
was der pott in hiett gesait;
des waren seu da hie berait
und sprachen:< was wil diser gauch?
sag uns, daz wirs hören auch!>
schilawingg was unverzait;
sein botschaft huob er an und sait:
< ier habt vil recht, ich pins ein gauch,
ein chind dar zuo und tobig auch.
dar umb kan ich auch liegen nicht,
die leut betriegen sam ein wicht;
won liegen daz wil haben list.
also sag ich, wie im ist,
gewärleich, in eim schlechten schein.
von nissingen die herren mein,
der purgermaister und der rat,
enpeuten euch pei mir gedrat,
daz ier die tochtren alle vier
gebin wider also schier
und auch die wasserschepferin,
dar zuo allen ungewin
und schaden wider tüegind,
fürbas niemant müegind,
der von irem dorffe sei,
welt es wesen streites frei.>
do nu das verhöret was,
der do schelten chondet bas
( daz was ier maiger rüefli do),
der huob es an und sprach also:
< her gsell, ich waiss nit, wer du pist;
doch gäb man umb dich nit ein fist
noch umb dein herren von dem kat,
den paurenmaister, der dich hat
gesant so törisch zuo uns her,
noch umb alle nissinger.
wiss, er was dir nicht gar holt,
der dich also her senden wolt!
und wär es nicht so gar ein schand,
botten fräveln, so ze hand
sterben müesist umb dein spil.
des tröste dich( doch nicht ze vil)
und cher vil endleich wider haim,
ald dir wächst ein überpain!>
schilawinggen ward so haiss
ze fliehen - im enphuor ein schaiss;
daz was der segen, den er gab
den leuten an dem sunnentag.
daz wär im alles ein getrencht,
hiet er sich enwench verrencht
an seinen löffern, den was gach:
so veintleich eillten seu im nach.
des cham er doch von inen haim
und sagt die mär in allen gmain.
da mit seu santten überal
gen aurach in sweitzer tal
und zuo den von gaigenhofen,
in gadubri, zuo dem ofen,
gen kenelbach und leibingen,
gen hofen und gen vettringen,
gen rützingen und fützenswille,
gen seurrenstorff und wattwille,
dar zuo abhin an den rein,
da ier freunde scholten sein,
daz seu ze hilfe kämin in:
won ze streitten stüend ir sin.
des waren so die botten bhend,
daz bis morgens hiet ein end
ier potschaft gwunnen: daz ist daz.
die weil ze lappenhausen was
daz hochzeit schon begangen
von frauwen und von mannen.
seu hietten ser gesprungen,
getrunchen und gesungen,
daz nachtmal wol gefressen.
man schol auch nicht vergessen
des, daz bertschi triefnas
tet, do er pei mätzen was
in dem pett der selben nacht.
daz sag ich euch nach meinr vermacht:
er hiels sei mit den armen sin
und küsst sei in das maul hin in
siben stund nach seinem lust
und trucht ier prüstli an sein prust.
des wolt er fürbas sein gevarn:
mätzli chond den weg verwarn
und huob ze schreien an so vast -
man hort es über ein halben rast.
die pain seu huob ze samen ser:
daz was der junchfrauwen er.
des liess der preutgom von dem streit
und gedacht im an der zeit,
wie mit spächten scholt der man
daz dinch den frauwen gwinnen an.
da mit so huob er an und sprach:
< wol mier, daz ich ie gesach
die stat, da mündel sich ze mund
gefüeget hat in süesser stund!
deineu prüstel zuo minr prust
getruket sind so gar mit lust
in rechter lieb und auch so gleich:
des lob ich got von himelreich,
der die wunn geschaffen hat
sunderleich mit seinem rat,
daz die menschait wachsen schol.
dar umb, mein lieb, nu tuo so wol,
gedench, daz got gesprochen hat:
« ein mensche seinen vatter lat,
er tuot sich auch seinr muoter an
und haltet sich zuo seiner chan:
so werdent zwai in einem flaisch »
( nach der glos, die ich da waiss,
daz ist: ze einem chind zgeperen)
und geruoch mich des zgeweren,
daz die gens tuond in dem bach!
liebes lieb, daz ist ein sach,
daz ich ewecleichen dich
halten muoss und wil sam mich.>
mätzli do mit ungemach
wainent zuo dem knechte sprach:
< ja, ich waiss wol, wie im ist:
du pists ein gsell mit falscher list
sam einr, der vogel vahen wil:
der pfeiffet suoss und macht sein vil
und, so seu koment in sein hab,
so würgt er in die chragen ab.>
< näna, mätzli!> so sprach dirr,
< mich dunkt, du seigist worden irr
in disem bett, daz sag ich dier.
waist nicht, daz von paider gier
zwüschen uns geschehen ist
die hailig ee an boseu list?
so leist auch in dem prautpett:
dar umb so trachtin wir ze stett,
daz die ee werd vollepracht,
der so mit willen ward gedacht!>
secht, do tett er sam ein man
und graiff sei chrefticleichen an!
wie schier er ier die pain auf kert,
sam in der schreiber hiet gelert,
und macht sich zwüschen seu enmitten!
er tet nach seiner vordern sitten.
mätzli was auch nicht ze träg,
wie sei an dem ruggen läg:
sei hützret vast und zappelt ser
und bhielt auch wol des artzets ler.
do nu daz erst vergangen was,
daz wisst man wol und machet das,
daz die pettstat was ze chranch
und hiet getan daz best gesanch,
daz man joch iemer mag gesingen.
da mit der preutgom wolt verprinnen
von grossem durst; des rüeffet er:
< wasser her jo, wasser her!>
des pracht man in do von venedi
ein suppen gmachet mit tragedi
und auch von malvasei da mit:
daz was ier aller pester sitt.
do assen seu und trunkend dar,
bis daz sei wider chamen gar;
da mit die geste bald hin für.
die praut stuond auf und bschloss die tür
inrentalb vil gar ze stett
und legt sich wider in daz bett;
doch chond sei sich vil übel ghaben,
den pluomen in iern fröden chlagen;
des sprach der preutgom:< wainn nicht mer,
gehab dich wol, daz ist mein ler!
hast den pluomen nu verlorn,
da wider wirt ein chind geporn:
daz ist ein sälich dinch vil guot.
dar zuo nim dir in den muot,
daz du in treuwen mainist mich
und tüegist, was ich haisse dich,
daz doch mit nützen sei und eren!
sich, so wil ich dir daz sweren,
dich in rechter lieb ze halten,
von dir auch niemer mich geschalten.>
der rede danket sei im do
und verhiess auch tuon also.
des ward do lenger nicht gespart:
er tett iers noch ein ander vart.
des waren seu do müede worden
und schlieffend hin bis an den morgen.
hiet die praut nür einen man,
kützeldarm ier vier gewan.
annen ars der ward zerriben:
sei hiet der gsellen mer dann siben.
zehner phlag die gnepferin,
iecleichem nach seinem sin.
ungemäss die hiet ier acht:
die veilten all die langen nacht.
die wöscherin so reudich was,
daz sei vor inen allen gnas.
do nu der liechte tag her prach,
der wachter an der zinnen sprach:
< wer an lieben armen leit,
der mach sich auf! won es ist zeit.
die sunne hat den morgenstreit
mit chreften überwunden.
der man entweicht, ich waiss nicht war,
die sternen sein verblichen gar,
die nacht ier still ist worden bar:
daz brüef ich ze den stunden.>
et cetera. daz sang er gar.
des ward fro mätzli do gewar
und gedacht ier in dem sin:
< wär, daz ich derweket in,
so tät er mirs zuor dritten stund,
e man uns in dem bette fund.>
des ward sei sich do rüeren,
daz bettgwand alz durchfüeren,
bis er doch muosst derwachen do.
pertschi auf und sprach:< wie so?>
< ich hiet mein fingerli verlorn,>
antwürt sei,< daz tett mir zorn
und han gesuocht bis an den tag:
der macht, daz ich es funden hab.>
we, wie schier do ward vollpracht,
des so ier mätzli hiet gedacht!
dar nach die gsellen kament all
mit pheiffern und mit grossem schall
in daz gaden ze dem zil
und wunschten in des glükes vil.
< du scholt uns nicht versweigen:
mocht sei es derleiden?
gevelts dier an der sneiden?>
sprachen seu zuo pertschin do.
des antwürt er und sprach also:
< mier geviel nie kaini bas.
wisst, daz sei ein junchfraw was!
dar umb so gib ich ir vil drat
ein par schuoch ze morgengab.>
do huob mans von dem bette auf:
secht, do was die hochzeit aus!
won in waren chümen mär
nötleich gar und dar zuo swär,
daz nissinger ze denen zeiten
hieten muot, mit in ze streiten,
und wie ier botten in die land
wärent hin umb hilf gesant.
des machten sich die jungen fro
und die alten nicht also:
die wisten wol in iren sinnen,
was man möcht mit krieg gewinnen.
also leutet man ze rat;
des chamen her der herren drat
wol auf zwainzig und auch me.
etleich seint genennet e;
die andern warent ruoprecht,
gaggsimachs und niemansknecht,
hilprand, grämpler und der gnaist,
gumprecht und der hellegaist,
künchelstil und ochsenchäs,
futzenpart und fleugenschäss,
peter stumph und riffian
und der werd her pilian,
dar zuo lienhart mit dem phlegel,
simon kegel, jaudas schlegel
und der höseller der gra.
da mit so warens alle da
in einem stadel auf dem tan.
des huob do rüefli maiger an
und sprach:< ier herren arm und reich,
es habt gesehen all geleich,
wie die von nissingen die bösen
mit ieren faigen hertzen lösen
gestern schulten uns im gras
umb anders nichti dann umb daz,
daz eisengrein gejuket hiet
greduln hand in gantzer lieb.
nu lekt der hund den herren sein
von treuwen, im ze fröden schein:
dar umb so taten sei nicht wol
und namend, daz einr nemen schol,
der ane recht und ane sach
wil im schaffen ungemach.
des wolt seu noch benüegen nicht
und santten uns einn argen wicht
mit böser taidinch und mit treuwen,
sam die mäuse tuond den leuwen.
dar zuo habent seu gesant
umb hilf und rat in älleu land
und habend gier, mit uns ze streiten.
wes schüllen danne wir gepeiten?
wisst, es ist uns nicht ze leiden,
fürbas also lange sweigen!
dar umb so ist der rate mein,
daz wir die ersten schüllen sein,
in des streites an ze muoten,
und warnen uns mit wappen guoten,
ze reitten auf die meuse,
ze rüeren in die leuse,
sam die löwen unverzait.
die mär habt euch von mir gesait!>
die red geviel den jungen wol,
won seu iers gmüetes waren vol
dar umb, daz in gelungen was
des vordern tags auf irem gras,
und wanden, daz in iemant icht
geschaden möcht dehainer gschicht,
und sprachent all:< daz sei getan!
wer bessers wiss, der sag es an!>
dar zuo fuor do riffian
( der was der alten einer do)
und sprach:< dem ding ist nicht also,
sam ier nu wänt nach euwer sag,
won ich oft daz vernomen hab,
daz niemant mag einn veldestreit
gefüeren recht pei seiner zeit
dann ein hoher fürst gestalt
oder einr von seinem gwalt.
dar umb mügt es gestreiten nicht,
sam des kaisers rechte spricht.>
lienhart sprechent ward vil drat:
< sag mir eins, des ich dich frag!
war aus sein die fürsten gmacht?
von wannen chümpt die herschaft?
sein seu nicht als wol sam wir
adams kinder? daz sag mir!>
< trauwen,> sprach do riffian,
< es ist wol war, daz iederman
chomen ist von adams leib
und von evan, seinem weib!
doch sein etleich sunderbar
so from gewesen( daz ist war),
daz seu von dem volk derwelt
sein ze herren und gezelt.
etleich warent tugenthaft,
etleich auch gar ungeschlacht.
die tugend die prach alweg für,
die bosshait chrangelt vor der tür,
sam her noes sünen gschach:
do einr sein vater trunken sach,
do huob er sein ze spotten an;
dar umb ward er ein aigen man;
und die den vatter erten do,
die wurden erber frien so.
also sein wir nicht geleich:
einr ist arm, der ander reich,
einr ein gpaur, der ander edel.>
do sprach lienhart mit dem phlegel:
< nu dar, daz füegt uns allen wol!
won wier sein from und tugend vol.
dar zuo wir haben auch ein gsäss
allen dörffern mit übermäss
mit einem zaun gemauret wol,
dar umb ein pach rint wassers vol.
zwai tor und hütten vier
mit einem teuffen graben zier
hat daz dorff zuo seiner maur,
allen veinten gar ze saur.
so mächtig sein wir und so reich:
nie kain volk ward uns geleich.
dar umb so mag ich sprechen so,
sind sein mein gsellen fro:
bis du, rüefel lechdenspiss,
kaiser über all gewiss
und du, walther fleugenschaiss,
künig in der grausner chraiss!
dar zuo sei auch futzenpart
hertzog zuo des streites vart
und sunderleich zuo einem ruom
hab er sein hertzogentuom
in dem anter tal dem land!
daz macht in über all derkant.
und du, pertschi triefnas,
( ich kan dier nicht geraten bas)
marchgraf bis von nienderthaim
über alz daz gpiet gemain!
graf purkhart ist gewesen vor
ein graf geporn von nidrentor.
in ungern ist sein grafschaft,
da man vil der grafen macht.
wier andren seigin freige herren:
secht, daz kan uns niempt derweren!
wer dann zritter werden wil,
der chum zuom streit! da macht manr vil.
unser diener seigin knecht!>
die jungen sprachent:< daz ist recht.>
ruoprecht des ward lachent do;
er sprach:< nu hin, dem sei also,
daz doch nicht gewesen mag,
die weil du lebest einen tag!
dennocht schüllen wir nicht streiten
mit nissingern ze disen zeiten,
wellen wir vil recht hie pei
sehen, was der streite sei,
und des streites manig vach,
des ungerehten krieges sach.>
< das sag uns!> sprach do farindkuo;
< wir hörren dir vil gerne zuo.>
do sprach ruoprecht ze der frist:
< wisst, der streit ein chriege ist,
der an schlahen leit und stechen,
an schiessen, müsten und auch brechen!
so ist der streit auch manigvalt:
etleichen man gaistleich halt,
etleicher ist leipleich gar.
gaistleichs streits sein zwo schar:
die erste ist daz himelher,
die sich vil chrefteleich ze wer
stellet wider lucifern
und alle, die im volgten gern,
also daz er muosset vallen
in die hell mit seinen allen.
die pein er billeich leiden scholt,
won er für got sich setzen wolt.
so leit die ander gaistleich schar
des streites an den pfaffen gar,
die die leut an gottes stat
pannend schedleich nacht und tag,
die kirchen in dar zuo verschlahent
und auf von nutz und eren habend.
der streit mag etswen wesen guot.
etswen böss, dar nach man tuot.
leipleichs streits ist zwaigerhand:
der erst ist gmain in allem land;
gen dem andern daz geschicht,
so der hohe fürste vicht
oder volk von seim gewalt.
das ding ist auch also gestalt,
daz der streit mit recht bestet
oder nür von gwalte get.
der ander streit ist tailsam
und geschicht oft, so der man
seines lebens sich dernert.
daz ist von glük und recht beschert.
tailsam streit auch hevet an,
an dem seinen so ein man
geschadgot ist von eim allain
und wil sich rechen an der gmain.
das mag auch nimer recht gesein;
won allain schol leiden pein
die sele, die auch sunderbar
hat gesündet, daz ist war.
ze dem dritten man in sicht,
so einer mit dem andern vicht
sunderleich in einem champf.
got geb im laid mit sampt dem rampf,
der in des ersten ie derdacht
und so mangen man hat pracht
umb sein leben ane sünd!
doch ficht man, sam ich euchs künd,
daz der grechte ob geleit
ofter ze der selben zeit
dan der schuldig umbe daz,
won er seins rechten gtruwet bas:
daz gibt im hertz und dar zuo sterk.
doch so hörr noch eins und merk!
ander sünd die machend dik,
daz er beleibet in dem strik.
so kumpt der streit von manger sach;
doch, daz ich es kurtzer mach,
die sach der sachen ist vil wol
fünfer lai, die man euch schol
künden eben ze dirr frist.
dar umb so wisst, die erste ist,
daz man nicht bessert übeltat
nach dem, und seu verdienet hat.
die ander daz ist voller chast,
die den chriege steuret fast.
die dritte ist( vernim mich eben!),
daz wir den zehenden nicht geben
wellen unserm pfarrer;
dar umb so nimpt der söldner.
die vierd ist, daz wir nicht enwellen
uns dem tiefel widerstellen;
won wer umb die sele vicht,
der achtt des leibes streites nicht.
die leste sach, dar umbe wir
habent zuo der tat begir,
die kriege schaffet und auch streit,
ist, daz wir nicht rechter zeit
wissen mügen allen schaden,
den man von dem krieg mag haben
an sel und leib und an dem guot.
also hab auch in dem muot
von dem varen über mer,
umb daz lant ze pauwen verr!
won wer daz leiden wisset eben,
der liess es alles unterwegen.
hie so mügt es merken pei,
ob euch guot ze streiten sei.>
daz verredt vil schiere do
eisengrein und sagt also:
< lechspiss uns des ersten sprach,
wie recht wir hietin zuo der sach.
haben wir nu recht dar zuo,
so schol man trachten spat und fruo,
daz wir es treiben an ein end.
da von uns auch niemand wend!
won wir schüllen er bejagen.
was schadens schüllen danne haben,
die so mächtig sein und kek,
daz seu umb niemant einen zwek
gäbind, so es not tuot?>
die rede daucht die jungen guot.
da mit so huob her pilian
auch sein widerrede an,
won er auch ein alter was,
der sich verwisst auf kriege bas,
und sprach:< wisst, daz niemant schol
im selb so gar getruwen wol,
won kainr so stark ist noch so reich,
er vinde dannocht sein geleich!
so spricht man auch nach harscher ler:
der veldstreit haben wil ein her
ze fuoss auf siben tausent man
und hundert, ob mans zellen kan.
und siben hundert schüllen sein
geritten nach der zale mein,
dannocht mer auf neunzehen:
die schol man pei enander sehen
schon gewappent gantz und gar.
der schützen sei ein michel schar,
die sich machin vor hin an,
die veint ze schlahen verr hin dan.
nu dar, daz habt ir alles nicht:
dar umb so ist der streit enwicht.>
juncher haintz sprang auf von zorn
und sprach:< sim, siha, durch ein horn!
wil uns nu der gemessens geben,
wie man schol ze streitten leben?
ich han von reken streit gehört,
von alexanders hie und dört,
der trojaner gantz und gar
mit den kriechen hin und dar
und der römer dort und hie:
ich vernam des zellens nie.
dar umb so wisst und ist mein rat:
der nicht auf zehen tausent hat
gewappenter zuo seinem streit,
der chüm gegangen mit eim scheit,
mag er nicht gevaren bas,
und schlach die veinde in das gras!
ein pfefferchorn vil rässer ist
dann ein grosser hauffen mist.>
da mit so kam fro laichdenman
für die tür und chlochet an;
des ward sei in gelassen do.
sei gie hin für und sprach also:
< vorhin wisst ich alweg wol,
daz chain weiser chomen schol
von im selber zuo dem rat,
dar man in nicht gepetten hat.
so waiss ich nu hin wider daz:
ob einer mag geraten bas
dann ein andrer zuo der gschicht,
die in an so grössleich trifft,
des hat er recht und dar zuo er.
dar umb so pin ich chomen her
und sag euch auch die taiding mein
mit manger clag von grossem pein,
den ich an meinem hertzen trag.
unser maiger ist ein knab
und der rat von jungen leuten;
daz mag uns anders nichtz beteuten,
dann sam ich es geschribens vind:
we dem lande, daz ein kind
haben muoss ze einem herren!
won das wil ich ieso sweren:
schol daz streiten fürsich gen,
diss dorff vil wenich mag besten
einen tag, daz waiss ich wol.
es wirt verprent zuo einem kol,
dar zuo daz guot geraubet gar
und, ob ich es gesprechen gtar,
daz kind in seiner muoter leib
dermürdet wirt mit sampt dem weib,
die man derschlagen und gevangen,
dar zuo höch embor derhangen.
daz hab ich allessampt gelesen
in der gschrift und muoss auch wesen;
won die nissinger die sind
des planeten marten kind.
das mügt es dar an spüren wol,
won ier dorff ist smiden vol;
der fläschhaker seu habent vil,
die der sterne haben wil.
da mit so wierts am eritag:
der ist auch sein, sam ich euch sag.
so ist dar zuo der selbig stern
in seinem haus( da stet er gern),
daz ist in dem himelstier:
da ist er auch wol sterker zwier
trun, dann ob des nicht enwär.
dar zuo so sag ich euch die mär:
dem sternen venus ist gegeben
sunderleichen unser leben.
daz mügt es sehen also drat,
won diss dorff nür weber hat
und auch sneider über all;
die schätzet man in seiner zall,
daz seu sein kinder schüllen sein.
so hat der sterne auch den pein,
daz er widersinnigs get
und in dem himeltarant stet.
er hat ein böseu angesicht:
daz saumpt euch zuo der geschicht.
dar umb, vil lieben kinder mein,
daz ier vil sälich müessin sein,
massent euch des streites
und wartent bessers zeites,
wolt ier behalten leib und sel,
chinder, weiber, guot und er!>
do nu diseu red geschach,
wie greuleich niggel gen ier sach
und sprach:< get aus, ier alteu hüer!
daz euch der übel gaist enphüer
mit ewerm sternensehen!
ich wil dir des verjehen:
wär ein stieg in disem haus,
du müessist vallen ab und aus.>
laichdenman die lieff da hin
und liess den jungen iren sin.
colman was ein weiser pach,
dar umb er haisse wainend sprach:
< nu dar, vil lieben herren guot,
sagt, wes habt ier noch ze muot?>
des sprachen do die jungen gmain:
< wir wellen streiten umb daz ain,
daz wir der alten ketzern tant
mügin pringen zeiner schand.
das seu der haher müesse streken,
schüllens uns also derschreken!>
colman sprach:< so tuot so wol
und sent umb hilfe, sam man schol
tuon in sölher grossen not!
daz ding ist nicht ze verr dem tod:
es ist nicht umb einn riem allain,
wisst, es gilt die haut gemain!
secht, das mag euch schaden nicht!
won die weishait also spricht:
den freund man in den nöten mag
versuochen bas dann ander tag.
so tuot uns bitten auch nicht vil;
ob einr uns nicht herhören wil,
dar umb so tuot er uns kain we
und wissent dar zuo bas dann e,
wer uns getreuw ist oder nicht,
daz man sich auch dar nach verricht.
dar zuo ist des streites recht,
daz man den veinten send ein knecht
in einem rosenvarwen tuoch
mit swert und auch mit hantschuoch,
gesprenget ser mit rotem pluot.
daz ist ze einem zaichen guot,
daz man vechten mit in well.
dar zuo widersait der gsell
irem leib und irem guot, -
daz seu sich dester bas in huot
haben schüllen: so tuot ier,
welt ir haben streites gier!>
diss geviel den jungen allen
und schreuwen auf mit grossem schallen:
< sim, daz wär joch uns ein gnad,
daz colman so gesprochen hat!>
und santten drat den mesner hin
zuo den veinten in dem sin,
daz er die märe scholte sagen
und daz er von in würd zerschlagen;
won sei truogen hass gen im.
das cham im alles ze gewin,
won er gen nissingen do kam
und huob also sein rede an:
< mein herr, der maiger, und der rat
von lappenhausen ieso drat
haben mich zuo euch gesant,
daz ich euch machen schol bekant
iren gruoss nach dem, und ier
verdienet habt: daz glaubent mier!
dar zuo ich euch widersag,
ewerm leib und euwer hab,
von meinen herren allen sampt.
den häntschuoch nempt in ewer hand
und auch daz pluotig swert dar zuo,
ze weren euch des morgens fruo!
auf dem nissvelt pei der linden
da wellen seu sich lassen vinden.>
do die potschaft was gesagt,
strudel der was unverzagt
und sprach:< du macht ein gselle sein:
se hin den esel, der sei dein!
ze pottenprot den gib ich dir
von meinen purgern und von mir;
won du hast uns wol gemuot
gemacht mit deinen mären guot.
trag hin swert und hantschuoch
und sag in auch den unsern fluoch!
won mit unsern aignen swerten
wellen wier seu all zerserten,
kämin seu nür an die stat,
da seu uns hin habend gladt.>
der rache ward der botte fro.
gieng er vor, des rait er do
gen lappenhausen wider haim
und sait die antwürt allen gmain.
des wurden seu von fröden springend,
wüetend ser und dar zuo singend
und santten hin von gmainem rat
also schier und auch gedrat
in die pesten stete so,
die man vinden mocht aldo.
rom die erste was genant,
gelegen in campanier lant.
venedi sei die ander
und dar zuo prugg in flandern.
galitzi hat compostellan,
navarr allaine pampilon,
in cathaloni barsalon;
die gröst in spangen ist sibili
und in provincia marsili,
palerm der insel ze scicili,
napels in dem chüngreich;
parr litt in püllen: die geleich
ligend alle an dem mer;
daz selbig tuond auch januer
mit ainer statt, die haisst schavon,
dar zuo in der march ancon:
die ligend auch dar an vil schon.
constantinopol sei derkant
den kindern dört ze chriechenland.
ze zippern in der inseln ist
famagost ze aller frist.
majorica mit seinem strich
hat ein insel auch für sich.
das ertreich ker ich wider an:
es ist florentz in tuscan,
paraus und auch asseis,
laugg, die hohe sien und peis.
boloni, pern und mailan
ein lamparter dir zaigen chan,
dar zuo padaw und ferrär,
ist dir fragen nicht ze swär.
in freiaul ist weiden:
der was auch nicht zfersweigen.
peuschendorff an underlass
phligt der besten lantstrass.
potzen daz leit an der etsch,
tirol dar zuo, die herrenfest.
in sophoi ist losan;
pareis in franchreich wol getan,
tolosen und auch montpalier
sein der steten drei vil zier.
leuden in prabanden,
köln in niderlanden,
wurms und speir, triel, mäntz und ach
die ligend all enander nach
pei dem rein, sam basel tuot.
dar zuo costentz die vil guot
liget in dem land ze swaben
( von ulme schol man dar zuo fragen
und von augspurg auch da pei,
welheu da die beste sei)
und zürich auf der lintmag,
in der steirmarch neuwenstat,
in elsäss rastet, strasspurg
und in türing erdfurt.
in franchen vint man wiertzpurg
und den markt ze frankenfurt.
pabenberg schol man da kiesen
und münster suochen pei den friesen,
in spenvelden nürenperg.
prag daz leit auf pehmer erd,
prünn in märhern an der march,
in paiern regenspurg die starch,
saltzpurg, münchen die vil reich;
passaw ist doch ier geleich.
wien in osterreich ist gwachsen,
halberstat daz stet in sachsen.
meichsen ist ein stat allain
und hat ein march für sich gemain.
ofen, gran und prespurg
ligent auf der ungern furt.
chrakaw ist in polner reich
und auch presslaw sein geleich.
in kärndern vint man villach
nicht gar verr von friesach.
preussen und auch ändreu land
sein mir nicht so wol bekant;
dar umb ich nicht genennen chan
ier stett und ker hin wider an,
da ich der gpauren botten liess,
chürtzleich, daz euch nicht verdriess.
die stett die brief vernament.
wie schier sei zemen kament,
ze bedenken sich vil eben,
wem man scholte hilfe geben!
und do der taiding vil geschach,
der senador von rom der sprach:
< lamparter sein weis genuog,
die von franchreich sunder chluog,
teutscher man ist auch gelert;
dar umb sei in die er beschert:
was der priol von florentz
und der amman von costentz,
von pareis der haubtman
sprechent, daz sei alz getan!>
der priol< des ist mir ze vil>
sprach,< doch nicht, sam ich da wil,
sunder, was ier wellt, daz sei!
und leg ein wörtli aus da pei,
daz ein weiser sprach, daz ist:
besser ist ze aller frist,
ze rechten zwüschen veintten zwain
danne zwüschen freuntten gmain;
won der freunden ich verleur
ainen: des chüm ich ze teur;
der veintten mag ich gwinnen ain
ze freunt: daz ist, daz ich da main.
also mag ich sprechen hie:
iederman der waiss wol, wie
unser freunt sein nissinger
als wol sam lappenhauser;
die schol man nicht also verliesen
und den andern tail derchiesen
zuo unserm grossen ungewin:
das dunket mich in meinem sin.>
der haubtman auch gefraget ward;
der äntwürt ze der selben vart
und sprach:< her priol hat geredt
also weisleich hie ze stett, -
daz ich nicht bessers han ze sin;
dar umb so wil ich volgen im
und bewären sein geticht
mit andrer red, die also spricht:
ist ein man auf hälem eis,
der ge vil gmach, so ist er weis,
und hab sich auf entwedern tail,
so vert er seine strass mit hail!
also rat ich ze der sach,
daz wir beleiben mit gemach.
daz mügen wir auch sanft getuon,
won wir weder frid noch suon
prechent an den dorffgesellen,
ob wier in nicht envolgen wellen,
und behalten ane schuld
den andern tail in gantzer huld.
doch so leg ich eins dar zuo,
daz man da sprichet spat und fruo:
verfluochet sei die maisterschaft,
die chupfer aus dem silber macht!
dar umb so schüllen wier die botten
schon enphahen ane spotten
und in es auch derbieten wol,
sam man frömden gesten schol
und voll, die also sein gesant
mit botschaft in ferreu lant,
da mit so lappenhauser sag
züchticleichen sagen ab
und sprechen, wie ier alteu treuw
in unsern hertzen ist so neuw,
daz wir tätin an gevär
alles das, das billeich wär;
so ist der edeln leuten muot
so haiss auf unser leib und guot,
daz wir von unsern stetten nicht
varren mügen ze der gschicht.
dar umb wir bitten ire huld,
daz seu uns halten ane schuld.>
dar nach man vil sere batt
den glerten amman von der stat
ze costentz an dem podemse,
ob er ichzit wisset me
für die andern, daz er das
saget wol und rieti bas.
des huob der amman an und sprach:
< die vorhin rieten zuo der sach,
sein so gerechte an ier sag,
daz ich es nicht verbessern mag
von nataur in meinem sin;
doch, sam ich geleret pin
von einem, der was ein jurist,
sprich ich, daz die hilfe ist
zwivaltich nach rechter chunst:
daz ist der schierm und auch der gunst.
ze schirmen sein wir alle gpunden
einen cristan ze den stunden,
so man im vil unrecht tuot
an leib, an er ald an dem guot;
doch geschech das in der mass,
daz man allermänchleich lass
ungeschlagen und - gestochen:
won daz würd an uns gerochen,
ob der so geschlagen man
wär eins andern undertan.
des gunstes vint man dreier lai:
des sein der rat, der gwalt die zwai,
mitwürchen ist daz dritt.
rates schol man helfen mit
iedem man, der sein begert,
ist sein sache rates werd.
tuot dann einer, daz er schol,
dem schüllen wir mithellen wol
und im geben also bald
unsern gunst und unsern gwalt.
so mügen wir auch würchen mit
einem, phligt er guotter sitt
und schafft es wol ze rechten stunden.
doch sein wier sein nit gepunden,
wen die hilfe haben wil
müe und auch der zerung vil,
es wär dann, daz der selbig man
uns ein söleichs hiet getan
oder tät von hertzen gern,
woltin wir sein nicht enbern.
die täding schol man doch versten,
ob sich das dinch mag so vergen,
daz wir auch weder er noch leben
müessin mit der hilfe geben,
ald daz ainer nicht da pei
wolt der pfaffhait werden frei,
oder ob das helfen wär
unsern freunden nicht ze swär;
den schüll wir missevallen nicht,
sam die tugent uns vergicht.
wärind aber paideu tail
unser freunt ze gleichem hail,
so schüllen wir daz schaiden
zwüschen inen paiden.
mag mans dann nicht untersten,
so schol man zuo dem ermern gen
und in schiermen, hat er recht.
secht, das duncht mich alles schleht!
sein seu aber baid geleich
an irem willen gar ze reich,
so lassen wir seu also rüeg,
bis seu selber werden müed!
und was ich von den freunden sprich,
daz macht du merken hintersich
von den veinten nach der welt,
die die sel verkauft um gelt.
also wisst, daz ist mein rat,
daz wir senden ieso drat
mit ier potschaft unser zwen,
die mit worten untersten
schüllen güetleich, ob seu mugend,
iren streit mit gantzer tugend.
und ob ir täding nicht enklek,
so lassin wier die spreuwersek
vechtens werden übervol,
ob es euch gevellet wol!>
der hertzog von venedi sprach:
< besser red noch nie geschach.>
dar zuo sagt der potestat
von padaw:< daz ist mein rat.>
von prag der schepfen warend drei;
die sprachen all:< daz sei, daz sei!>
also ward ieso ze hand
ier erber potschaft hin gesant
gen lappenhausen zuo dem rat.
ir taidinch huobens an vil drat
umb den frid ze reden do.
des ward geantwürt in also:
< sagt den ewern von den steten,
wir haben seu umb hilf gepetten
und nicht umb frid ze machen!
dar umb wir in den sachen
zuo allen heiligen sweren,
ier gpiet auch nicht ze eren.>
die botten hin was scholtens sagen?
seu möchten vor gewisset haben,
daz ein gpaur vil selten tät,
wes man in mit züchten pät,
dem daz haubet grosset gar,
so man in gebitten gtar,
und tuot allaine, daz er muoss;
gewalt der ist sein rechteu buoss.
daz ward dem höseller ze swär
und gedacht, wie besser wär
im auf frömder erde leben
dann da haim des todes phlegen;
des macht er haimleich sich dar von,
sam noch die weisen sein gewon.
die andern santen ieso hin
zuo den dorffen in dem sin,
daz man in ze hilfe chäm.
daz erste dorff was narrenhäm:
da hiettens mangen ohaim inn.
daz ander dorff hiess in - der - chrinn.
seu santen hin zuom weiler,
den hiess man rupfengeiler,
gen torenhofen in dem tal
zuo iren freunden über al,
gen leusaw unterm höperg:
da sassen häxen und auch twerg.
vil nach da pei auf grüenen wisen
sassen reken und auch risen.
do hietens umb und umb gesant,
dar zuo in der haiden land.
die juden und die chriechen
hielten sei für siechen
und für nunnen zuo der gschicht;
dar um so wolten seu ier nicht.
des dauchten sich die häxen gmait:
we, wie schier seu waren brait!
iecleicheu sass auf ein gaiss
und flog da her, daz ich nicht waiss,
weder tiefel in ier wär,
in einem phät, daz was nicht swär,
dar an ir gmaines zaichen was:
pelsabuken chrumbe nas.
ze lappenhausen fuorens ein
mit langen pürsten von dem swein
und mit püchsen vol mit salb:
das muostens haben allenthalb.
daz wissten nu vil wol die twerg,
gesessen in dem höperg,
und wolten mit den häxen nicht
wesen ze der selben gschicht;
won seu mainten sei nicht wol.
des warens auch der sinnen vol
und ieder mit seim mantel veh
ward sich setzent auf ein reh.
die sprungen höch, den häxen zdratz,
bis gen nissingen ann platz.
die wappen fuort man in vil gach
auf hohen chämeltieren nach.
ier zaichen was ein chronter löw
mit einem spruch:< mir niemant tröw!>
vor inen farnder leuten vil
mit pfeiffen und mit saitenspil
dönten sunderleichen wol;
die freunt seu machten fröden vol.
hie mit und auch die risen her
( ieder fuort ein isensper)
und mit irem chlainet schön:
daz was ein drake also hön.
des dratten seu in siben schritten
gen lappenhausen bis enmitten
auf den plan; des was man fro.
daz sahent so die reken do,
den die risen truogend hass,
und bedachten sich auch bass,
ze nissingen ze varen ein.
secht, daz gschach und scholt auch sein!
iecleichs swert was lang und prait,
dar an des stahels vil gelait.
daz seu do fuorten zuo eim schein,
daz was einr maget bild so vein.
die haiden wisten auch vil wol,
mit we der man sich rechen schol,
und do sei hieten so gehört,
wie der cristan minn zerstört
was, des wurden seu vil fro
und sprachen gen enander so:
< veint mit veinten temmen schol
ein man, der sich wil rechen wol.>
des zoh ier her ein michel diet
bis in lappenhauser gpiet,
etleich zfuoss, die andern zross,
mit iren krölen und ierm gschoss,
mit einem sternen sampt dem man:
der wappen wurdens selten an.
wes scholten do die sweitzer warten?
mit ieren gschliffenn helmparten
cham ier her ein michel tail
nür den nissingern ze hail.
etleich do ze fuosse giengend,
die andern auf den sätteln hiengend.
seu waren frais und dar zuo übel.
ier paner hiet einn melchkübel
von dem dorff ze aurach,
daz allweg für die andern prach.
narrenhaimer auch da hin
( gen lappenhausen stuond ier sin)
mit iren oren von dem esel:
der dauchtens sich nicht wenig edel.
hakken truogen seu ze wer:
die schluogen fast und heuwen ser.
torenhofner auch hin zuo.
den zagel fuortens von der kuo
und kamen her gegangen
mit eim und dreissig mannen,
iecleicher mit seinem stab,
mit dem er grosse peullen gab.
fünfzig waren chomen dar
von narrenhaime sunderbar.
der haiden tausent was und me
chomen auf der cristan we
( ir haubtman hiess her mägeron),
gewappent all mit leder schon.
der risen warend siben:
den ersten hiess man sigen,
den andern namp man egge,
der dritte was der wegge,
der vierd golias was genant,
dem fünften sprach man ruolant;
reimprecht und der schön siren
warend do die lesten zwen.
hächel zaubermaisterein
hiet der faigen fräwelein
einlfhundert gzöhet dar.
do was der lappenhausner schar
zwelff und dreu hundert
so grad, daz mich des wundert,
was seu hietin gessen.
seu waren unvermessen
ieder mit seinr lantzen hie
ze ross und zfuoss, ich waiss nicht wie,
also daz ir über al
warend da nach meiner zal
zwai tausent streiter frei
und fünf hundert auch da pei.
die ander dörffer koment nicht
und sprachent, daz zuo der geschicht
besser wär ein luogen zuo
rüewecleichen spat und fruo
also schlaffent pei der want
dann selber spilen mit der hant.
doch so ward in zuo gesant
von in der crinn, dem teuffen land,
ein alter man und dar zuo gra;
nicht mer so vand man ier auch da.
der wolt auch sein ze ritter worden:
also wol gfiel im der orden.
des ward verworffen er ze stund.
< sim, was schol uns der schebig hund?>
sprachen seu.< ker wider häm!
du pist den jungen ungenäm.>
des wär auch chomen her gawan,
ein ritter werd von montalban,
lantzelott und her tristan,
stolff und ander herren gmain:
do muosten seu ier schlosse retten
und andreu güeter vor den steten.
her büggel doch von ellerpach,
den man nie verligen sach,
hiet ze streiten im derkorn:
do was er dannocht ungeporn.
des waren chomen in der zeit
den nissingern zuo irem streit
mätzendorffer ungebetten.
die sach man grimmeleichen tretten
sam die zieren fiessen
mit baslern und auch spiessen.
ieder auf seim wappenroch
fuort einn igel auf eim stok.
seu waren chomen umb ein sach,
die vor hundert jaren gschach;
daz was ein schad und ein verratten,
daz die lappenhauser taten
iren vordren umb ein stro:
daz wolten die erst rechen so.
der andern dörffern kainer cham
dan von leibingen ein man
vil jägerleichen mit eim horn;
er hiet der veinten tod gesworn.
ein rostigs pantzer truog er an,
ein furggen auch, da mit der man
gab, so er wolt rüeren sich,
wunden drei in einem stich.
mätzendorffer der was vil
und, sam ich euch es sagen wil,
wol auf neun und sibentzig do:
daz wurden eben achtzig so.
der sweitzer was auf hundert knecht,
dannocht zwäntzich: daz macht recht
zwirent hundert als ein har.
do was der reken sunderbar
vier allain; die nenn ich dir:
es was der perner( glaub es mir!)
und sein maister hiltprant,
dietleib von steirland
und der werd wolffdietreich.
secht, do was der twergen gleich
tausent neuntzig und auch acht!
nu secht vil eben, waz daz macht!
der von nissingen man hiess
rechter harscher sechtzig spiess
reiten auf den platz da her.
da zellet man ze iedem sper
dreu phert beraitet wol,
sam ein lantze haben schol.
secht, do hiet ein man gesehen
ze hundert malen dreizehen
und sechzig erbrer über al!
der andern warent ane zal
ze paiden tailen komen dar
von sakman und preganten schar,
von schützen und schiltknechten:
die hulfend auch ze fechten.
die geste wurden schon enphangen
von den frauwen und den mannen.
man hiess in allen zdrinken geben.
wes scholten seu do fürbas pflegen?
der wein in zuo den stirnen schluog;
des wüstens auf vil ungefuog
und wolten ze der selben stund
die veint erwürgen sam die hund.
trun, daz wär leicht do getan!
da zugen seu die alten von.
die nissinger mit grossem schall
< her zuo, ier herren!> schreuwens all,
< seit ze streitten nicht so gäch!
wir schüllen haben ein gespräch
und auch kümen über ain,
was uns sei ze tuon gemain.>
des waren seu gehorsam do.
strudel macht sich aufhin so
übersich bis auf ein tach;
er huob sein rede an und sprach:
< hört, ier herren arm und reich,
chlain und gross und all geleich!
got, der alleu ding tuot
uns ze hail und auch ze guot,
geit dem sünder oft ein pin
an dem leib und an dem sin,
daz er sich dest e beker.
dar umb so wisst, es ist mein ler,
daz wir alle cristan gmain -
peichtig werdin gantz und rain!
das pin ich nicht ze sagen worden,
daz wier die veinde schüllen bsorgen,
die so lös sein und so zag,
so bös und närrisch alle tag;
ich sprich es nür allain umb das,
daz wir got behagin bas;
won ist er mit uns allain,
niemand zeucht uns umb die pain.
dar nach schüllen wier auch all
fröleich essen und mit schall
prot und flaisch von einem swein,
dar zuo trinken roten wein:
daz git uns chraft und dar zuo macht.
nach dem schol man gen der nacht
ziehen auss hin auf daz veld,
ze richten hütten auf und zelt.
da schüllen wir auch all beleiben,
die nacht vil rüewechleich vertreiben,
doch mit guoter wart und feur,
bis an den liechten tag geheur.
dar nach so mach sich ieder man -
auf und leg sein härnäsch an
und segen sich; er sauff ein ai,
dreu ald viereu oder zwai
mit einem glas von guotem wein:
das hilft im zuo den nöten sein!
des mach er sich ie so hin an
zuo seinem rechten haubtman,
der hie fünfe schüllen sein!
der erste sei her laurein,
ein künich lobesam und werd,
gewaltig über alle perg.
der ander ist her dietreich
von pern, dem nie kain man geleich
ward an tugend und an macht;
des haben auch die reken acht!
doch sein seu all so wol getan,
daz ieder möcht ein haubetman
über all die welt gesein:
das sprich ich auf die treuwe mein.
der dritte haubtman ist gerait
der fraidigest der cristenhait;
er ist ein fiess vil wol derkant:
her paggenzan von sweitzer land,
der von aurach hie mein herren
hat gefüeret so von verren.
der vierde haubtman ist der stark
von mätzendorffe aus der march,
der des streitens gar vil phligt
und in allen an gesigt.
der von leibingen der sei
sein selbers herr, ein degen frei!
so pin ich auch dirr purger hie
haubt und maister - got wiss wie!
gar unwirdig ich sein pin,
sam mich dunkt in meinem sin.
so müess meim nefen auch gelingen!
der ist der best von nissingen
und ist gehaissen fülizan.
des rüem ich nicht: er ghört mich an.
man mag es sehen an seinr tat,
was der man im hertzen hat.
der ist von uns dar zuo derwelt,
ist, daz es euch auch gevelt,
daz er durch ewer nutz und er
füerer sei und weis daz her
mit unserm paner an daz zil,
da man des morgens streiten wil,
won er der strassenkunst ist vol.>
seu sprachen all:< daz gfelt uns wol.
wer schol aver pilleich haben
den vorstreit? daz schült ier uns sagen!>
trun, des antwürt strudel do:
< unser ordnung sei also:
hie sind cristan, twerg und reken;
die schüllen sich ze velde streken
ze ross und fuosse gantz und gar
sunderleich, auf fünf schar,
als vil sam auch der haubtleut.
dar zuo wisst, sam ich euchs bteut:
der veinten gsind daz ist geschaiden
in häxen, risen und in haiden,
dar zuo habens cristan her,
wol auf sechse schar und mer.
nu sagt mir an( daz wisst ier bas):
wen habt es allermaist in hass?
dem schült ier auch des streites geben:
das ghört dar zuo und füegt euch eben.
ich waiss wol, daz ze aller zeit
der sweitzer ist der vorstreit
von ieren alten rechten,
wann seu mit cristan vechten.
der twergen gwonhait waiss ich nicht
noch der helden, so man vicht.
seu sein aller eren vol;
got geb, was in füegi wol!>
der rede wurdens alle fro;
des sprachen do die twerg also:
< kain häxe noch kain unhold
ward uns nie mit trüwen holt.>
< nu dar, so macht euch an den streit,
wan seu chöment welher zeit!>
sprach do strudel an der vart.
der reken tail auch schreient wart:
< die risen mainen wir nicht wol;
won seu sind aller bösshait vol.>
< der schült ier auch gepeiten,
bis daz seu werden streiten,>
antwürt strudel ze der stund.
die sweitzer ruoften aus dem mund:
< so wisst, wier seigin cristan leut
und lust uns wol der haiden heut!>
< so nemps auch hin!> sprach strudel do.
< doch so rat ich euch also,
daz iecleicher ein segen hab
und sneid die pain den kätzern ab.>
mätzendorffer auch hin zuo:
< so wisst, wir hassent spat und fruo
lappenhauser, daz ist war!>
do sprach strudel offenbar:
< die schüllen werden uns ze tail:
seu sind uns umb kain gelte vail.
doch so mag ich also sprechen:
wolt es euch an inen rechen,
so greifft die narrenhaimer an!
won es spricht der weise man:
wer die diener füeret hin,
der füert den herren sampt mit in.>
mätzendorffer sprachent do:
< das selbig schült es tuon also,
sam ier von uns halten welt:
daz haben wir für recht gezelt.>
strudel der hiet weisen muot.
< daz wär vil pilleich und auch guot,>
sprach er,< so ist ier ze vil;
dar umb man euch nicht lassen wil
so verderben noch enschol;
won wir wissen alle wol:
wer euch schlüegi auf den tod,
der prächt uns in die selben not.>
des liessen seu sich auch benüegen.
fülizan der ward sich rüegen
und sprach:< vil lieber vetter mein,
daz du sälich müessist sein!
du sprichst, ich schüll das paner tragen
und dem her den wege sagen;
ghört daz nicht einn haubtman an,
dem das gesind ist undertan?>
< nain du,> sprach her strudel do,
< du pists der panermaister so
und hast ze schaffen anders nicht
dann den sturmfan, so man vicht,
tragen vestecleich hin an
hoh embor: so bist ein man;
und tracht, daz du nicht kerest wider
oder daz mans truk da nider!
da geit man dir auch hilffen zuo,
die dein gaument spat und fruo.
ein anders ghört einn haubtman an.
der schol des ersten sein ein man
frei des gmüetes, unverzait,
daz er ze trösten sei berait
das ander volk und pring auch an
mit hetzen, so er beste kan;
won der fröd in im nicht hat,
der tröst die andren gar ze spat.
daz ander ist, daz er schol sein
listig in den sinnen sein,
daz er sich halt recht sam der man,
der schaffzagel spilen kan,
mit greiffen an und hüeten sich
vor schaden nemen: merkst du mich?
dar umb so tuo des ersten das
ze frides zeit( daz füegt im bas)
und haiss sein gsinde tag und nacht
üeben sich in ritterschaft
mit stechenn und turnieren
und anderm jubilieren;
won der ungelert den glerten
mag so wenig überherten
sam der bloss mag einen man,
der gantzen härnesch füeret an.
dar umb des ersten künnen schol
iecleicher vil sunder wol
schon und sauberleichen reiten.
auf und ab zder tenchen seiten
sitz der man an underlass!
dar zuo sei der stegraiff mass,
daz sich so einer müg derheben
in dem sattel, daz man legen
möcht ein kugel unter in!
die paine schol man streken hin
und die knie doch zemen haben,
die sporn nicht gen dem phärde tragen.
den zaume hab in seiner gwalt,
sitz aufrecht in schlechter gstalt!
der dann mit dem sper wil reiten,
der trachti, daz zder andern seiten
der stegraiff umb ein halbeu spang
für den andern stegraiff hang!
smukt er sich ein tail hin an,
dest minr man im geschaden kan.
des ersten schol er stapfen hin,
dar nach bald: daz ist der sin;
und wil er treffen alle zeit,
so nem den lauffe nit ze weit!
pei frid so schol man wappen chauffen,
der nicht enwelle nakend lauffen
vor dem veinde an der zeit,
so derhaben ist der streit.
in den selben sachen -
der haubtman schol auch wachen,
nicht enschlaffen: daz ist recht.
er schol die ritter und die knecht
nicht so füeren gar verwegen.
des gsindes leben muoss er phlegen
und zühen sich ze velde so,
da man haber vind und stro,
holtz und wasser: des ist not,
daz die phärt nicht ligen tod
noch der mensche gpresten hab,
das er an creften neme ab.
das wasser, das man trinken schol,
schol man vor credentzen wol
und auch die frömden speis da pei,
wil man wesen giftes frei.
in chaim wald schol er beleiben
noch pei mos die nacht vertreiben.
dar zuo schol er speher haben,
die im tägleich mügin sagen
der veinten willen und ier macht:
secht, daz geit die besten craft!
und ist der veinten gar ze vil,
so wiss, daz ich im raten wil,
daz er haimleich seu derschleich,
wil er werden siges reich;
oder, mag daz nicht gesein,
so tuo noch nach der lere mein
und warti ier an sölcher stat,
da ers am ertreich bessers hab!
sein seu krencher oder geleich,
so mag ein haubtman gmüetes reich
freileich lassen lauffen dar,
schlahen, rumpeln in die schar.
doch sag ich: ob eins geschäch,
daz man an dem lesten säch
anders nichtzit dann den tod,
so mag er fliehen in der not.
daz ist der aller beste streit,
den man da vindet ze der zeit.
der seu aver haben wolt
ze gfangen, sam man billeich scholt,
doch an töten, so rat ich,
daz ieder geb ze gfangen sich
lieber, dann im werd gesant
hasenswantz ze seiner schand.
sunderleichen, daz er werd
überhaben des auf erd,
so schol er sich ze streiten heben
mit dem rossvolk auf die eben,
mit dem fuossvolk auf die perg,
daz im der obertaile werd.
ist, das gpirgig sei daz land,
die schützen schik er doch ze hand
hin für die andren: daz ist guot!
das gschoss den ersten schaden tuot.
dar zuo so schol er auch die schar
zemen halten fest und gar
und, die die krenchsten müessen sein,
die machin sich enmitt hin ein!
niemand für den andern lass
tretten hin: daz ist die mass!
ist das lande alles eben,
so scholt du nach den schützen legen
die reiter, die die langen sper
rennen durch die veinde her,
dar nach die mit den swerten,
daz seu die helm zerserten.
die zfüessen seigin auch da pei,
ob ein reiter gfallen sei
aus dem sattel und da nider,
das seu im des helffin wider.
der veinten phärt seu schüllen stechen
und der gfallnen drüssel brechen,
ringen, schlahen, dar zuo würgen,
daz ander fuossvolk nider mürden;
und ob der sige wär dergangen,
so nemin seu daz überig zgfangen!
ist es aber alles gpirggig,
so hab daz obertail vil wirdig,
die schützen für, die reiter ab:
die phert seu pinden zuo dem hag
und schiessin mit den lantzen dar,
daz ir die veinde werdin gwar!
die schüllen seu auch überdringen:
so mag in dester bas gelingen.
und ob in got daz glük verhengt,
daz man die veinde schint und pfendt,
so schol der haubtman tailen hin
iedem man nach rechtem gwin.
ze allen zeiten ghört dar zuo,
daz der haubtman spat und fruo
sehen schol zuo seinem gsind,
ob er dehainen chriege vind
unter inn, daz er daz pring
ze einem suon mit dem geding,
daz der schuldig gpessert sei:
so bleibt daz volke schanden frei;
won chain chrieg daz land so sirt,
dann der zwüschen freunden gpirt.>
do sprach paggenzan der man:
< we, wie wench ich rechtens kan!
ich waiss vil chlaine, waz die gschrift
singet, saget oder stift.>
des antwürt strudel do und sprach:
< dar umb nempt euch kain ungemach!
nach ewer gwonhait halt daz gricht
und acht vil wench der ander gschrift!
tuot, sam euch gewissen ist:
secht, daz ist die beste list!>
von mätzendorff der haubtman
huob ein andreu frag do an:
< sagt mir, was ist ewer rat:
ob mir einr gelihen hat
phärt ald härnesch ze dem streit,
das verleur ich ze der zeit,
muoss ich es icht wider geben?>
< nain du,> sprach do strudel eben,
< won er wisset vor hin wol,
daz der streit ist schadens vol;
won vier gemochten nie derstreiten
so vil, daz einer hiet ze reiten
mit got und mit dem rechten:
den nutze hat daz vechten.
dar umb daz rechte sich versicht:
er wolt dirs geben, leihen nicht,
es sei dann, daz er gdinget hab,
im sein schaden ze nemen ab.>
laurein der lag an der lag
und tet dem strudel auch ein frag:
< weiser maister, sagt uns an:
wie tuon wir dem gefangen man?>
strudel hiet geantwurt do;
des wolt er laureinn eren so
und sprach:< die frag ist hoher mär,
meinen sinnen gar ze swär;
dar umb so muoss ich suochen
ein antwurt an den buochen.>
des cham er pei einr weil her umb
und sprach:< es ist mir noch ze chrumb;
doch, sam ich derkennen chan,
ich vind, daz all gevangen man
mag man temmen ze der gschicht,
ob man sich für wars versicht,
daz ier leben schaden tät,
ier verhaissen nicht wär stät,
es wär dann, daz in offem streit
versichert wär des mannes leib,
der süst ein boswicht nicht enwär:
den schol man lassen ane swär.
daz guot daz hat er doch verlorn,
im wär dann auch da für gesworn.
doch so ist des kaisers recht,
daz sein gevangen aigen chnecht
werden, so er selber vicht,
nach der alten püecher gricht.
einn hüerrensun den schol man vahen,
wie man mag, und dar zuo gahen
und würgen im den drüssel ab,
wie wol man im verhaissen hab,
mocht er an versichern nicht
gevangen werden. ob er spricht:
« halten mier die rechte mein! »
dar zuo schol im geantwurt sein:
« wie macht daz recht nu rüeffen an
und hast so oft da wider getan?
dein recht daz ist ein galgenstrik,
der dich pei deinem hals verschlik! »
hie pei mügt es wissen wol,
wie man lappenhauser schol
richten aus in sölher not;
won ier fröd ist unser tod.
die frömden schol man lassen gen,
daz ier auch mügt dest bas besten.>
her dietreich da von perne
der wolt auch hören gerne,
wie es umb den gvangen wär,
den daz leisten däucht ze swär.
do sprach der strudel ieso drat:
< daz ist nicht die minste frag.
hie so schol man trachten pei,
ob ein man gevangen sei
von bösen leuten umb sein hab:
so mag er wol nach rechter sag
prechen an dem laisten so,
wie vil er hiet verhaissen do;
won niemant von seinr missetat
gewinnen schol: das sag ich drat.
so ist der sitt in offem streit,
ob ein man gevangen leit
und sich wil derbitten aus,
haim ze faren in sein haus,
dar zuo auch versprechen wil,
sich antwürten zeinem zil,
daz er vil billeich laisten schol,
es wär dann, daz er wissti wol,
daz er des laistens müese sterben
oder an eim lid verderben;
und hiet ein andrer joch versprochen,
das schol beleiben ungerochen.>
dar nach so chament etleich leut
von nissingen in alter heut
und sprachent zuo dem strudel do:
< wier habent recht, die sprechent so,
daz alter nicht gepunden ist
zuo dem streit dehainer frist.
dar umb wier bitent euch zestett,
daz ier uns streitens überhebt.>
strudel in die red verwarff.
< die alten sind, der ich bedarff,>
sprach er zuo den greisen do,
< wär ier vil, das tät mich fro.
ich waiss wol, das des streites macht
ist nicht allain an leibes craft,
an gmüete, pfärden und an eisen:
der beste tail leit an den weisen,
die mit einer zungen chlain
schlahent durch die veint gemain.
doch so schol man merken das
von den alten, die vil bas
dar zuo chümin dan die jungen.
von den andern sei euch gsungen,
daz vor sechzehn jarn ein knab
und, wer ier über sechzig hab,
ruowen schol ze chrieges zeit
( niemant zwing in zuo dem streit!),
dar zuo, wer im mag gehaben
lebentiger fünf knaben
pei der e und dannocht so,
ob ier einer tod wär do,
do man den gmainen nutze warb,
ob er doch mit eren starb.
die frauwen sein auch aus genomen,
seu wollen dann mit stainen fromen.
kain siecher schol auch streiten nicht.>
< das was ein esel, der das spricht,>
sprachent do die andern so.
und wie da was gesprochen do,
vil nahent saitent ze der stund
lappenhauser wider umb.
das hielten auch bis morgens fruo
paideu tail: daz ghört dar zuo.
doch belibend ane picht
lappenhauser; won der gwicht
seu do nicht verhörren wolt,
sam er auch nicht hörren scholt.
secht, do sprachens aus eim spott:
< nu helf uns doch der alt got!>
do nu der tag ward erst geporn,
der leibinger erschiel sein horn:
das hiet man für daz herhorn do.
des tages warens alle fro.
rüefli dar und saichinchruog,
der lappenhauser paner truog,
dar an ich wän daz gmalet wär
mit einem spuol ein sneiderschär,
und prachent auf von irm gezelt
gen der linden auf daz veld,
da sei do wolten streiten.
in den selben zeiten
der mäger zuo dem here sprach:
< wol mier, daz ich ie gesach
ein her so schön, mit gantzer mugend,
in so wunnecleicher jugent,
sam es seit! des macht euch fro
und haltend euch noch heut also,
daz wir gewinnen er und guot,
daz ein freier harsch wol tuot,
wil er legen seinen sin
auf er und guot und auf gewin!
dar umb gepeut ich pei dem haubt
( sälich sei, der mir es glaubt!)
allen rittern und auch knechten,
daz seu sich stellen heut ze vechten
ritterleich, an alles fliehen.
dar zuo schol auch kainer ziehen
für den andern an mein wort.
und schüeff er joch einn grossen hord
unserm her, daz hulff in nicht:
ich tät im sam eim hüerrenwicht.
gunterfai, nu schlach dar an!
so fröwt sich ross mit sampt dem man.
ieder schrei, also ich swerr:
« über seu herr und über seu herr! »>
trieffnas hiet seinn maiden gass;
dar umb er lauffen muost die strass.
die weil cham auch her fülizan
mit seinem paner; da stuond an
ein stok auf einem amboss
mit einem schindmesser bloss.
strudel der was nicht der böst:
er hiet sein gsinde auch getröst.
er zoch hin gen der linden:
der maiger liess sich vinden.
die veinde warent nahent,
daz seu enander sahent.
kaiser lechspiss was ein gsell.
< wer nu ze ritter werden well,>
sprach er do zuo seinem gsind,
< der mach sich fürher so geswind!>
des cham da her sam aus eim traum
perchtold von dem kerssenpaum,
ein edelman und fechper gar.
dar nach so cham geritten dar
chuoni von stochach
und der tirawätsch hin nach;
haini von gretzingen
cham auch zuo denen dingen. -
des zoch der kaiser aus sein swert
und sprach:< ie seits der eren werd.>
er schluog seu mit der chling entwerchs
und ward in singend disen vers:
< hie besser ritter danne knecht!>
die andren sprachent:< daz ist recht.>
< doch scholt es nicht reiten an
vor den frömden,> sprach der man.
des hiet man in geschenchet do
swert und hentschuoch, gürtlen so,
dar zuo guldin rittersporn:
do was es hie und dort verlorn.
des wart er rüeffent ze der vart:
< die frauwen sein vil rain und zart;
dar umb man sei auch eren schol.
nu dar, fro hächel, tuot so wol
und macht euch an den ersten streit
mit ewern tochtren! des ist zeit.
halt euch sam die zieren fiessen,
lasst euch schiessens nicht verdriessen!>
fro hächel was ier eren fro.
wie schier sei macht sich fürher do!
den andern sprang sei allen vor
auf einem wolf vil hoch embor.
die tochtren alle her mit ir
( zuo den veinten hietens gir)
und schussen mit den pürsten dar
aus den fingern gen der schar.
strudel in den selben sachen
liess von seinem rittermachen
und ruofft der twergen herren an:
< wie wol ich euch der eren gan,
daz de deupin und ier gsind
geligin nider sam die rind!>
her laurein macht sich gen der mit
trostleich gar: daz was sein sitt.
den seinen mannen ward vil gach,
irem chüng ze ziehenn nach,
ieder mit seinr schlingen gswind
ze werffen in das frauwen gsind.
die pfeiffer und die farnden leut
waren sicher an der heut
und huoben sich ze samen so
an ein ort mit fröden do.
seu biessend drein und schluogend dran,
bis der streit ein end gewan.
die paner gen enander zugend,
die weiber flugend, die twerge stubend
auff gaissen und auf rehen.
wer scholt den andern flehen?
es was do fluochens, scheltens zeit:
also geleichert was der streit.
des tet auch hächel so und sprach:
< he, her nürggel unterm tach,
ir seitz ein maniggein vom rein!
von mir so müesst ir leiden pein.>
her laureins muot was ob der erd;
er sprach:< du hüerr, du pist nicht werd,
daz ich mit dir nu klaffen well.
wer dich, ald du muost ind hell!>
da mit er werffen ser began,
er und alle seine man.
die häxen mit irn schossen
warend unverdrossen.
des ward des bolens also vil,
sam ich es euch nu sagen wil,
daz es so an der selben vart
der tag von pfeillern tunkel wart.
die pürste traffend mangen twerg,
daz er hin vallen muost zuor erd.
seu warend spitzig und so gswind,
daz manger ward ann augen plind.
vil oft ein man cham umb sein augen
und umb den hals: daz schült es glauben;
won die pfeil ze der geschicht
hietens vornen all vergift.
hern laurein ward ein bott gesant,
daz im geswal die tengge hand.
der häxen vil und dannocht mer
geworffen wurden also ser,
daz vil mangeu in der not
ward geletzet auf den tod.
der streit in paiden herte leit.
dar zuo so reit zder selben zeit
ein wilder man mit mangem stoss
durch seu auf einem hierssen gross
mit seinem cholben ungetan
und schlecht das weib mit sampt dem man,
mangen auf den tod ze stund.
er warff ier vil in seinen schlund.
er hiet zwen zen so lang und räss,
daz er vil mangen ztod erbäss
und wol die streiter all gemain
nider legen so allain;
won er gedacht in seinem sinn:
< ier vechten daz ist mein gewin,
daz seu unter enander tuond.>
laurein auch den schalch verstuond
und fro hächel, trun, da mit;
des tatens nach der weisen sitt
und liessend von ierm fürsatz
nür dem wilden man ze dratz
und auch ze schaden und ze rach.
auf in ward in allen gach
mit werffen und mit schiessen:
das liess seu nicht verdriessen.
des ward er in doch gar zbehend,
ze reiten durch ier paider wend
mit schlahen und mit lauffen,
mit stechen und mit rauffen.
er schluog die unholden
mit seinem eisencholben,
daz seu auf die erde schier
vielend hin ie vier und vier.
der hierss auch mit den hülnern sein
schuoff den veinten mangen pein.
er zucht die chleinen twerge
vil hoch auf von der erde
und schürpfetz durch; er stach in seu:
des vielen hin ie dreu und dreu.
das was ein wildes gferte:
es lag in, trauwen, herte
und wärind sein vil wench genesen,
wär ein chüener twerg nit gwesen.
der was so snell und dar zuo chlain:
dem hierssen cham er zwüschend pain;
den zagel begraiff er pei der hand
( er was her äschenzelt genant)
und huob mit gwalt den läuffer so,
das er beleiben muosst aldo.
ein andrer zucht ein degan aus
und stach dem hierssen in den pauch,
das er auf den füessen glag.
der wilde held viel über ab.
da mit die häxen alle hie
und zamptend in, ich waiss nicht wie,
daz er do sam ein lämbel gsass
und seines lebens da vergass.
diss was doch dannocht nicht an not:
maniger viel sich über in ztod;
dar zuo ward ier auch vil verlorn
an des toten hierssen horn.
do nu dis dinch also vergieng,
ein neuwer streit sich ane vieng
zwüschen häxen und den twergen;
des muost ier dannocht vil verderben.
we, was pluotz do ward vergossen
von den gstainen und den gschossen!
und do der stralen nicht mer was,
des liessens lauffen dester bas
auf die gfüegen leute do
und stiessen mangen nider so
mit wolfen und auch gaissen
von magren und auch faissen.
die sprungen auf bis an die lüft
und vielend auf die armen chrüft
also gefuog und also leis -
geleich in eines falchen weis,
der die vogel mit der prüst
stosst und von enander müst.
die twerge sprangten auch ier bök
und stiessens nider sam die stök.
die häxen mägten sich zer erd.
ier phärde übern höperg
flugend hin ze aller vart,
wann ier aines ledich ward.
do ditz her laurein so dersach,
wie schier er zuo den seinen sprach:
< stet ze fuoss ab( des ist not)
und stecht der hüerren phärt ze tod!
dar nach so ieder schlach die weib,
wil er behalten seinen leib!>
we, wie schier ward vollepracht,
des im laurein hiet gedacht!
doch was fro hächeln wolff also
bezaubert, daz man in nicht do
noch sei dar zuo mit kainer sach
versneiden mocht; dar umb geschach
hern laurein dannocht haiss genuog.
sei lieff in an so ungefuog,
daz er sich viel vil oft da nider;
des hulfend im die andern wider:
anders er wär gar verlorn.
die schande tet dem fürsten zorn
und begraiff des paners sper.
er hielt es gen fro hächlen her
und derraicht sei an der prüst.
secht, daz was nu gar umb süst!
niemant sei gevellen macht:
das hiet sei mit ierm zaubren gschaft.
des schluog sei ab dem man sein sper
und macht sich zuo im nider her:
sei speibt im an die wangen sein
so sere, pei der treuwe mein,
daz im blatren wuochsen auf
grösser dann ein sneggenhaus.
des gab der wolff von im ein tunst
aus dem mund recht sam ein brunst.
wem er gen dem hertzen schluog,
der muost sich plägen sam ein chruog:
das pracht vil mangen umb den hals.
dar nach( das irs wissind alz)
kümpt ein twerg, was trintsch genant,
und fuort ein netz in seiner hand.
er macht sich hintnan an daz weib
und warff daz netz umb iren leib
und umb den wolff, ich waiss nit wie.
des warend do die andren hie
und wurgtens paideu in ierm pluot,
sam man noch den füchsen tuot.
da mit dis auf und an hin wider:
der häxen paner gie da nider -
ein unglük daz ander reit.
< helfend jo, won es ist zeit!>
schreuwend die unholden so
gen der lindentolden do.
< wir sein verlorn und auch vertriben,
das unser wenig ist beliben.>
gefochten was do, das man wuot
bis an die versin in dem pluot.
do ruoft der kaiser in dem gras:
< nu dar, her risen, hört ir das?
ir seitz die minner in dem her:
get hin an durch frauwen er
und lat der twergen nicht ein bissen
unzerrüert und unzerrissen!
ich schätz der euwern einen wol
gen einem perg der twergen vol.>
der ruom die risen machet fro
und schritten ieso hin aldo
gen den twerglin an den streit.
die hieten ze der selben zeit
gelesen auf der stainen vil
und wurffen all ze einem zil:
das was in die risen, secht!
do sprach der wüetend reimprecht:
< wetter tiefel! wer ist der,
der uns da siert so ferr da her?
wie wirt uns erst gelingend,
so wir hin zuo bas dringend!
das muoss ich doch versuochen so:
hin zuo, ir herren!> sprach er do.
des chamen seu bis nach hin an.
< her giggenfist,> huob einer an
zuo hern laurein,< wie gturt ier
beleiben und genahen mier?
waist du nicht, daz ich vermag
alz dein gsind in einem schlag
legen tod bis in die erd?>
des antwürt im der chünig werd:
< ich waiss nicht wol, waz du vermacht:
ich tröst mich doch der meinen chraft.
wie wol ich sei ein chlainer twerg,
ich wird dier noch ze einem perg
in deinen augen, glaub es mir!
dar zuo wil ich sagen dir:
mich duncht, du seigist ungezogen
und, was du sprichst, das sei gelogen:
das wil ich nu bewären so.>
seine schlingen luod er do
und traff den risen pei der stirn,
daz im der stain gie durch daz hirn.
golie muost des ligen tod:
das tet seinn gsellen zorn von not.
die weil ier drei reken
gen in sich wolten streken.
< nicht so!> sprach her hildprand das,
der ier haubtmans maister was.
< haltin wir enwenich hie,
bis wir nu bas dersehhin, wie
chlainer man sich müg geweren
gen dem grossen und erneren!
hie pei lernen wir auch wol,
gen wem man gerner vechten schol.
so wissend, daz von diser üeb
werdent auch die risen müed:
des varen wir so frisch hin an
und schlahins nider auf den plan!>
her dietreich sprach:< her maister mein,
was ier gepietend, das schol sein.>
da mit der hürnin reimprecht
sprang do für die andern, secht,
bis enmitten durch die twerg
und schluog ier mangen zuo der erd!
des muosten seu von im hin weichen;
niemant gtorst sich an in streichen.
des ward im doch ein brief gesant,
daz im die stang viel aus der hand:
das was ein stain, der seinen taumen
chond im von der hende raumen.
des waren so die andern hie,
dem risen zuo( ich waiss nicht wie)
und an die pain, daz er do hin
viel zuo seinem ungewin.
ieder drang im auf seinn pauch
und zukt sein faustmesser aus.
do was er also gantz von horn,
daz alz ier stupfen was verlorn.
des was her reimprecht auch nit träg,
wie er an dem rüken läg:
er baiss ier vil und raiss ir me;
das cham vil mangem twerg ze we.
< an die augen!> schreuwens so;
des ward er schier geplendet do.
dannocht was er nicht ze faul
und gient vil weit her mit dem maul.
er wolt sei han verschlunden.
des cham ze denen stunden
einer mit dem messer sein
und stiess ims in den schlund hin ein:
da mit so hiet der auch sein end.
die andren risen warend bhend
und lieffend her mit irm gedens
recht sam die wolff in ander gens.
seu schluogend mit iern stangen
und, wen sei mochten glangen,
umb den so was's dergangen.
wer scholt den helden gnahen?
ze weichen muost man gahen -
an her laurein, der sich schampt
des fliehens und cham her gerant
entwerichs auf den grossen sigen,
das der auch viel und muost geligen.
des sprang er auf und was genesen;
er sprach:< ich pin der sein nicht gwesen.>
hiet er vor gefohten ser,
er schluog ir dannocht dreistund mer.
her trintsch der hiet sein ross verlorn;
dar umb so sass der hohgeporn
auf einen andern twerg hin wider,
won im sein haubet stuond ze nider.
das netz er aber zuo im nam
und lieff den weggen hintnan an:
er warff es über in aldo.
des was der ris nicht träge so:
er zerraiss es mit den zenden
durch und durch ze allen wenden
und sprach:< daz ich dein muoter clei!
wänst, daz ich ein vogel sei?>
die red macht maistern trintschen we
und lieff den weggen an sam e.
er graiff im zuo dem augen hin
und zukt ims zuo seim ungewin,
das es im gen der nasen hieng.
da mit der ris sein aug gevieng
und zoch es gantz und gar her aus;
er sprach:< des acht ich nit ein laus;
ich gesich mir noch genuog.>
hie mit er do umbsich schluog
gen den veinten an gevärd
und traff den trintschen mit seim pfärd,
das entwedrer fürbas wolt
essen, so man trinken scholt.
des was der twergen hilf verlorn.
das tet dem äschenzelten zorn
und lieff da her der degen chlain.
er cham dem risen zwüschend pain
und wolt in stechen untnan auf
mit einem messer in den pauch.
des was der held so gar behuot
mit seiner eisenpruoch vil guot,
daz man im nicht enmocht getuon.
da mit ertrukt er sam ein huon
mit seinen schinggen äschenzelten.
des muosten alleu twerg engelten,
den des smertzens ward genuog,
dar zuo eins zum andern schluog.
her ruolant macht sich bas hin an
und warff ier paner auf den plan.
des nam her hilprand ieso war:
< nu dar, ir zieren helden gar,
macht euch freileich an den streit!
auf und an seu: es ist zeit!>
her dietreich ward der rede fro
und lieff her mit den seinen so,
das do von der selben vart
das ertreich unter in bidment wart.
die päme zuchtens von der erd
und schluogend in die risen werd.
des sprach her egg do:< waffen, waffen,
mit gerten schol man kinder straffen!>
und nam einn grossen berg auf in:
er warff in gen den reken hin.
< siha, ist daz nicht der geir?>
sprach her dietlaib do von steir.
< wilt du uns also begraben?
nu sein wir noch nit ztod erschlagen.
erdschollen und auch mist
wierfft ein weib, das zornig ist.
hast icht eisens, daz zaig her!>
< ja du,> sprach der egger
und pott sein stählein stangen dar,
das ier her dietleib ward gewar
so ser an seinem starchen giel,
das er für tod do nider viel.
der schimpfe tet dem perner zorn
( er wand, sein gsell der wär verlorn)
und schluog hern eggen pei der mitt
enzwai: das was her dietreichs sitt.
sein swert das hiet ein sneiden
und snaid an alles leiden
durch flaisch und pain und, was es vand.
sprach her egg:< das ist ein schand,
das du dein swert so gar an laid
hast gezogen aus der schaid:
narren messer, hüerren prüst
sicht man bleken oft umb süst.>
des lacht der perner in dem sin
und schluog zum andern mal da hin.
des eggen er verfälet do
und traff hern ruolanden so,
das er auf dem ars gesass.
egg des seinen straichs vergass
und wolt sich nach dem perner tuken:
des viel er auch da hin ze stuken,
also das der selben risen
gelagend vier auf ener wisen.
dannocht waren ir wol drei,
der reken auch so vil da pei.
die schluogen in enander do
also festechleichen so,
das ein straich in perg und tal
über siben meil derhal.
sich huob ein nebel von dem streit
einr halben meile hoh und weit.
ier tämer ward so ungeheur,
das man do sach das wilde feur
her durch den nebel dringen:
das gie von iren swingen
und auch von ierem aten so,
den seu so hitzig taten do.
hie was hert und wider hert.
des cham auch zuo dem selben gfert
her dietleib zuo im selber do.
er macht sich auf und rach sich so
( sam ich euch es kürtzen wil),
das die risen ze dem zil
der übel tod an sich gevie:
ier paner mit in nider gie.
do schre der kaiser ane chron:
< her zuo, hin an, her mageron,
mit ewerm gsind( won des ist gnuog)
und scheubt die reken in ein chruog!>
des fuoren do die haiden dar
ze ross und zfüessen alle gar
und schussend in die reken her
mit iren pogen dik und ser.
des hiet wolffdietreich do gesprochen:
< ich wän, mich hab ein fleug gestochen,>
do in der pöltzen einer traff:
des wissten seu nicht, was er sprach.
so chament die ze ross aldo.
die hieten seu gewent also,
das seu hin zuo und auch hin wider
sprungend auf und dar zuo nider,
so snellechleichen her und dar,
das sein niemant ward gewar,
e das er der kröl emphant,
die seu wurffen mit der hand
behendecleichen in die leut
und zuchtens an sich pei der heut.
da mit seu taten schadens vil.
doch, sam ich euchs kürtzen wil,
her hildprand nam den schilt für sich
und lieff so in der haiden vich,
daz der phärt sich muosten legen
eins und sechtzig von den schlegen
und ier herren auch da pei.
des chament do die andren drei
und schluogend hin das überig gar
bis an des fuossvolkes schar.
der was so vil( sam ich es main):
ie zwai tausent wol an ainn.
die hieten grossen schaden gschaft
an der müeden helden macht
( won wasser das pricht durch den stain,
ist sein lauff da hin gemain):
do drungen her ieso zehand
die zieren fiess von sweitzer land
und schluogend söleich scharten
mit iren helmparten,
das der haiden vil gelag.
paggenzan tet einen schlag,
das ier sechs und zwainzig do
vielen nider sam das stro.
do was der haiden klaide hert,
secht, das von dem selben gfert
das leder pochslent ward so fast:
man hort es über zehen rast!
der leibinger mit seiner furggen,
reussen, haiden und auch turggen
stach er all in einem stich,
das seu stortzten untersich.
des huoben sich der ketzer dar
an die weit ein michel schar
und schussend her zum andern mal,
das vil mangeu scharffe stral
den sweitzern in dem flaisch gelag:
das tet in we, das was ir schad.
do lieffend dis mit iren segen
den haiden auf das veld engegen
und huobend an ze mäjen do
der haiden pain sam häw und stro.
da mit was es dergangen.
das überig floh von dannen
mit irem paner über mer.
des habend noch die sweitzer er.
secht, do was es vesperzeit!
dar zuo wisst, das an dem streit
ieder do ze füessen wuot
an die knie auf in dem pluot!
do die reken wissten das,
das ier tail der besser was
und ier veinde so gelegen,
des namen seu der freunden segen
und zugend fuder von dem plan,
sam vor laurein hiet getan.
der mäger auch das selbig sach:
es tett im laid und ungemach,
das sweitzer hieten mit ier macht
vertriben so die haidenschaft
und daz velde hielten so;
des sprach er zuo den seinen do:
< nu wol auf! won es ist zeit,
das wir auch ziehin an den streit
und lassin ier enkeinen leben.
daz wird ier schad und kümpt uns eben.>
da mit so richt er seine schar
in einen spitz und macht sich dar,
die schützen vor und dar nach er
auf einem esel mit seim sper
und die spiesser all hin nach
( zuo iren veinten was in gach
mit schiessen und mit stechen,
mit müsten, dar zuo brechen),
die ze füessen hintnan so.
der streit derkücht sich aber do
und ward auch schlechtleich also hert,
das ier zuo dem selben gfert
mer dann siben hundert tod
gelagen da von rechter not.
des was der lappenhauser gnuog:
der sweitzer sturbend ane fuog.
swert die hort man chlingen,
helm und ring zerspringen.
das velte ward von pluote nas.
wer bas mocht, der tett auch bas.
die ritter augten auch ier macht
in ierer nüwen ritterschaft,
bis das seu allesament so
derstikten in der hitz aldo.
das geschach nicht ane sach;
won der weis vil ofte sprach:
< alter part der hat die witz,
nüwer palg der hat die hitz.>
wes scholt der strudel warten do?
zuo seinem harsche sprach er so:
< nu dar, ier herren wol gemait,
gedenkt vil eben an das laid,
das die lappenhauser lös
mit irem willen also bös
habent uns so oft derzaigt!
dar umb wir schüllen sein berait,
schand ze rechen und auch schaden.
dar zuo so hört, was ich wil sagen!
welt ier haben er und gwin,
so scholt es legen euwern sin
an frümcleich gar ze streiten
mit schlahen zbaiden seiten
und nicht verzagen dehaineu frist,
die weil ein aten in euch ist.
und sicherleichen, tuot ier das,
uns gelinget wol und bas
und beleibent pei dem leben.
da mit gewinnent wir vil eben
er und guot und ross und rinder,
das wir und unsreu lieben kinder
derfräuwet werdent von dem streit
in gantzem frid vil lange zeit.
ze lesten wisst, tuon wir des nicht,
das uns das widerwärtig gschicht!>
des fuoren seu mit schalle dar
veintleich in die andren schar
mit schlahen, stechen und auch schiessen.
was scholt die helde des verdriessen,
die so wol mit aigner hand
mochten rechen do ier schand?
hieten sweitzer schaden getan
lappenhausern sunder wan,
das herfulten die vil gantz
in ierem zorn von rechter schantz
und sünderleichen ze der gschicht
her snegg der hiet vergessen nicht
seines fromen vatters tod.
des schuoff er jamer, angst und not
an den lappenhausern so:
sein sper das schluog er unter do
und so veintleich in die schar
auf einer starchen rüssin dar,
das ier zwelf von einem stich
muosten gagen untersich.
siben blibend an dem spiess:
die huob er auf, der selbig fiess,
sam die hüener an eim spiss.
niemant was vor im gewiss:
er wär eim türsten gnuog gewesen.
wer scholt do vor im genesen,
des hertz so hitzig was ze streit,
dar an die gröste sterki leit?
secht, der verte tett er vil!
egghart ze dem selben zil
hiet auch nichtz vergessen das,
wie sein lieber sun vor was
derschlagen von der veinten rach;
des was im auch ze rechen gach
und sünderleichen an den besten:
er rant vom ersten bis ann lesten.
des was der erst der chünig so,
der ander was ier hertzog do,
der drit der graf et cetera;
die vielend all vor im alda.
und do er rüeflinn kaiser vand,
das swert das fasst er in die hand
und gab dem haubtman einen schlag,
das er do auf der erd gelag.
des cham do her der zfüessen schar
und satzten in hin wider dar.
dem egghart stachens seinen maiden,
das er sich dar von muosste schaiden.
des cham er auf, der wol geporn.
all sein wer hiet er verlorn.
den rechten fuoss den huob er auf
und stiess des kaisers hengst in pauch,
das er an der seiten glag;
do muosst der herre auch hin ab.
egghart der was nicht ze träg,
wie herticleichen es im läg:
das swert dem lechspiss zucht er do
und schluog in auf den grind also,
das in der lange schlaff gevie,
der im auch nimer mer vergie.
man hiet im gholffen auf sam e:
do mocht er nicht gesitzen me.
man hiet den eggharten zersorten
umb und umb ze allen orten:
do hieten seu des glükes nicht,
das macht und craft und witz zerpricht.
dar nach cham der seinen dar
der fromen diet ein michel schar,
die im do hulfend von der not,
die veint auch schluogend in den tod,
also das mit mangem jagen
des maigers leib ward hin getragen
gen der lappenhauser gzelt.
do huob sich leiden in der welt.
strudel der hiet witzen gnuog,
sald und chraft: daz was sein fuog.
er macht sich hin selb dritter dar
in der härwen veinten schar.
gen ierm paner drang er do
und begraiff die stang also,
daz sei auf die erde gie.
sein arm der negel spitz gevie,
das er do zuo der selben vart
mit enander blüetend wart.
des achtet er vil wenig do,
wan er des siges was so fro.
lappenhauser vielent nider
ze gleicher weis sam schaff und wider,
die noch hierten weder hund
habend ze der selben stund,
so die wolfe hungrig gar
chömend in ier blöden schar.
ze gfangen hieten seu sich geben:
des wolt man kainen lassen leben
und wärind auch verdorben so;
des chament narrenhaimer do
mit äxen und mit piellen
und auf die veinde viellen.
dis hieten besser glük dann seu
und schluogend oft ein man in dreu.
secht, do ward die taiding chrumb!
das glükrad kert sich wider umb,
und hiet es vor gehulfen ser,
do schadigot es dristund mer.
von lappenhausen saichinchruog
ein hertz gewan zuo seinem fuog;
des cham er auch ze sinnen drat.
ein vännli hiet er in der wat
( da was seins dorffes zaichen an
gemalet): secht, das stiess der man
an ein sper und warff es höch
auf! do huob sich ein gezöch
( das was vil stark) dem paner nach
und machten sich hin an vil gach,
da ier veinten sturmvan was.
seu drungen fast und schluogend bas,
bis das der fülzan ze hart
mit sampt der stang zerhaket wart.
des gieng es an hern strudel do,
zuo dem graf purkhart sprach also:
< he, ier gsell, ier gsell, ier gsell,
ir müesst nu reuschen in die hell!
ir habt so manig mort gestift,
daz man euchs schol vertragen nicht.>
des äntwürt im der werde doch:
< wiss, das ich mich rüere noch
und pin an meinem hertzen warm!
wie mag ich dann ze helle varn?>
des zoch er aus ein messer do
und stach graf purcharten also,
das er ieso tod gelag.
< nu var du in die hell hin ab!
das ist dein haus und ghört dich an,>
sprach er zuo dem toten man.
des wär doch strudel da beliben,
mit seinem harsch vil gar gestigen:
do warent mätzendorffer hie
also schier, ich waiss nicht wie.
wie laut seu schreuwent:< auf die schar!
es ist noch nicht des jo so gar,
sam ier nu wänt, ier hüerrenschelch!
es müesst uns lassen hie die pelg
und gearnen auf dem plan,
das ewer vordren haben getan.>
des stachens her mit iren spiessen
in der lappenhauser fiessen,
nissinger auch wider dar
in der narrenhaimer schar
also ser, mit paider chraft
das der veinten hilf und macht
aber do gechrenket ward
also, das in einer vart
narrenhaimer haubtman,
lappenhauser sturmvan
vielent nider auf den tan.
der van von nissingen vil schier
ward auf geworffen also zier.
des muostens schreien in dem streit
gen torenhofnern an der zeit,
die das hieten übersehen:
so grosseu vinstreu was geschehen
von dem pulver auf dem plan.
do das geschrei nu was getan
umb die hilf, das hortens wol
und ranten her gemüetes vol,
wol geruowt, vil stark und frisch
sam die färli von dem tisch
und lieffend mätzendorffer an.
seu schluogend in vil mangen man
mit iren steken, daz seu hin
vielen zuo irm ungewin.
in was der mensch recht sam ain ai
und knustend flaisch und pain enzwai.
seu fuoren her gemüetes frei
auch mit chüglen von dem plei
an die chlaider fest gepunden
mit eisenketten ze den stunden
und wurffend gen den hertzen:
das machet mangen smertzen.
seu smutzten gen den häubtern dar,
das seu die sinn verluren gar.
was der vorder streit verlorn,
des ward ein neuwer do geporn
so stark und ungeheur aldo
und( sam ichs kürtzen wil) also,
das strudels van die swär gevie
und dreistund auf und nider gie.
des hieltens doch ier veld und macht
und striten in die vinstren nacht
so verr, daz ieder tail ieso
selber höret auf aldo,
und sprachent, sam auch ghört dar zuo,
einen frid bis morgens fruo.
da, hort ich, daz man in dem pluot
bis untz an den gürtel wuot.
wie vil aver wär derschlagen,
der mär getar ich euch nicht sagen.
der da glegen was, der glags,
der da gen mocht, der trats
und gie hin wider in sein gezelt
oder lait sich auf das veld
ze schlaffen sam ein rind do hin.
fro laichdenman in irem sin
gedacht vil eben an die tat,
die ier in lappenhauser rat
widerfuor von niggels wort;
dar umb sei stiften wolt ein mord
und macht sich haimleich aus dem haus
für des dorffes tor hin aus
und lieff hin zuo der veinten schar:
die schlieffend da von müedi gar.
sei wakt seu auf und sprach also:
< ewer eren pin ich fro
und ewers guots ze aller stund;
dar umb so trachtend umb einn fund,
das ier all des morgens fruo
reitt ze lappenhausen zuo!
die weil so wil ich legen schier
feur ins dorff an steten vier
und euch ein tor auch geben ein.
das sag ich auf die treuwe mein.>
der rede warens alle fro
und dankten ier vil fleisschleich do.
seu verhiessen ier da mit
guotes vil: das ist der sitt.
des fuor seu hin, fro laichdenman,
bis seu gen lappenhausen cham,
und pracht ze samen, was seu sprach.
mit welhen dingen das geschach,
ich noch niemant sagen schol:
bosshait lert sich selber wol.
die weil auch nissinger vil drat
chomend zamen all ze rat
umb die red, die da getan
was. des huob ein alter an
und sprach:< dis dinch wil haben witz:
wir ligend auf des todes spitz.
unser veint sein sterker vil
dann wir, sam ich euch sagen wil.
dar umb so schüllen wir mit listen
unser süesses leben fristen
und tailen uns ze unserm hail
vil eben gar in zwai tail:
das erste mit den veinden stritt,
das ander haimleich an hin ritt
gen lappenhausen zuo dem tor
und halte da enwenig vor!
und lat man uns dann schier hin ein,
so schüllen wir vil endleich sein
mit rauben und mit stechen.
hie mit wir mügend rechen
alles unser laid und schaden.
nicht mer so kan ich euch gesagen.>
do sprach der alt her pütreich:
< dein rat der ist uns nicht geleich
und pist dir selben wider auch
an deiner red recht sam ein gauch.
du sprichst, der veinten sei ze vil,
und wilt dann, daz wir halb daz spil
treiben mit in allen aus:
we, wie kämin wir ze haus?
dar umb wil ich ein anders sagen:
wir schüllen unser wägen laden
mit plunder und mit härnesch gar
und schiken unsers tails ein schar
vil taugenleichen in den wald.
den andern tail wir senden bald
mit dem paner auf die weit,
da sich derheben schol der streit.
und wann die veintschar zeucht gen in,
so trachten dis ze fleuhen hin
gen dem holtz, die wägen nach!
so wirt den veinten also gach,
ze jagen und ze rauben ser,
das seu sich ströwent in dem her,
einer her, der ander hin.
secht, so ist der beste sin,
das unser hauff mit allem gar
mach sich auf die ierren schar
mit schiessen, schlahen und mit stechen,
stossen, müsten und auch brechen!
mügen wirs auch an gevahen,
die schuldigen wir schüllen hahen,
kainen lassen wir genesen.
und ist, das es also mag wesen,
so reiten wir in einem truk
gen lappenhausen auf die prugg:
und wär joch, das die morderin
nicht wolt tuon nach unserm sinn
( sam eim menschen mordes vol
niemand mag getrauwen wol),
dannocht müessen seu derzagen,
wan seu sehent so derschlagen
ier vormacht und ier gesind,
und dergeben sich geswind.
wolten seu des nicht entuon,
des achtin wir recht sam ein huon
und lauffin an die hültzin maur
mit feur: das wirt in gar ze saur!
wär aber, das daz weib
tät uns auf ze rechter zeit,
so schüllen wir beraite sein,
uns ze machen all hin ein
und nicht ze gaslen in den strassen;
won man möcht her abher lassen
von den heusern holtz und stain
und uns derschlahen all gemain.
wir schüllend in das erste haus
prechen drat und dar nach aus
in das ander iemer dar
und töten, was da lebet, gar
an die unsern freund allain.
dar nach so nemin wir gemain
alles, das man gnemen mag,
und taillins gäntzleich pei dem tag;
und, was uns nicht ze nutze werd,
das verbrenn man gar in herd!>
nicht anders saget er in do.
des rates wurdens alle fro;
und, was her pütreich hiet gedacht,
daz ward auch alles vollepracht.
des wurdens sälich und auch reich
und machten sich auch all geleich
wider haim hin auf den weg.
und do seu chamend zuo dem steg,
do sahens, wie der triefnas,
der von dem streit geflohen was,
sass auf einem birlinch höch.
secht, do huob sich ein gezöch
gen dem höschochen!
das blaib nicht ungerochen
an den ersten buoben:
die vielend in die gruoben,
die pertschi vor mit seiner craft
umb die festi hiet gemacht
und bedeket schon mit gras,
das er geschaden möcht dest bas.
er hiet vil dornen spitz gericht
übersich auch zuo der gschicht,
ob seu chämin ze der stunde,
das mans mit den füessen funde.
das geschach: sich stiess dar an
vil oft ein blosser sakman.
das tet in we und macht in zorn:
hietens pertschins tod gesworn,
das wolten seu do erste enden
und wurden her und dorthin senden
umb laitern, mäntel und auch pleiden
und umb ein chatzen, die seu treiben
scholten an die maur hin an.
dar zuo woltens pikel han,
ze untergraben hie und dört,
und anders, daz zuo stürmen ghört.
secht, das pracht man ieso dar!
do ruoft der strudel ze der schar:
< ir herren, merkt, was ich wil sagen!
ich han gehört pei meinen tagen:
mit werffen man das haus derwert,
mit schiessen man es nider zert.
dar umb schült es die armbrüst laden
und an hin schiessens nicht verzagen:
also mag er sich nicht gerüeren.
die katzen schol man an hin füeren
und stossen im die maur enzwai.>
secht, das halff nicht umb ein ai!
der turne der was innan vol
und nicht sam die andern hol.
des hiess er do die laitren pringen,
werffen an und auffhin chlimen
( und verhiess mit seinem mund,
dem ersten zgebenn zehen phunt),
dar zuo schiessen imer dar.
des ward der triefnas do gewar
und macht sich aus dem häw her auf.
er warff den ersten in den pauch,
das er ab der laitern viel
also hart auf seinen giel,
das er ieso muost beleiben,
den lesten tag alda vertreiben.
triefnas wisst ez vor hin wol
und hiet den seinen geren vol
gesamlet an dem morgen fruo
und ein pavesen auch dar zuo:
die schirmpt in vor den gschossen gar.
des staig der aller röschest dar,
einer, der hiess spötzinnkübel.
den warff er auf sein gissübel,
das die laiter sampt mit im
vielent also zprosten hin.
do nu das die andren sahen,
niemant gtorst im fürbas nahen.
also wolten seu in haben
mit den pikkeln untergraben
und erröchet von dem haus,
sam man mangen räuchet aus:
do was daz ertreich gar ze lind
und ertrukt ein michel gsind.
secht, das schuoff in müe und leiden!
des wurdens werffent mit der pleiden;
die stain gestekten in dem gras
und vestneten die maur dest bas.
wie gern seu hieten gschossen do
aus der büchsen gen im so!
do hieten seu des pulvers nicht;
dar umb ier stürmen was enwicht.
do huoben seu ze tröwen an
mit den worten gen dem man.
des fluochet er in so zestett
mit fertzenn, das er gen in tett.
noch woltens in mit kinden worten
aus dem nest do han gesorten:
do mocht er in getrauwen nicht;
won ein sprüchwort also spricht:
vor alter veinten süessen botten
und vor fischen zwier gesotten
hüete dich an alles spotten!
des chamen seu da überain,
das seu allesampt gemain
laiten sich hin umb das haus,
bis in der hunger trib hin aus.
des waren ier der scharen drei:
iedeu schluog auf ein bastei
und lagend da mit starker macht
hin bis an die vierden nacht
mit grosser zerung und auch wart.
trun, do hungert pertschin hart!
do was der held besessen.
was scholt der arman essen?
secht, des was er doch nicht faul!
er schluog des häwes in sein maul
und baiss dar in, er cheuwet ser.
das sach der strudel in dem her;
er schre:< dar von! es ist ein wicht:
wir mügen hie geschaffen nicht;
er isst das häw mit sampt dem stro.>
des fluhen seu da hin aldo
und drafften sich hin übern steg.
pertschi nam ein andern weg,
überd haid, der selben zeit
und kam da hin, da sich der streit
hiet derhaben und dergangen.
des sach er da von toten mannen
mangen grossen hauffen ligen.
die warend auf enander gdigen
von des pluotes güssen so.
gen lappenhausen cham er do
und sach, wie da verderbet was
haus und hoff, daz laub mit gras,
man und weib mit sampt dem kind,
er und guot also geswind
und sein liebeu hausfrauw tod:
das pracht im jamer, angst und not.
das wasser im zum augen gie,
ein stärkeu ammacht in gevie,
das er wol ein halben tag
sam ein andrer toter glag.
des cham er zuo im selber do;
ein sendes gschrai derhuob er so:
< owe, jämerleicher tag,
das ich dich ie gelebet hab!
des muoss ich iemer leiden pein
mit chlagen an dem hertzen mein
und mangen pittern jamer dulden
nicht anders dann von meinen schulden,
das ich so weisleich was gelert
und mich so wenig dar an chert.
wie chlaine wolt ich es gelauben -
nu sich ich selber mit den augen:
wer heut lebt, der stierbet morn!
wie schier ein man auch hat verlorn
alles, das er ie gewan!>
da mit gedacht er auch dar an,
wie sich älleu dinch vergend,
die an unsern werchen stend,
dann allaine gottes vorcht,
gottes minne unverworcht.
also fuor er hin so bald
enmitten in den swartzwald.
da verdienet der vil gwär
in gantzer andacht an gevär
nach disem laid das ewig leben.
das well uns auch der selbig geben,
der wasser aus dem stain beschert
hat und auch ze wein bekert!
a m e n.