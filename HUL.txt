alles des man beginnen sol
daz enkan sich niht virenden wol
ez engebe got der helfe schin
von der lieben milte sin.
lobes er eine werdicheit
wil han, daz si nieman leit.
als uns der wissage seit
der eren krone er eine treit.
beide ere vnd gewalt
sin tugent div ist manichualt.
stête, milte, lobesam
vil uerre bekant ist sin nam.
er ist reine, suoze, gut
er ist veste niht wanchelmut.
barmeherzicheit ist er vol
vnd gedulticheit als er sol.
redelich vnd wuonnechlich
niemen ist ime fuor war gelich.
tohte im iht mines herzen sin
mit allem vlize lobte ich in.
vber ein er ist rein
deme richen vnd dem armen gemein.
sich ime ergit, sweme sunder nit
ist daz herze uon minnen wit.
ihesu vater aller guote
vor luogen mich behuote
wandich guten willen han
ze beduoten ein buch obich kan
von sente vodelriche
wirdich des sinnes riche.
wande mir geistlichen kint
in deme herzen beslozzen sint
ein iegelichez nach siner werdicheit
alsez got hat bechleit.
so wil ich durch ir minnen
niuowes dinges beginnen
des ich alle wile nie began;
die liebisten bringent mih daran
der ich nu niht nennen wil.
ir lob spar ich an daz zil
da daz lob ane ende wert.
die des sich hie machent wert
ich konde sie geloben vil
wan daz ich ir niht virkoufen wil.
nu biten wir den suozen krist
der uaters wisheit geheizen ist
daz ich uon sinem geiste
daz geluobede so geleiste
daz sin name werde geêret
vnd unser heil gemeret.
min rede hie ein ende hat
ich wil tun des man mich bat.
div warheit niht ein mêre
saget, daz ein nothelfere
was, ze tivschem lande
als ich in ê nande.
hivpaldus sin vater was genant
dietbirga sin muoter bekant
nach der werlde werdicheit
edel, riche, wol uf geleit
nach der gotes minne
stunden aber mêr ir sinne.
den wart von gote ein kint gegeben
wan daz irwarb ir reinez leben.
daz wart irzogen mit vlize
swie so daz wêre ir wize.
daz uon gote ein zeichen geschach
daz mêrte ir herzen vngemach
wande daz kint was iamerlich
swie so was ir koste rich.
ze allen ziten stunt offen ir tuor
wecmuoder man gienc selten dafuor
nu fuoget ez sich so daz ein gast
deme der herberge gebrast
chom dar in gegangen.
der wart wol entphangen
wander ein herre ein phaffe was
vnd ein pilgerin alsich ez las.
der beleib eine wile da bi in.
eines tages daz der pilgerin
do daz kint niht zwelf wochen het;
got abe mit im ein wunder tet
wander kunftigiv dinc an im sach
dar umbe der herre alsus sprach:
< man benem ime daz brustelin
sone belibet niht gesunt daz kindelin.>
des enuolgeten sie im niht zehant
sit wuorden sies zwir gemant.
hie kom darnach der dritte tac
do daz kint vil kranchez lac.
der guote man neigete sin ore nider
vnd sprach der sich gerihte wider:
< wizzent fuor war man neuolge mir
ez kuomet des kindes ende schir;
hinath ez irsterben muoz.
wirt ez entwent des wirt im buoz
vnd wirdet wert noch uor gote
ez sol behalten sin gebot>.
daz war div prophetia si
daz wir daz pruouen des si wir vri
wan div zeichen div sint geschehen
ze sinem grabe, div suln der warheit iehen.
do daz kint uon der ammen wart genomen
an deme libe begondez wider komen.
ouch wart sin tugenthafter muot
an bezzerunge also guot
daz alle die wunder nam
vnd frowetn sich, diz fur quam
daz uon ysaac vnd abraham
div schrift mich her ze setzenne gezam:
da daz kint gewuohs vnd entwent wart
her abraham nith langer sparte
er machete eine groze wirtschaft.
div rede vindet hie gute kraft.
dir patriarcha groz
wander gotes guote genoz
daz im daz kint wart gegeben
nah wirtschefte solder billiche streben.
sus sol von himel der vater rich
deme abraham ist ungelich
sinen kinden wirtschaft machen
vone seltsenen sachen
div du herre bereite
hast in der kristenheite.
ihesu edeliv gimme
lade sie mit der stimme:
etzet, trinket, frivnde min
vch sol trunken machen der win
der uon minem libe ran
wand ich iv alles gutes gan.
dirre kunftiger spisêre
vofe dem fronen altaere
der gotelicher bezeichenheit
muose dar zu werden bereit
von vil herer spise
daz er nah der wise
konde wirtscaft machen
von sihtlichen sachen
alse man ufe deme himele phliget
an deme der engele frouwede liget.
daz ist unser herre krist
der ouch hie unser wirtschaft ist.
er lernte enzit die maze geben
der daz volc solte leben.
in den kintlichen tagen
vil mêzlichen begonder sich betragen.
gotes uorhte liebeter sere
den vriunden irbot er ere
getelosicheit er virmeit;
als vil er mohte uor siner kintheit
vzen zeiget er an den geberden wol
wes sin herze was innen vol.
des kindes frivnde rein
sahen, daz gotes gnade an ime schein
sie enphuolhen ez ze sente gallen
den heiligen luten allen
daz man in werltliche schrift lerte
vnd sinen muot ze geistlicher zuhte kerte.
do entphienc er der meister zuoht
und uon der gotheit suoze fruht
wander der selben buoche wort
machet mit den werken einen suzen hort.
er begonde an iacobs leiter treten
untuogent begonder uz den tuogenden ieten.
er hete uon ihesu wol virnomen:
wiltu wesen uollekomen
so virkouf daz du hast vnd uolge mir
vnd gib ez den armen daz rate ich dir.
in den selben ziten da bi in
was beslozzen ein klosenerin
wibrat was sie genant
von guoten wercken wol bekant
wande sie von suozer arebeite
ein templum got bereite
da in sie ir scheffêre
niemer wolte komen lêre.
sie brante ir oppher dar inne
mit der waren minne.
sie sprach mit dem psalmista:
in me sunt deus uota tua.
div wort ich so beduote
durch ungelerte luote:
got dine antheize sint bi mir
die ich ze lobe sol gelten dir.
sente volrich der ivngelinc
kundet der urowen siniv dinc.
sie sprach:< man sol got dar vmbe vragen
drier tage la dich niht betragen.>
div vrist ein ende nam
der iungelinc aber zuir quam.
sie antwuorte ime von deme geiste san:
< gotes wille ist niht ewirdiger man
daz du din zit hie virtribest.
ich sage dir wa du belibest.
gegen ostern landen ein stat ist
da fluozet ein wazzer so saget dir krist.
daz selbe wazzer teilt zwei lant;
da wirdes du bisschof des wis gemant.
von heiden und ouch der kristenheit
lides du da vil widermuticheit.
darumbe virzwivil du doch niht
wander selbe alsus giht:
getruwent mir ich han gesiget
der werlte, din strit obegeliget.
sprich: tuon wir tugent in got
unser vient virswachet sin gebot.>
sa der daz uirnam
ze sinen heimlichesten frivnden er do quam
vnd sagete den selben diz virstoln
vnd bat sie daz siez heten virholn.
da nach begonder suchen
die bluomen in den buchen
rehte gelicher wis als ein pin;
daz suozeste was daz las er in.
er fleiz sich daz er honiges seim
gewunne vil, daz er da heim
vntir sin volc geschankte
vnd mit suozer lêre trankte.
er mohte wol iehen mit dem psalmist:
din wort mir verrer suzer ist
herre in dem munde min
denne honich oder honechseim sin.
der mohte ouch wol sin in der zal
die nv predigent uber al:
herre christ din suozecheit.
daz uns vor herre dauid seit
daz manigem bosen wihte ist leit.
von den bruodern er vrloub nam.
der do hin heim quam
sine vriuonde uberal froweten sich
vnd dancketen gote vil willechlich
daz er so was gebezzert ser.
nu was do bisschof adelber
vober augespurc herre
da uone niht ze verre.
deme enphuolhen sie in, reinez leben
was dem vor andern luoten gegeben.
des geloube, und des leben rein
vor vil manigen manne schein.
daz taten sie durch daz
daz er wuorde ein irweltez vaz;
ob iht wandelbêre
an siner zuohtte êre
daz er in deme spiegel solte
bezzern, ob er wolte.
do sich der bisschof virsan
daz er ein vil uester man
des gelouben, vnd ouch der werke was
der waren minne ein adamas
gezierten uon vil guoten siten
er begonde in vlizechlichen biten
daz er uzen vnd innen
phlêge, mit sinen sinnen
des rates vober daz bistuom
wan darzu duhte er in fruom.
da nach den phaffen ersam
ze rome einer verte gezam
daz er beidiv sin dinch, vnd ouch sich
entphulhe den, die da ze himelrich
gewalt ze besliezenne vnd ze offenne habent
vnd uns mit lere hie labent.
der ze rome quam in den hof
in entphiench vil wol der bisschof
der der apostoln stuol besaz.
der hiez marinus, er niht virgaz
gote, vnd luoten lieben sich.
der vragete sente vodelrich
wer er si vnd wanne er wêre.
des antwuorte ime der houebêre:
< ich bin vater, ein tivscker man
bisschoffes adelbern kapelan.>
des antwuorte marinus im:
< niht wêrliche sun min.
bisschof adelber der ist tot
er hat virwuonden des libes not.
got ez selbe geschaffen hat
daz du besitzen solt die stat.>
do tet er als der wise man
salomon leret, vnd sach sich an.
in lerte daz div diemuot.
er iach er were darzu niht gut
er enwere niht wert der eren.
der heilige geist begonde leren
den babest, daz er zu ime sprach:
< nu div ecclesia hat gemach
flivest du nv daz schiffelin
daz du nv niht rihtêre wil sin
der tac kuomet, swie ungerne tuez tuost
daz du gotes gebot behalten muost.
so daz ungestuome wirt
vnd dich weter niht virbirt
truoren, vnd ouch arebeit
so muost du der kristenheit
sunder dinen willen phlegen
vnd der angest gar irwegen.
got wil doch din gehelfe sin
daz du daz selbe schiffelin
bringest vil muoder ze deme stade
da ich dich nu zulade.>
do daz virnam der reine man
dar umbe ze trahten, fuor er dan.
offpher mit gebete brahte er groz
der zeher regen von ime vloz.
den heiligen aposteln bevalch er sich
vnd beualch ouch gote des alten lich.
des andern tages er dannen schiet
sin groziv diemuot ime daz riet.
er tet als uns iohannes saget
von ihesu den daz uolck iaget
daz er ein kuoninc iht wuorde;
als uloch diser man die buorde.
hie suln wir tuon wider ker.
do irstarp der bisschof adelber
hiltine nach ime bisschof was
fivnfzehen iar, als ich ez las.
den dar umbe got hinnen nam
daz sente volrich lobesam
den bisschoffes stuol besêze
vnd daz daz uor gelêze
kome an die rehten warheit.
phaffen vnd volck was bereit
zer weln ze einem herren in.
kuoninc heinrich bot ouch den willen sin.
hie wart er ze bisschoffe irwelt
vnd fuor einen fuorsten gezelt.
do der tuogenthafter man
daz selbe bistuom gewan
er begonde wahssen als der tac.
gebetes er staetechlichen phlac;
er las vnd gedahte ouch sere
wie der apostolus here
uon dem bisschoffe schribet
deme div ere belibet.
er kivt: der bisschof schol ane laster wesen
wil er an der sele genesen
vnd gotes spisere
hochuerte vnd zornes lêre
reizennes vnd vreuelcheit;
vnreht gewin si ime leit,
milter wirt, suoze gemuot
muoter, gereht, kivsch, guot;
zwivalte predigat sol er han
wider valsche lere sol er stan.
zweierhande tuogende wesselich
het der gute sente volrich.
ez enwuorde ein not div in darzu treib
selten er iemer muozich beleib;
ser an deme gebete niene was
die heiligen schrift er stêtichlichen las.
als er von dem halsen gienc
rachel, liam er umbevienc.
von rachel schonen antluotze
wirt man der werlte unnuotze.
dirre herre lye niht virgaz
swie ime mit rachel wêre uerre baz.
die gotes muore zimberte er wider
vnd der stete, die geuallen nider
waren, von des fivers kraft
und uon der elte. div heidenschaft
hete ime des gesindes irslagen ein teil.
die wuont waren die machete man heil.
wol konde der herre redelich
uorne vnd hinden bewarn sich.
aller luote er sorge truoc;
vnd doch des muotes gewaere genuoc
er tet nach sente paules rate
als er gelesen hate
wand er wise meister gewan
die daz uozer gezimber griffen an.
des innern zimbers er selbe phlac.
kristus div gruontveste da vnder lac
dar uof gezimbert golt vnd silber wart
edel gesteine uon richer art.
wande von siner predigate
und ouch von guoteme rate
manec gotes hus der sele vof irstuont
den gotes minne wêre vil unkuont.
swen er mit bilde vnd mit lêre
brahte, zu der suozen kêre
was deme siner helfe not
wie willechlichen er sie bot.
uerren vnde nahen
vant man die ime iahen
guote vnd miltecheit.
den siechen sin gâbe was bereit
vnd die da waren geuangen.
allen luten milte langen
er mohte wol als job iehen:
vof den virdorben kom min segen
der witewen ich den trost gab
dem blinten daz ouge, dem lamen den stab;
der armen lute ich vater bin
wart iemen geleidet, ich weinte in;
swelch vngemach den armen niht virmeit
min sele daz selbe mit ime treit.
als er ze sinem tische saz
der armen luote er niht virgaz
ser den gab allen rat
darzu besach er sie der wat.
sich selben kestigete er sere
durch die gotes ere.
gewant uon wollen truc er an
ez meit ouch vleisch der heilige man.
er mohte mit den wercken iehen
als er an sente paules schrift hete gesehen:
min lip mit kestegunne ich mache bereit
daz mich iht strafe min bosheit
des nahtes er an dem bette lac
gar uorweche vnze an den tac.
des nahtes brahte er ze oppher sich
des tages uof den altare sihetechlich
vnsern herren ihesum krist
der uns ein heilsam oppher ist.
sust machet er lieb vnd maere
daz oppher sinem schefphaere.
des tages dienet er gote mit marthen;
marien des nahtes wolte er warten
da sie bi den fuozen saz
ihesu, der schrift er niht virgaz:
die sinen fuozen nahent
sine lernunge die entphahent.
nach complete meit er ezzen
vnd trinken, ern wolte ouch niht virgezzen
daz got selbe gesprochen hat:
von dinen worten wirt din rat
diniv wort virdamnent alle dich.
duorch daz sprach er staetechlich:
herre, setze hute dem munde min
min leuesse habe in der scherme din.
swennen in dar zuo div noht twanc
daz er muose reden sunder danc
so was sin wort gezieret
mit wisheit wol gezimieret;
maze vnd suozicheit was sie vol
bescheidenheit konde er behalten wol.
ze diemuote vnd ze bezzeruonge
was gar bereit sin zuonge
als ein wiser man lerte
sin wort er ze nuotze kerte.
swenne waren muode siniv lider
von gotes dienste, die legete er nider.
deicheiner slahte vedern er ruohte
stuol lachen oder teppiche er suochte;
da tet er uofe ein slafelin.
vnd daz ich kuorze die rede min:
vzen man in fuor einen phaffen het
vnd innen an eines muoniches stet.
er az vil mazlichen
vnd tet den gelichen
als er fleisch genuozte.
sinen gemazzen er betuozte
wande so er von tiscke gienc
die messe er sanc vnd entphienc
den heiligen gotes lichenam.
ze einer zit ez also quam
daz von kostenze bisschof cuonrat
kom ze augespurc in die stat
do sie bi einander gesazen
ze sente afern vnde gazen
vnd vil blivchlichen schiet von dan.
sider sante er ze dem heiligen man
einen boten der in uant
da er opphferte den heilant
vof dem altare, da ez der bote sach
wider den herren er sider ueriach
do er fragete der maere
wa er so lange waere
do antwuorte ime der bote san:
< ich muose biten des heiligen man
vnze er die messe vol brahte
sa do er des gedahte.>
mit disen worten sa ze der stat
antwuorte bisschof chunrat:
< hat er messe gesuongen sider?>
mit smiren die rede nam er wider:
< niemen huote als sater gienc
da man zedem alter daz ophfer entphienc.>
ob er des mit schimphfe iach
von der warheit erz do sprach
wande ime got die spise bot
div da heizet daz lebendeg brot
von rehter virstanticheit.
er tranc daz wazzer der wisheit
wand er voz deme kelche tranc.
uor truonchenheit mit dauide er sanc:
eructauit cor meum uerbum bonum.
ze dem gesange gotes marter was im frum
wand er an die rehte gedahte
ser gote daz opphfer brahte:
herre din kelch in truonken machet
swer vleisches bosheit gar virswachet.
ser die psalmodie las
vil suoze div stimme des tones was
daz er vnd alle die mit ime lasen
gewuonnen reiniv herze sunder masen
vnd in der suozen andaht
wart in gotes tougen braht
daz sie kvonftigiv dinc sahen.
daz wil ich sagen, als sie es iahen
daz ich daz bewaren muoge
daz ich vil ungerne luoge.
do man die gruoft machete wider
als sie was geuallen nider
sin phaffe rambertus hiez sin nam
eines tages er von sinen sinnen quam.
in duhte daz sente vodelrich
mit ime laese, als was gewonlich
vnd bisschof adelbern sach er stên
zuim in pristers gewaete gen
westerthalp in der gruofte.
sa dim der herre ruofte
sin muot ime zwivelen began
waz er mohte tuon da zwivelte er an.
den toten er vloch, ze dem lebendigen er lief
< waz sol ich tun>? er uaste rief.
do antwuortet ime der heilige man:
< sage rambreht wes sihes du mich an?>
er sprach:< hie stet bisscof adelber
der ruofet mir, vnd ist sin ger
daz ich ime helfe messe singen
bereit ist er ze chlingen.>
do sprach der bisschof vodelrich:
< wis ime gehorsam snellich.>
mit der rede er zuo ime gienc
vnd so getane rede, von ime entphienc:
< rambreht sage deme herren din
daz er so wol gedahte min
beidiv mit almuosen vnd mit gebet
vil schone ime daz vor gote lebet
wand er vindet von gote den lon.
ein zeichen sage ich dir da uon
wande ich vnd fortunatus
ob ez virlihet vnser herre ihesus
an deme gruonen doners tage
der schiere kuomet, ich dir daz sage
hie suln segenne den kresemen wir.
vber daz disev gruoft vellet schir
darumbe erz niht lazen sol
ern mache die gruntveste vester wol.
du solt ouch manen die bruoder din
daz sie so virgazen min
mit dem gebete daz sie gehiezen mir.
ez ensi daz sie ez leisten schir
wizzen ez alse daz gotes leben
daz sie muozen dar vmbe antwuorte geben.>
vnder den selben wilen
begonde der bisschof ilen
gênde von des kuoniges sal
do wart ime gesaget der gruofte val
alse rambrehte was vor kunt getan.
hie wart vnduoltech der heilige man
vnd kom niht abe der arebeit
vnze div gruoft wart bereit.
sit do geschach da ze waringen
do solte er auer singen
die salmen mit sente volriche
do erschrac er vngefuocliche
vnd sach aber den bisschof an.
der selbe in ouch fragen began
waz ime wuorre, do sprach er:
< ich sihe den bisschof adelber
in heiliger wat, hie bi mir stên
der wil ze dem alter gên
vnd wil hie dienen minem threhtin
der gebivtet, mich sin helfaere sin.>
an disem manne ist worden war
daz dauid sprach uor manigem iar:
cum sancto sanctus eris
et cum peruerso peruerteris.
daz muoz ich so beduoten:
bist du bi heiligen luoten
du wirdest mit heiligen luoten rein.
daz an disem man wol schein.
hie fuor war ich niht vir dage
wie ime an dem osterlichen tage
geschach, der messe wolte singen
vnder bezeichenlichen dingen.
der gotes lichenam segenne began
gotes zesewen sach da manec man.
do div messe wart volle braht
ein prister helrich des gedaht
der hete in dem kore des gesanges gephlogen
der begonde dem bisschoffe nach zogen
vnd sagete vil vmbescheidenlichen daz.
do iach er, ez wêre virswigen baz
denne daz man ez in div oren sagete
des volckes, daz ime niht behagete.
do daz der prister horte
er schamete sich, vnd zestorte
gar mit weinen sin gesiht.
niemer mer gesach er daz liht.
der gotes man gedahte der brodecheit
menneschlich lob was ime leit.
er uorhte er viele in uobermuot
alse man von lobe vil dicke tuot.
er danckte got der gnaden die er het.
von den heiligen so geschriben stet:
uon tuogenden hin ze tuogenden sie gent
vnze sie ze syon mit gote bistênt.
er tet deme geliche
als ein tyer von himelriche;
ez gesah hinter vnd ouch fuore
dem heiligen geiste gab er die kuore.
ze deme stigenne er sich bereite
er uolgete ime swar ern leite
wand er ze bosheit vnmêre hat.
do steic er uf der tuogende grat.
eines nahtes vor dem antlaz tage
ein stimme zuo ime sprach,< ich dir sage
wizzest daz volrich bisschof
daz geste choment in dinen hof
die du solt entphahen
div zit ist vil nahen.>
der herre von den sachen
begonde uon deme troume irwachen
vnd begonde do trahten sere
wer wêren die geste here.
der slaf den der herre slief
dim div stimme alsus rief
der troum enwas niht truogelich.
er was deme slafe vil gelich
von dem da gihet in canticis
div minnenbrut, zu ir amis:
ich slafe, ez wachet daz herze min
ich han entsebet der minne sin.
do der gotes goume
lac ruowen in deme troume
also sprach ein stimme zuim:
< bisschof volrich mich virnim.
din gebete hat irhoret got
din almuosen ist ein werder bot
dem er dich entpholhen hat
bisschoffe adelbern vnd fortunat
die dir dar zuo werdent gesant
daz sie sin da din hant
gotes licham huote vnd morgen
suln segenn, suomelichen vnvirborgen.>
des andern morgens vil vruo
greif der edel fuorste zuo
da er gote wolte dienen.
do sach man ob ime schienen
gotes zesewen mit siner hant
swar er des cruces zeigen want.
die guoten luote daz sahen
die nach sinem tode iahen
do die ze dem altare giengen
vnd gotes licham entphiengen
er legete in den vinger vober den munt
da mite tet er in kunt
daz sie ez nieman wolten
sagen, noch kuonden solten.
do div messe gesungen wart
des nahtes erz niht langer spart
er ladete sie in sine heimlicheit.
die bezeichenuonge er in seit
vnd gebot in daz sie ez bi sinen tagen
solten decheinem mennischen sagen.
sit geschach ez aber ze einer zit
der in der naht lac ruowen sit
daz sente afra wol gevar
mit rocke uof gegurt, mit chleider clar
chom hin ze siner bettestat.
div in ir sa zehant volgen bat
vnd fuorte in an daz lechvelt sa.
do funden sie sente petrum da
mit bisschoffen vnd mit heiligen vil
als da man einen sent haben wil.
die heiligen er wol bekante
die bi sinen ziten er vor hin sante
vnd ime gotes gnade da kunt tet.
die sazen ze sprache an der stet
vnd taten als iohannes saget
da div stimme der martyrêre chlaget
vnd bitet rache uober die
die sie in dem libe wizzegent hie.
sus was ir chlage gemeine
vober herzogen arnolden eine
der was in der lebindigen zal
vnd zefuorte div gotes hus uber al.
den leien gab er ir eigen gar;
dar vmbe vrteilten sie in fuor war.
zwei swert wuorden da hin fuore braht
der einez decheine helzen hat.
da uone sente peter reden began
mit sente volriche deme reinen man.
er sprach:< sage dem kuonige heinriche
div swert sint bezeichenliche.
daz du ane die helzen sihist
bezeichent den, der niht gewihet ist;
mit der helzen daz swert
den, von der wihe des riches ist wert.>
do zergienc der heiligen rat.
sente afra zeigete ime die stat
da sider chuonich otto siniv huoser legete.
mit einer sprache er sin her irwegete
daz sie ze lankparten taten eine vart
vnd ime der kuonic bernger vndertanic wart.
sie sagete ime daz div gruolich diet
der hunger ze tivscken landen geriet
vnd swie sie uns tâten groziv leit
den sick behabete doch div kristenheit.
owi wie wol ein werder man
deme got sus grozer eren gan
daz er den apostoln gelichet ist.
sente peter troumete ze einer vrist
daz im von himele wuorde gelazen ein vaz
der diet bekêrde beduoten ime daz.
sente paulus ouch gezuocket wart
vnze an des dritten himels vart
da er gotes tougen
horte daz ist unlougen.
sente volrich sin zeswen er sande
div erschein uof siner hande;
als ich her nach sagen wil
e ich kome an daz zil
gotes tougen er horte vnde sach
er weste vor des volckes vngemach.
daz enwolte er ze den stunden
deme volcke niewet kunden.
er sagete ez sinen heimlichen
frivnden, tougenlichen.
do sich der sêlich man virsach
daz ime daz luot des besten iach
dar umbe vber huob er sich niht
er sagete gote gnade der geschit
er danckte gote alle eine.
sprechen mohte der reine
mit sente paulo, swaz so ist min
daz muoz von gotes gnaden sin.
ouch liez er niht under wegen
er begonde sines volckes phlegen.
mit dem gotes worte er daz lerte
siniv phunt er ze wuocher kerte.
sin bistuom nam er gar fuor sich;
leien, phaffen, alle gelich
vleiz er sich ze besorgen;
den abent vnd den morgen
gienc er deme rehte mit fuoge nach
ze himelriche was im vil gach.
zem ersten begonde er vragen
den pristern sêre lagen
ob sie mit rehter lere
stuonden ze des livtes kere
vnd ob sie mit ir getate
bewaerten, ir predigate;
wand swa man ir leben virsmahet iht
da ist ir predigate enwiht.
darnach muosen die leien
an den selben reien.
er fragete ob sie volgen wolten
ir lere, als sie solten
ob sie vigerten die zit
die in got ze vigern git
vnd ob sie ze kirchen giengen
vnd gotes reht entphiengen.
er hiez den zehenten geben zereht.
der daz gemachete allez sleht
symonîe vnd alle ketzer wise
virbot der witzige grise.
so er phaffen wihen
oder kirchen lihen
oder kresimen geben solte
decheine gabe er dar vmbe wolte.
ime was div stat vil wol kunt
wa ez an dem euangelio stunt:
ir habet ez vmbe sus entphangen
vmbe sus sult ir ez langen.
gab ime iemen mit willen iht
mit gnaden virwarf er des niht.
ze sente marien satzte er daz reht
ez wêre ritter oder kneht
der ze ir gesinde horte
mit werken noch mit worte
daz niemen deme dechein leit tæte;
daz gesetzede machete er stæte.
ouch begonde er sie rihten
vnd an der zuohte slihten
daz sie daz luot leides erliezen
wande sie geniezen
scholten, der nature gebot
diz in gab zem ersten got:
daz dv wollest des man dich
irlaze, des irlaz ouch mich.
ouch saget daz euangelium
behalte wir daz, ez wirt vns vrum:
swes ir von den luoten gert
des suln sie werden von iv gewert.
sus er uon tuogende hin ze tuogende trat.
nvo wolte in irwegen von der stat
der vil iare vnd manige vrist
menneschliches kuonnes vient ist.
wand ez geschach ze der selben zit
keisers otten sun hub einen strit
wider sinen vetern heinriche
herzoge vober nordentriche.
livtolf was der sun genant
vnd was herre uober tivscklant.
do der keiser niht mohte gestillen die not
deme bruodere er do helfe bot.
nvo was ein phfallenz graue arnolf
geheizen, an den truowen ein wolf.
deme entphalch der herre beierlant
vnd fuor ze sahssen ze dem keiser zehant.
do machete der selbe vngetruowe man
livtolfe daz lant undertan.
do daz virnam sente vodelrich
mit rittern er besamnete sich
vnd liez ir genuoc in der stat
der er uaste huoten bat
vnd hub sich gegen norwagen lant
da er den keiser otten vant.
der wuoterich sa vuor augespurc fuoer
mit roube tet er grozen schuoer;
er vienc der rittere ein michel teil.
sine sele vmbe vienc der sunden seil.
san nach disen dingen
sente volrich kom ze maenichingen
dar uoffe besaz kuonich livtolf in.
da vone wart bose sin gewin
wande da vone in kuorzen tagen
begonde in sin bruoder tiebalt iagen
vnd mit ime der graue albreht
der in deme strite was ein guot kneht.
sie triben in ze sinem lande
mit vil grozer schande.
sin bruoder herman wart irslagen.
uon grauen albrehte, wil ich sagen
wan er streit vil manlichen;
machabeo mac man in gelichen.
judas fur sine bruodere streit
als tet dirre fuor die kristenheit.
durch daz man wol gelouben muoz
daz ime si des todes buoz
vnd daz er die frovwede habe
der er niemer suole komen abe.
des lichenam der bisschof uof hub
ze sente marien er in begruob.
vnd als ime do so wol gelanc
div uorhte die lvote alle twanc
daz niemen sich des vnderwant
des ze augespurc gehorte, vber al daz lant;
wande sie komen es alle ze arebeit
die deme heiligen man taten kein leit.
so sie ez gebezzerten deme reinen man
gotes hulde er in gewan.
vil des wuonders wil ich virdagen
ein vil luotzel wil ich sagen.
ein man der was hie nahen bi
gnuoge iehent daz ez ein warheit si
der tobete vnd zarte die hende sin;
also tobendick schiet er hin.
einer ein buoch ze augespurc stal
vnd koufte ein ros, daz er niht hal
sin wib, wande er zuir sprach:
< mir vil verrer baz geschach
daz ich daz buoch fuorte dan
da mite ich diz schone phfaerit gewan
denne ich ez lazen hete dort.>
do sprach daz wib do sie ez gehort:
< ez waere dir bezzer virmiden
daz duo ez nie geruort hetes mit den liden.>
der sit daz ros streichete
sinen tot ez ime reichete.
sider ez phalnz graue arnolf galt
der ze sinem schaden was so balt.
do regenspurc besezzen wart
erslagen wart er an der vzvart.
einer von eistet nam ein tisclach
in deme roube, daz was swach.
den bekumberte san der ualant;
der niergen die stat vant
da er sich virbergen mohte.
daz wichwazzer ime niht tohte
er enmohte nie werden vor im vri
ern waere ime ze aller zit sihtichlichen, bi
vnze er daz tuoch wider brahte.
san ders wider den bisschof gedahte
wand er der guote was vol
uon ime wart er irlediget wol.
vnder den selben ziten
wolten zesamene riten
keiser otto vnde sin sun
do machete sente volrich die sun.
des half ime bisschof hartebreht
von kuor, ein warer gotes kneht.
er weste wol daz sie gotes kint
waren, die fridemachaere sint
wande sie ez der heilige geist lerte
der ez ze guote kerte
wande div ware minne
kom in der herren sinne.
der sun irgab sich willechlichen
deme keiser otten richen.
do entphiench er den suon sin.
disev rede kuomet vil wol in
alse stet in euangelio:
der vater wart des suones vro.
ietweder sun was wol tot
wande sie waren in grozer not.
hie wart frouwede uber al
von gotes lobe ein grozer schal.
daz volck lobete got von rehte
daz ez erlediget wart von sinem knehte.
dar nach geschach vober ein iar
do von gotes geburte waren fuor war
fivenf vnd fivenfzec iar vnd nivewn hundert
do wart er sere bekuombert
wand ez fvor uz der vnger schar.
uon der tuonowe besazen sie gar
daz lant, vnze an den swartzen walt
vnd daz gebirge; ir sere engalt
von rouben vnd von brande
daz volck in tuosckeme lande.
sente afern gotes hus wart virbrant
sie besazen augespurc sa zehant.
do tet der bisschof maere
niht als ein miethaere
der sa ze der stuonde vlivhet
als der wolf zvo zuohet.
siner schafe er niht virgaz.
swie so der wolfe wêre dechein maz
er saztte sich wider als ein degen
got bat er der sache phlegen.
do die rittere ze den porten
striten mit swertes orten
vnde div geschoz regen dicke
vluogen an die schiltes blicke
vof ein ors er gesaz
schiltes vnd helmes er virgaz
eine stole legete er an sich
da entzwiscken reit er sicherlich.
kivse hie den nuowen josue
der die arken in der alten ê
vmbe jerichô fuoren hiez
vnd die busuonen blasen liez.
josue was vzerhalp der muore;
innerhalp dirre gehivre
phlach des volckes mit truowen.
wol gezam josue deme nuowen
daz er innerhalp waere
alse raab div maere
wand sie bezeichent die kristenheit
die got mit sinen gnaden hat bereit.
von rehte er in der stat reit
daz ist in der kristenheit
vnd vzerhalp wider den tivfel streit.
iosue hiez die ewarten
an deme tragenne harten
die arcken mit busuonen schellen
daz luot mit schrienne hellen.
do viel nider div mvore starck.
als truoc sente volrich gotes arck
in deme herzen reine.
die pristere algemeine
salmen vnd ymnen sungen
mit gebede die luote chlungen
hin ze gote vnd siner muoter rein
daz er sie irloste al gemein
von der vonger gewalte.
zehant er die vonger valte
wande man vil schiere seit
daz keiser otto vof sie reit.
sie saztten sich mit strite wider.
vil schiere viel ir êre nider
sie begonden alle vliehen
die tuoscken in nach ziehen.
den fuorsten was doch nie so gach
der keiser iagete in allez nach
vnze sie wuorden geuangen
ze regenspurc irhangen.
do man die vongere viriagete
gote er gnade sagete.
durch geschiht der selben sachin
mit smaehe begonde er sich swachin.
durch not der vndertanen
vollen begonde er sich anen.
ern suohte niht daz gefuore sin
sente paulis wort wart an ime schin:
swer sines volckes niht ruoche hat
den habe man an eines heiden stat.
durch daz er sine phaffen luot
den vor genomen was ir guot
mit den teilte er swaz er het.
daz selbe er allen luoten tet.
den armen bot er sine hant
als in got het uor gemant:
gib dich vnd din selbes guot
einez ane daz ander luotzel tuot.
ze der stunt wart er gemant
vmbe sente afren kirchen div virbrant
was, von den heiden
der vngere vmbescheiden
daz er wider machen hieze
noch sintpreht den bisschof lieze
ligen bi deme grade des chor;
er solte ime machen ein dach enbor.
von dem begonde sente volrich denken
mit vastenne sich sere krenchen
mit ander luoten guoten.
sie begonden an got vaste muoten
daz er sie braehte inne
wa læge sin materarinne
vnd obe div stat ze der gruofte guot
waere, als ime sagete sin muot.
da tet got der warheit schin
daz gesprochen hete der wissage sin:
gotes ougen div sint vof getan
ze aller zit, vober den rehten man.
anderswa vinde wir:
got der tuot den willen ir
die in vuorhtent, vnd horet ir gebet.
als er disen heiligen tet
wand ime ein nahtes sente afra irschein
vnd zeigete ir heiligez gebein.
ouch gebot sie ime daz er anderswa
machete die gruoft, wande da
vil grozer herren heilichtuom lac
vnd sol da ligen vnze an den suontac.
san do er irwachete
die gruoft er wider machete.
nv suln wir sagen von der stat
die sente afra miden bat.
ein garthenaere was, der vant ein hol
vnd ein hus darinne gemuoret wol.
dem bisschoffe er daz sagete
vnd urageten wie ez ime behagete
ob er dar inne sin kruot saete
vnd ouch behielte drinne swaz er haete.
in dem geiste antwuorte im der bisschof san:
< tuost du daz unwiser man
dv verlivses dine sinne, vnd ouch din liht.>
der worte dern ahtete der tuombe niht
er samnete allez sin dinc dar in
do virlos er ouch die sinne sin.
ze dem bisschoffe fuorte man in sider
der gehalf ime des gesuontes wider.
wuonder ich iv nv sagen mvoz.
sider im wart der suoche buoz
niemer mêr er chomen kunde
da er daz hol funde.
sente vlrich begonde lieber haben
die stat, wande sich begraben
er an der stat gedahte.
an dem frietage er daz oppher brahte
ouch da, ser da heime beleib.
sider in ze rome sin wille treib.
sente habunden houb er da gewan
daz er ze augespurc brahte san.
dicke suochte er vil der heiligen stet
ze sente gallen er daz meiste tet
wand er da was geleret
vnd an den tuogenden gemeret.
dar nach fuor der snelle
ze sente meinrades celle.
da was ein gotes kint eberhart;
entzwischen in rede vil suozev wart.
do sie mit kuossen schieden sich
do virsach sich sente vodelrich
wand er dannen wolte
daz er in niht mer sehen solte.
vil sere weinende lief er her
ze dem bisschoffe volriche so sprach er:
< wir gesehen vns in disem libe niht mer.>
des antwuorte bisschof volrich im:
< ewirdiger vater mich virnim.
weist du mine zit fuor war
ob ich schiere uon disem libe var?>
des antwuorte ime sust eberhart:
< ez enist noch niht din hinne vart;
ob aber wir dir war sagen
des wirdes du innen in kuorzen tagen.>
mit diser rede do fuor dan
von der celle der heilige man.
sit ê er hin wider queme
virschiet eberhart der got genaeme.
hie nach gedachte er einer var
da sente mauritius mit siner schar
ruowet, des heilichtuomes gewan er genuoc
daz er mit eren heim truoc
vnd bestate ez mit psalmodien
ze vnser urowen sente marien.
in den tagen fuor er vuorbaz
in ein insilen augia heizet daz
da phlac alewich der meisterscaft.
der entphienc den herren tuogenthaft
mit eren, wande er gerte
des heilichtuomes er in gewerte.
nach diser stete, niht virdagen
ich enwil, durch sinen willen sagen
swie der siechen wêre dechein maz
lutzel decheines er virgaz.
aller meist die heten die vallenden suht
die heten zu ime groze fluht
vnd ander siechen ein michel teil
die machete er mit gotes helfe heil.
durch diemuote er sere virbarc
sinen segen virsagete der witzige karc.
dem babeste er des segens iach
ze der ere duhte er sich ze swach.
von dem ole, dem er den segen bot
an deme antlaz tage, swen dechein not
des libes begreif, dem wart des buoz.
durch not ich nv sagen muoz
wie ime da ze campanie geschach.
uon siechtuome leit er vngemach
ern az noch enmohte geheben den fuoz.
man brahte daz ole, san wart ime buoz.
an dem phingestabent ze mittem tage
wart er gesalbet, ane suoche chlage
labete er sich, vnd uesper zit
sanc er mit den bruodern sit.
sus wuorden sie vil wuondern vro
gesunt kerte er heim ze lande do.
er solte ouch ze einen ziten
vober ein tiefez wazzer riten.
do negetorste niemen komen dar an
niewan er, vnd sin kapelan.
der phaffe ein hohez pherit reit
vnd wart vberal doch naz sin chleit.
deme herren wart sin sok niht naz.
ouch virbot er dem phaffen daz
daz erz virswige bi sinem leben.
sus wolte er nach dem meister streben
der ouch sinen ivngern riet
der von dem berge schiet
daz sie niemen solten kuonden
die geschiht, vnze sie irfuonden
sine ware vrstende
an der siten vnd ander hende.
herre krist div werk din
machent dir gnaden vollen schrin
die du hie beuor hast getan
an den heiligen, vnd nv hebest an.
wande du daz hebreiscke her
fuortest truocken durch daz mer.
also hast du vober daz wazzer
gefuoret dinen kneht, niht nazzer
wart sin sok, noch sin chleit
swie er vof dem wazzer reit.
daz wazzer ienen ein muore was
dirre vof dem wazzer von dir genas.
sit males wolte er ze regenspurc sin
vof ein holz kom daz schiffelin.
do begonden die schifman gahen
deme stade sere nahen.
do sie voz getruogen ir dingelin
sie virgazen in deme schiffe sin.
do sprach ein phaffe sin kapelan:
< wên uns armen, wie habe wir getan
beliben ist drinne der alte man.>
mit deme worte lief er hin
vnd truoc her voz den herren sin.
san din daz stad entphienc
daz schif nach in vnder gienc.
nv muoget ir wuonder horen wol.
do daz schif was lades vol
do swebete ez obe dem wazzer;
san do her vz kom der bisschof her
do gienc ez san zehant vnder.
durch in geschach daz wuonder.
sit gedahte er ze rome einer var
vnd kom zuo einem wazzer daz hiez târ.
daz was uon vngestuome also groz
daz daran getorste dechein ros noh floz.
wand er getruowete gote eine messe er sanc
vnd kom wol vober, des sagete er ime danc.
inner div wuorden sine sinne
entzuondet, ze geistlicher minne
wand er uozerhalp der muore machen hiez
ein kloster, dar in er urowen liez
daz sie gote vnd sente stephan dabi
ze dienen waren, vor luoten vri.
ze deme irgab sich ein biderbe wip
gote ze dienen bereitete div ir lip.
swie sie vngeleret waere
ze deme geschêffede was sie gewêre.
dar vmbe die swester alle samint
entphuolhen ir daz keller amint.
sie wolt des niht, fuor den bisschof ez quam
der gebot ez ir bi der gehorsam.
des enuolgete sie niht, des nahtes sie slief
ein stimme sie strafende alsus rief:
< wande du niht gehôrsam bist
dines ganges mangels du biz an die vrist
vnze daz kuomet bisschof volrich.
gareus dv ez, er machet wol ledic dich.>
san do sie von deme slafe irschrac
kranch des libes, vnd krump sie lac.
alse do der bisschof kom ze der stat
fvor den sie sich bringen bat.
der bisschof sere strafete si
vnd machete sie an deme libe vri.
do sie sich virsan daz sie was gesunt
laufende sie fuor den herren stunt
wol mohte sie vor frovweden springen
vnd gotes lob sere singen.
ze einer zit solte er ze sende varn
hin ze gelenheim, do bekom im ein arm
ruophret der truoc daz inner teil
sines libes uor ime, den machete er heil.
er sprach:< ganch mit fride, ouch du nim
den phennich in gotes namen>; den gab man im.
der selbe, do sente volrich starp
wand erz ime vmbe got irwarp
uon manigem sichtuome wart gesunt;
fuore baz wirt daz deme lesaere kunt.
do begonde in der werlte betragen
deme himelriche sere lagen.
er wart zu in gerechent
die mit sente paule sprechent:
vnser wesen ist in deme himelriche.
swie so doch niht witzechliche
so hete er gotes minne
wand er stunt mit sinem sinne
daz siner swester sun adelber
wurde bisschof nach ime, wan er
wolte sich ze der muonicheie han gegeben
vnd gote da al eine leben.
do die stunt der tumbe adelber
nach dem bistume alze ser.
ern hete lihte niht salomonis wort
noch gelesen noch gehort:
sweme nach der erbe ist ze gach
er darbet des segens lihte hin nach.
daz gesinde machete er ime vndertan
den stap wolte er offenlichen han.
do bisschoffe erfuonden
daz adelber vnderwuonden
hete sich des bistuomes also gar
sie macheten einen sent, vnd luoden in dar
vnd sprachen in vmbe die vreavel an
daz er bi dem lebendigen man
sich des bistuomes vnder want.
da fuor bot er sin reht zehant.
san eine vorteil man ime vant
daz er vof dem euangelio swuore
daz er nie irfuore
daz ketzer wise weare daz dinch
daz er daz bistuom entphiench.
do daz allez geschach
der bisschof fuor in sin gemach
vnd adelber, der getrôstet wart
e er von den herren kome an die vart
ob sente volrich kome von der buorde
des libes, daz er bisschof wuorde.
iedoch so nist rat noch wisheit
wider got, als uns div schrift seit.
wande in deme selben iare
starp der phaffe zware
wand er nach den lazen
saz, da die luote azen.
vor leide er von deme tische gienc
einen schrit, san in der tot entphienc.
inner div der bisschof ze diligen saz
in deme geiste weste er daz.
wande e ez ime gesagete der bot
er sprach,< adelber der ist tot.>
von ime wart ein slite bereit
ze sente afren wart div lich geleit.
sente volrich ze anderre guotaete
machete ze sele geraete
votenbvorc die abbeteie
vri mit privileie
daz adelbern ze lehen was gegeben
die wile er was in deme leben.
er was eines tages an einer vart
da ime ein luoge gesaget wart
daz von kostenze chunrat
der bisschof was ze der selben stat
wêre tot vil waerliche.
do virsahen sich suomeliche
daz er waere ze der messe gereit
alse was sin gewoneheit.
do sprach er ze dem boten sin:
< heiz die alten hie sin
ez wirt vns morgen wol geseit
ob ez ist ein warheit.>
des andern tages wart in getan kunt
daz bisschof chunrat was gesunt.
swie sich der gotes kneht virsach
daz ime der tot was vil nach
die wile er mohte predigen er nie liez.
vof einem sliten er sich fuoren hiez
die wile er gesunt was, die gewoneheit
hete er, daz er vof einem wagen reit;
er eine vnd sin kapelan saz
daz sie gote mohten gedienen deste baz.
ze augespurc begonden sie ilen ser
ze guoteme ende so stunt vaste sin ger.
messe er taegeliches horte
vil gvotiv werck er worhte
daz heilsam oppher brahte er vzen
sines herzen oppher liez er luzen.
mit den andern er ze tiscke saz
noch ern tranch, ouch er luotzel az.
die salmen waren sin ezzen suoz
dar nach der heiligen leczen gruoz.
er las dyalogum gregorii
daz vierde buoch, wander vant hi
wie sie in deme geiste wurden hine gezuocket
vnd aber wider erkuocket.
ouch gebot er sinen schafphaeren
swa sine gulte waeren
daz sie dar uoz machent driv teil.
daz eine den armen, vmbe sin heil
daz ander hiez er pristern geben
von deme dritten wolter selbe leben.
eines tages hiez er sich bringen
da man eine messe wolte singen.
nach der legete man einen teppich
fuor daz heilige cruoce stracketer sich.
er lac eine halbe wile an dem gebet.
dar nach brahte man im swaz er het
ane daz ze einem huos geriht
gehorte, des enbrahte man niht.
ein decklachen man ouch niht brahte
sinem nachkomen er des gedahte.
der daz luotzel dinc ersach
mit suofzendeme herzen er do sprach:
< ach we mir waz solte mir daz>?
der zale man da niht virgaz.
luotzel hemede, mit ahte tischlachen
oder siben, mit zwein chleidern swachen
von silber phenninge
zehen schillinge.
daz hiez er phaffen vnd armen geben.
dar nach stalt er sin leben
daz er bereite waere
ze voftuonne deme klopphaere.
ouch begonde er trahten aller meist
als in etteswenne zvockete der geist
wand er suomelichiv dinc horte vnd sach
der er wider sine lvote viriach.
er sagete dem abbete wernhere von vuolde
ob er hete zweier hulde
die ime gehuollen an der wal
er behabete nach ime daz bistvom al.
vnder wilen ser entslief
von deme swaeren trovme er rief:
< we mir adelber daz ich dich ie gesach.
uon dir muoz ich liden vngemach
wande sie mich ane wize, vnder ir zal
niht nement, durch daz ich dir gehal.>
wir haben von sente gregorio
daz schribet er in dyalogo:
ein heiliger diacon paschasius
des babestes ze rome, dem geschach alsus
der irstarp, ein beheft man
ruorte sin gewant, vnd gienc gesunt dan.
der muose in die wize
wande er mit allem vlize
was wider den babest symachum.
er hete irwelt laurentium.
do sie an symachum kômen al gemeine
laurenti gestunt er al eine.
bisschoffe waren ime gehorsam;
vnze an den tot er nie an in quam.
wande ir schulde waren gelich
als waren ir wize vil billich.
wande er laurentium vor dem het
der gewihter ist an gotes stet
als was sente volrich
mit einvalticheite wider sich.
er wolte daz waere bisschof adelber
swie so dennoch lebendich was er
wider dem alten rehte
daz sazten die gotes knehte.
durch daz muoge wir vns virsehen
von disem, des er hat viriehen
uon sente paschasio.
wan peter sin ivnger vragete in do
wie geschach daz, von dem gewant
muose ruomen den mennisc der valant
vnd der heilige man wart gefuort
daz in div wize ruort.
an disem dinge man kiesen sol
daz gotes rat ist der duornehte vol
vnd daz etteswenne sin vrteil irget
niht, als der wan der mennischen stet.
wand ime die lvote iahen
guoter werke, die sie sahen.
damite so wuorden sie inne
daz dar an waren gewinne.
ob von dem libe iht guotes geschit
got im des mit deme zeichen giht.
div schulde ouch div da inner was
wande sie got in deme herzen las
wand erz niht fuor schulde het
dar vmbe er decheine buoze tet.
got enwolte im ir niht virgezzen
ern muose sie mit pine mezzen.
moysi tet er alsam.
wie frivntliche er sine rede virnam
vnd sin bruder aaron
got der zuornde hinze in zwein da uon
wand ir geloube was niht veste.
mit disen worten erz ime virweste:
< wand ir niht gelouben enwoltet
noch eren, alse ir soltet
durch daz fvoret ir niht in daz lant
daz volck, daz ich in geben wil zehant.>
sit got strafet sus siniv kint
div im vil verre lieber sint
wand er sie geahtet hat vnder die zal
da sie gewinnent niemer qual
so wirt der suondeare
buoze ane zwivel swaere.
sit do geviel sente johannis tac
daz sente volrich sicher lac
an dem libe gar virswachet
von einem troume was er irwachet.
er hiez sich an legen siniv kleit;
des waren sie ze tuonne bereit
swie so daz was in ir wane
daz er waere sine sinne ane.
man legete im ouch an sin bisschoffes gewant
vnd gienc da er die kirchen vant
sente johannis baptist
vnd stunt ane helfe alse lange vrist
vnze zwo messe wuorden gesungen.
er sprach ze den alten vnd ivngen
ze den phaffen die da stuonden bi:
< swie kranch ich an deme libe si
doch han ich hvote diz ambet getan.
an gote muose daz sere stan
wande mich ez sin bote hiez
der mich huote niht ruowen liez.
do ich zwene schone man
vor minem bettelin sach stan
der eine alsus ze mir sprach:
« war vmbe stes du niht vof, von dinem gemach?
dv solt balde vof sten
vnd ze sente johannis singen gen. »
des antwuorte der ander, « wie sol daz
geschehen, wander an dem libe ist laz
daz er noch niht prime gesprochen hat? »
der ander sprach, « stant von der stat
vnd tuo daz ich hiez dich volbringen
ane dich sol huote niemen singen. »>
dar nach gienc er ze sinem gaden
vnd wartete wenne man in wolte laden.
dikke sprach er disiv wort:
< wenne kuom ich zegote, vnd gesihe in dort?>
der vnder div was lesaere
der vragete in ob div zit waere
daz er solte virwandeln des libes wesen.
er sprach als ich ez han gelesen:
< ich weiz gewislichen wol
daz ich schiere hinnen scheiden sol.>
do vragete ern welhen bisschof er wolte
der in begraben solte
wande sie waren ze frankriche
ze der sprache al geliche.
do antwurte ime sente volrich:
< kans dv bestaten eine lich?
tuot ir daz ir tuon solt
dar zugot sin helfe holt.>
dar nach in vil luotzel tagen
alse man gotes marter sol chlagen
des tages, sente peters abent geviel
do virsah er sich, ez waere sin ziel.
mit worten er des niht gewuoc
zeichen zeigete er genuoc.
do man vesper luoten began
do badete er sich, vnd legete sich an
mit kleidern als da was bereit.
vof die erden er sich do leit
er wande ez weare komen sin zit.
do man gesanc vesper sit
man begonde in von der erde wegen
sus getaner worte begonder phlegen:
< sente peter minen wan
hast dv noch niht getan.>
eia welh ein man lobes wert
swie kranc ein fleisch der doch gert
er wolte mit kriste al eine leben
vnd durch krist ze dem tode irgeben
die vrist. des libes swaere
was ime ein karckaere;
er wolte hie von dem bande genesen
vnd mit kriste al eine wesen.
aber sit er widerquam
fivnf tage staetichliche ruowe er nam.
antlaz er von allen bat
vnd tet ouch in des selben stat.
des libes het er sich irwegen
des doners tages bot er sinen segen.
des vriegtages do div abent rot
witen ir lieht der erden bot
die phaffen vaste sungen
die zehere ein ander drungen
er enphalch sinen geist in gotes hant
der in siner gnade gemant.
mit alsus guoteme ende
schiet er von disem ellende.
do waren uon gotes geburte fuor war
nivn hundert, vnd ahzek, vnd driv iar;
driv vnd ahzek von sinem alter
vivnfzec von siner wihe zald er.
daz was in annjubileo.
von dirre werlte schiet er vro
als div hebreische diet
von egipte lande schiet.
mit gote lebet er ewichliche
in deme himelriche.
er verschiet quartnonas julii
in der zit ottonis augusti.
do sie entnakten die lich
den sie zewasckenne vlizzen sich
vober eine zit besaz sie der valant.
durch helfe fuor sie in manigiv lant.
ze ivngest kom sie ze sente volriches grabe
vnd kom da des tivels abe.
ein man bi der tuonouwe saz
der sich an siner viher virgaz
daz houwe er zesamene rechete.
derz do heim gezechete
vnd die gabeln dar in sluoc
daz fiver sie voz gegen ime truoc.
der gesach daz, daz houwe in fivre lac
sider vigerte er sente vlriches tac.
ein jvncherre was eines grauen kint
den hete der sichtuom so begint
daz er niht gesten mohte;
ze gênde ovch er niht tohte
mit krancker spise vrist er sich.
er bat sich fuoren ze sente volrich.
do sie komen in mitten der strazen
er bat sich abe lazen.
des envolgeten sie im niht, er duhte sie kranc;
ze der porten sie komen vober lanc.
er bat sie daz sie in liezen gen
des engetorsten sie dennoch niht bisten.
do sie ze der greden quamen
sine bete sie niht virnamen.
wand er sich do wol virstunt
daz er worden was gesunt
sunder siner gesellen danc
snelle er von dem bette spranc
wand er sinen gesunt entphienc.
mit frouweden er in daz muonster gienc
lobende got, vnd den heiligen man.
er brahte sin oppher, vnd fvor dan.
der diz buoch gemachet hat
ze duote, alle die gruozen lat
die ez iemer gehoren lesen.
er wolte in ir herzen wesen.
konde erz darzu bringen
mit tuogentlichen dingen
daz er in lieb waere
so truowete er siner swaere
mit gotes helfe abe komen.
swaz ime div suonde hat benomen
der zit, der wile, der stuonde
mit irm suoczen munde
daz kuonnen sie wol hin gelegen
wolte sie div minne darzv wegen.
vraget ir wie man in nenne
ich selbe in wol irkenne.
er ist ein vaz tuogende laere.
ob er des niht waere
wes mohte er vch denne gebiten?
div bosheit hat in lange geriten.
sie wirt da ze im sedelhaft
siene virtribe denne uwers gebetes kraft.
lat schinen in uwer guote
sendet im der starken gluote
vower minne einen koln
so mac er sich des vrostes irholn.
mit pater noster almuosen
stozet im in den buosen
zeiget im ob ir milte sit
got iv selbe daz lon git.
swer wizzen welle sinen namen
der sol setzen ze samen
an dem ersten blate die buoch staben
die die roten uarwe haben.
ist iht wandelbêre
daz getihte, oder kuonste lêre
daz bezzere der ez kuonne;
mir ein teil des lones guonne
habe er ouch mit mir teil
sus wehsset vns der seilden heil.
gnade wir vinden muozen
ze vnser vrowen, die wir sus gruozen:
maria kivschiv muoter
teile vns der sele vuoter
da von wir vof der erden
also kreftic werden
daz wir den vienden an gesigen
vnd an dem strite obe geligen.
lere vns stigen der tuogende grat
den vns din svon vor gestigen hat.
bivt helfe die dich erende sin
tv vof dine gnade den vollen schrin
guoz voz wand er sie in dich goz
der vor baermede gar hin vloz.
dilge die svonde mache vns rein.
der von dir geborn irschein
warer got vnd mennisch vil kranc
durch vns win mit gallen tranc.
zihe vns nach ime sunder danc
vnze wir singen der engele gesanc.
hie ruowen mine hende
des buoches ist ein ende.