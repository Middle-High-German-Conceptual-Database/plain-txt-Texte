pfeffel
vreude, diu ist erwachet,
diu ê verborgen lag
so lange in ôsterlant:
die hât uns ûf erhaben
der fürste friderîch.
des maniger wol erlachet,
der sîn ist worden rîch:
er kan die siechen laben
mit miltegebender hant.
gelebt ich noch den tag,
daz mich vro sælde erkande,
als si etteswenne pflag!
mîn habe ist worden kleine,
mir ist von schulden ande,
so man allenthalben gît
und mich verkiuset eine:
daz lenget mir diu zit.
jung man, ich wil dich lêren,
wie tumb ich selbe sî,
des dîn lîb wirde hât.
wilt dû behalten daz,
so solt du dienen got
und alle frowen êren,
lâ(...) swachen spot,
wis an zorne laz,
minne wîsen rât,
wis boeser worte vrî.
swâ du sehest die besten,
da solt du wonen bî,
< nein> und< jâ> behalten.
du solt in êren glesten;
vür schande habe den huot:
so maht mit vreuden alten
und wirt dîn ende guot.
ich sach lieblîch lachen
ein rôtez mündelîn,
daz was so wol gevar,
davon mîn herze wart wunt.
ir liehter ougen blig
mag mir wol trûren swachen,
mich vieng ir minnen strik.
sie ist lieblich zaller stunt
und alles valsches bar:
ich wil ir diener sîn.
swenne ich sie anschowe
( si ist mîner sælden schrîn),
so enzündet mich ir minne
( si rôse in meien touwe,
erbluot von süezer fruht),
daz ich vor liebe brinne:
si hât so reine zuht.