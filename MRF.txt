gewan ich ze minnen ie guoten wân,
nu hân ich von ir weder trôst noch gedingen,
wan ich enweiz, wie mir süle gelingen,
sît ich si mac weder lâzen noch hân.
mir ist alse dem, der ûf den boum dâ stîget
und niht hôher mac und dâ mitten belîbet
unde ouch mit nihte wider komen kan
und alsô die zît mit sorgen hine vertrîbet.
mir ist alse deme, der dâ hât gewant
sînen muot an ein spil und er dâ mite verliuset
und erz verswert; ze spâte erz doch verkiuset.
alsô hân ich mich ze spâte erkant
der grôzen liste, die diu minne wider mich hâte.
mit schoenen gebaerden si mich ze ir brâhte
und leitet mich als der boese geltaere tuot,
der wol geheizet und geltes nie gedâhte.
mîn vrowe sol lân nû den gewin,
daz ich ir diene, wan ich mac ez mîden;
iedoch bitte ich si, daz siz geruoche lîden,
sô wirret mir niht diu nôt, die ich lîdende bin.
wil aber si mich von ir vertrîben,
ir schoener gruoz scheid et mich von ir lîbe.
noch dannoch vürhte ich mêre, daz sî
mich von allen mînen vreuden vertrîbe.
minne gebiutet mir, daz ich singe
unde wil niht, daz mich iemer verdrieze,
nu hân ich von ir weder trôst noch gedinge
unde daz ich mînes sanges iht genieze.
si wil, daz ich iemer diene an sölhe stat,
dâ noch mîn dienst ie vil kleine wac,
unde al mîn staete niht gehelfen mac.
nu waere mîn reht, moht ich, daz ich ez lieze.
ez stêt mir niht sô. ich enmac ez niht lâzen,
daz ich daz herze von ir iemer bekêre.
ez ist ein nôt, daz ich mich niht kan mâzen:
ich minne sî, diu mich dâ hazzet sêre,
und iemer tuon, swie ez doch dar umbe mir ergât.
mîn grôziu staete mich des niht erlât,
unde ez mich leider kleine vervât.
ist ez ir leit, doch diene ich ir iemer mêre.
iemer mêre wil ich ir dienen mit staete
und weiz doch wol, daz ich sîn niemer lôn gewinne.
ez waere an mir ein sin, ob ich dâ baete,
dâ ich lônes mich versaehe von der minne.
lônes hân ich noch vil kleinen wân.
ich diene ie dar, da ez mich kleine kan vervân,
- nu liez ich ez gerne, moht ich ez lân -
ez wellent durch daz niht von ir mîne sinne.
mîne sinne wellent durch daz niht von ir scheiden,
swie si mich bî ir niht wil lân belîben.
sî enkan mir doch daz niemer geleiden:
ich diene ir gerne und durch sie allen guoten wîben.
lîde ich dar under nôt, daz ist an mir niht schîn.
diu nôt ist diu meiste wunne mîn.
sî sol ir zorne dar umbe lâzen sîn,
wan si enkan mich niemer von ir vertrîben.
mit sange wânde ich mîne sorge krenken.
dar umbe singe ich, daz ich sî wolte lân.
sô ich ie mêre singe und ir ie baz gedenke,
sô mugent si mit sange leider niht zergân,
wan minne hât mich brâht in sölhen wân,
dem ich sô lîhte niht mac entwenken,
wan ich ime lange her gevolget hân.
sît daz diu minne mich wolte alsus êren,
daz si mich hiez in dem herzen tragen,
diu mir wol mac mîn leit ze vröiden kêren,
ich waere ein gouch, wolt ich mich der entsagen.
ich wil mînen kumber ouch minnen klagen,
wan diu mir kunde daz herze alsô versêren,
diu mac mich wol ze vröiden hûs geladen.
mich wundert des, wie mich mîn vrowe twinge
so sêre, swenne ich verre von ir bin.
sô gedenke ich mir - und ist mîn gedinge -,
mües ich sî sehen, mîn sorge waere dahin.
< sô ich bî ir bin>, des troestet sich mîn sin
unde waene des, daz mir wol gelinge.
alrêst mêret sich mîn ungewin.
sô ich bî ir bin, min sorge ist deste mêre,
alse der sich nâhe biutet zuo der gluot,
der brennet sich von rehte harte sêre.
ir grôze güete mir daz selbe tuot.
swenne ich bî ir bin, daz toetet mir den muot,
und stirbe aber rehte, swenne ich von ir kêre,
wan mich daz sehen dunket alsô guot.
ir schoenen lîp hân ich dâ vor erkennet,
er tuot mir als der viurstelîn daz lieht.
diu vliuget dâr an, unze sî sich gar verbrennet.
ir grôziu güete mich alsô verriet.
mîn tumbez herze daz enlie mich alsô niet:
ich habe mich sô verre an si verwendet,
daz mir ze jungest rehte alsame geschiet.
ich hân mir selber gemachet die swaere,
daz ich der ger, diu sich mir wil entsagen.
diu mir zerwerbenne vil lîhte waere,
diu vliuhe ich, wan si mir niht kan behagen.
ich minne die, diu mirs niht wil vertragen.
mich minnent ouch, die mir sint doch bormaere.
sus kan ich wol beide, vliehen und jagen.
owê, daz ich niht erkande die minne,
ê ich mich hete an si verlân!
sô hete ich von ir gewendet die sinne,
wan ich ir nâch mînen willen niht hân.
sus strebe ich ûf vil tumben wân.
des vürhte ich grôze nôt gewinne.
den kumber hân ich mir selber getân.
ich kiuse an deme walde, sîn loup ist geneiget,
der stuont noch hiure vil vroelîchen ê.
nu rîset er balde. des sint gar gesweiget
die vogel ir gesanges. daz machet der snê.
daz tuot in beiden unsanfte und wê.
des muoz dur nôt mich verdriezen der zît,
unz ich besihe, obe der winter zergê,
dâ von diu heide betwungen nu lît.
lîp unde sinne die gap ich vür eigen
ir ûf gnâde; der hât si gewalt.
ist, daz diu minne ir güete wil an mir zeigen,
sô ist al mîn kumber ze vröiden gestalt.
sus mac ich jungen, alsus wirde ich alt,
wan daz mir ein maere noch sanfter tuot,
daz si zer besten ist vor ûz gezalt,
diu mich sol machen vrô vroelich gemuot.
wolde si eine, wie schiere al mîn swaere
wurde geringet, swie wê si mir tuot.
ir lîp ist sô reine, daz nieman waere
an vreuden rîche noch hôher gemuot.
ist, daz diu schoene ir genâde an mir tuot,
sô ist mir gelungen noch baz danne wol,
wan diu vil guote ist noch bezzer danne guot,
von der mîn herze niht scheiden ensol.
daz ich den sumer alsô maezeclîchen klage,
- walt unde bluomen die sint gar betwungen -
daz ist dâ von, daz sîn zît mir noch her hât gevrumt harte kleine umb ein wîp.
vil lîhte gvreuwent si die liehten tage,
den dâ vor ist nâch ir willen gelungen.
mac mir der winter den strît noch gescheiden hin zir, der ie gerte mîn lîp,
sô ist daz mîn reht, daz ich in iemer êre,
wan mîner swaere wart nie mêre.
owê, zwiu lât mich verderben diu hêre?
diu heide... noch der vogel sanc
kan ân ir trôst mir niht vröide bringen,
diu mir daz herze und den lîp hât betwungen, daz ich ir niht vergezzen mac.
swie vil si gesingent, mich dunket ze lanc
daz bîten. durch daz verzage ich an guoten gedingen.
dâ muoz ich dur nôt von verderben von ir, wan mir nie wîp sô nâhe gelac.
swenne si wil, so bin ich leides âne.
mîn lachen stât sô bî sunnen der mâne.
doch was gnuoc grôz her mîn vröide von wâne.
nun ist niht mêre mîn gedinge,
wan daz si ist gewaltic mîn:
bî gewalte sol genâde sîn.
ûf den trôst ich ie noch singe.
genâde diu sol überkomen
grôzen gewalt durch miltekeit.
genâde zimt wol bî rîcheit.
ir tugende sint sô vollekomen,
daz durch reht mir ir gewalt sol vromen.
swer sô staeten dienest kunde,
des ich mich doch troesten sol,
dem gelunge lîhte wol.
ze jungest er mit überwunde
daz sende leit, daz nâhen gât.
daz wirt lachen unde spil.
sîn trûren gât ze vreuden vil.
in einer stunde sô wirt es rât,
daz man zehen jâr gedienet hât.
swer sô langez bîten schildet,
der hât sichs niht wol bedâht.
nâch riuwe sô hât ez wunne brâht.
trûren sich mit vreuden gildet.
dem, der wol bîten kan,
daz er mit zühten mac vertragen
sîn leit und nâch genâden klagen,
der wirt vil lîhte ein saelic man.
daz ist der trôst, den ich noch hân.
ich was ledic vor allen wîben.
alsus wânde ich vrô belîben,
daz mich keine mê betwunge
und mich von mînen vröuden drunge.
dô wolte ich, daz mir gelunge,
sô daz ich doch sanfte runge.
was daz niht ein tumber muot?
wer gewan ie sanfte guot?
man saget mir, daz liute sterben,
der sî vil, die verderben,
sô sie minnent al zuo sêre,
wâfen, hiute und immer mêre!
wie behalte ich lîp und êre?
sie ist mir ein teil ze hêre.
sol si denne ein vrouwe sîn?
jâ si, weiz got, immer mîn!
wer hât ir gesaget maere,
daz mir ieman lieber waere?
der müeze als unsanfte ringen,
als ich tuon mit seneden dingen.
sol mir an ir misselingen,
sô muoz in mîn sorge twingen!
tôre, kum dîns vluoches abe:
selbe taet, selbe habe!
mir gât einez ime herzen,
von lîde ich manigen smerzen.
daz ersuochet mir die sinne
beidenthalben ûzen und inne.
wê mir, kumet daz von der minne,
daz i's immer denne beginne!
wê, war umbe sprich ich daz?
tuot ez wê, ez tuot ouch baz.
waz wirret, daz si mich vernaeme?
daz ir nimmer missezaeme.
hete ich doch den schaden eine,
den si hât mit mir gemeine,
sô klaget ich ir swîgen kleine.
mac si hoeren, waz ich meine,
ouch schadet ez ir vil kleine.