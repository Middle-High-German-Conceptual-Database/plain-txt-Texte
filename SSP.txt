an kunstlichem prise
was ein pfaffe unwise,
- ich meine an uzerre kunst.
idoch an tugende vernunst
waren im die sinne scharf.
dar uf er ie sin herze warf,
daz er zu marien truc
grozer liebe vil genuc,
dar inne er zu allen ziten bran.
dirre selbe gute man
von den messen gemeinen
hielt sich an di einen,
daz er, als sin einvalt in twanc,
< salve sancta parens> sanc.
diz was di messe, di er treib,
an der er alle tage bleib
und wolde ouch stete an ir wesen.
beide singen und lesen
was im di messe wol gereit.
diz mere wart von im so breit,
daz ez der bischof vernam,
der des groblich erquam,
wand er ouch nach im sante.
sinen zorn er wante
uf in mit harte grozer craft:
alle siner pristerschaft
hiez er in gentzlich vri wesen,
weder singen noch lesen,
wand ez gar missezeme,
daz er sich an neme
an der pristerschaft so leben.
im was ein pfarre gegeben,
di nam im ouch der bischof:
beide hus unde hof
liez er nicht im bliben,
wand er wolde in vertriben
als einen rechten narren
von allerhande pfarren
und uz dem genieze lan.
der prister, der gute man,
wart vil leidic und unvro,
daz er verstozen was also
von alle sime gemache.
durch di selbe sache
an unse vrouwe er vaste rief.
do sus di zit hin gelief
und zu ir halb di nacht genam,
maria, di vrouwe, quam
zu dem bischove, do er lac,
an slafe gemaches pflac,
- in sime troume diz geschach.
ernstlich si zu im sprach,
als si unmutic were:
< sage mir, durch welche mere
hastu minen capellan
so betrubet von dir gelan
und im sine ere genumen,
der an min dienst ist bekumen
und dar an wol vervlizzen?
du salt vurwar daz wizzen,
du engebest im di ere wider,
daz din ere lit dar nider;
beide lib unde leben
mustu gentzlich ergeben
binnen disen drizic tagen!>
den bischof wart di angest iagen,
daz er da von erwachte.
zuhant er sich uf machte
und sante nach dem prister hin.
mit demut viel er vur in hin
und sprach:< dir ist nicht wol geschehen,
als ich mit warheit habe gesehen.
vergib mir minen ubeln mut
und habe dir wider alle din gut,
pfarre unde pfafheit
und dar zu gantze vriheit,
idoch in sulcher miete,
daz ich dir nu gebiete:
von disme tage vurbaz
saltu behalden immer daz,
des ich dich gar wil vrien,
daz du di schonen marien
erest mit der messe allein
vur di andern gemein,
als du biz her hast getan.>
do wart vro der gute man
und dancte der vrouwen gut,
daz si in hete wol behut
an erbe und an dem amte sin.
des si gelobet di kunigin!