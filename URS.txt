diu urstende
chum herre heiliger geist
ze helfe, wan dû wol weist
mînen willen und mîn chraft,
daz ich niht sô redehaft
noch sinnes alsô wîse bin
daz ich disen begin
âne dich verenden müge,
daz er wîsen liuten tüge
ze erhoeren und in wol behage,
swenne ich daz werc ze liehte trage
und ich ez an der strâze
sehen und hoeren lâze,
daz ich ez sô besniten habe
daz mir iemen iht dar abe
mit pumz oder mit mezzer
schabe und mir bezzer
in dem margine dâ bî
des in dem blate vergezzen sî.
habe ich angest dar zuo
und ob ich ez mit sorgen tuo,
niemen guoter mir daz sol
vervâhen anders denne wol.
ich fürhte als ein verbrantez chint,
wande nû bî disen zîten sint
die liute sô chünstic
und sô genuoge überünstic,
daz niemen niht erdenchen chan
dâne welle ir ieglîcher an
sîne chunst lâzen sehen
und deheiner meisterschefte jehen,
ê si geslahen ir valsch dar zuo.
des entrûwe ich mich nuo
mit mînen sinnen niht bewarn;
ez ist mir ê widervarn.
umbe sô getânen haz
bin ich unwillic unde laz
iezuo gewesen lange vrist,
unz mir vil nâhen entwichen ist
diu chunst mit der gewonheit,
und ouch etwâ von arbeit
der ich nû wil gedagen.
sold ich mîn leit besunder chlagen,
sô würde der rede gar ze vil.
ûf genâde ich aber wil
gotes und guoter liute
ein latînisch buoch ze diute
gerne bringen, ob ich chan.
dâ hân ich gelesen an
sô geistlîchiu mære,
daz michel schade wære,
ob si sich solden verligen
und alsô waren verswigen.
nû hoeret rehte waz ich las:
ein jude, hiez enêas,
der marhte vil des dâ geschach,
dô man an dem chriuze sach
tôten unser aller trôst.
mit des tôde wart erlôst
âdam und alle sîn afterchumft;
und sîn tôt die sigenumft
an dem êwigen tôde nam.
swaz mære er sît vernam
von sîner urstende und wie
dicke er sich dar nâch sehen lie
unz ze sîner ûfvart
und wie ouch diz bewæret wart,
daz tete er allez geschriben;
des sint diu mære her beliben.
reiniu und liebiu gotes chint,
nû hoeret waz disiu mære sint
diu von dem selben guoten man
uns für wâr sint chomen an,
sô mir daz buoch verjehen hât.
dô sich der ungetriuwe rât
der juden enden solde,
und christ ervollen wolde
swaz die heiligen wîssagen
ie gelîche bî ir tagen
von im hêten geseit:
wie er ze jerusalêm reit
ûf einem esel unde wie
grôz menige im engegen gie
mit lobe und ouch mit sange,
mit süezem antvange
sîner chümfte si sich vreuten,
im ze êren si nider streuten
ir aller beste gewant.
swaz palme man bî dem wege vant
und boume geloubet,
die wurden des beroubet,
unz im bestreut sîn învart
mit maniger slahte loube wart.
als der herre cayfas,
der des jâres bischof was,
disiu mære bevant,
die juden wurden besant
die der ê mit im phlâgen,
er begunde si râtes vrâgen,
waz sie dar umbe dûhte guot,
si sprâchen:< dirre mensche tuot
solhiu zeichen der nie man
bî unsern zîten mêr began,
chumt er sîn mit dem lîbe hin,
diu werlt geloubet gar an in.
sô denne die rômære
gevreischent die niuwen mære,
sicherlîche, die choment mit her.
wider die sî wir âne wer.
waz touc diu rede mêre?
si nement uns guot und êre.>
< tuot sô zägelîchen niht!
swaz geschehen sol, daz geschiht,>
sprach cayfas der wîse;
< eines râtes ich iuch bewîse,
der uns wærlîche gefrumt
und uns ze besten staten chumt.
niht anders ich erdenchen chan,
wand ez ist guot daz ein man
êr alterseine vervar,
denne disiu werlt gar
sô wunderlîchen zergê
daz ir iht lebendic bestê.
daz bedenchen, ob wir megen.
und swie wir ez ane gelegen,
ern sol nimmer genesen!
nû râtet wie wir sicher wesen
vor gerihte umbe sînen tôt.
dâ ist uns wîser lêre nôt.>
vür die zît immer mêre
berieten si sich sêre
wie si im benæmen daz leben,
< waz welt ir mir ze lône geben?>
sprach der arme jûdas,
der sîner junger einer was,
< ich zeig in iu, daz ir im tuot
âne angest swaz iuch dunchet guot.>
des wâren jene harte vrô.
si behiezen ime dô
drîzic phenninge.
daz arme gedinge,
daz dienete er vil tiure.
dô der ungehiure
sînen herren verriet,
ein zeichen er in beschiet:
< den ich dâ chüsse, daz ist er.
nû schaffet daz man in vor her
bringe mit gewarheit
und mir mîne miete sint bereit.>
owê, verworhter jûdas,
daz ein zeichen ê des vrides was,
wie verchêrestû daz nuo!
müedinc, jâ hâstuo
der triuwen in dem herzen niht,
als man dich gebâren siht?
waz valsches in dir bûwet,
der dir wol getrûwet
und von sînem tische gâst,
daz dû den verchoufet hâst!
noch lebet dîn ungetriuwer rât,
wand ez von dir gelernet hât
maniger der ez vil wol chan.
si grüezent unde lachent an
und triutent rehte als ir chint
dem si rehte rede vîent sint.
dûne bist ez nû niht eine;
vil maniger als unreine
und noch valscher danne duo
wonet mit uns in der werlde nuo.
den sî ouch daz für wâr geseit:
in ist der selbe lôn bereit.
hoeret waz si nû tâten.
si gebuten unde bâten
ir schalche mit jûdâ varn
und vlîziclîche bewarn
daz er würde gevangen.
si quâmen dar mit stangen,
mit swerten und mit spiezen.
sumelîche si hiezen
vachel und laterne tragen,
ob er sich wolde entsagen,
daz si in mit liehten funden
und bræhten in gebunden.
daz gebuten und bâten sie.
der reine daz geschehen lie.
er lie sich vinden âne wer,
dô daz wüetende her
alsô dort quam mit schalle her.
jûdas bat in daz er
in wolde chüssen; daz geschach.
dô symon pêtrus daz gesach,
daz diu vîentlîche schar
ûf solhiu dinc was chomen dar
daz si in wolden vâhen,
er zuhte in allen gâhen
ein swert daz er bî sîten truoc.
daz ôre er einem abe sluoc.
daz gesach der heilant.
er huop ez ûf mit der hant
und heiltez jenem wider an.
er sprach ze dem heiligen man:
< symon, lâ dîn vehten sîn,
stôz dîn swert wider în.
wold ich mich rihten ze wer,
mir sante mîn vater ein grôz her
der engel, die si slüegen
und deheine wîs vertrüegen
daz si mich iender ruorten
oder nâch ir willen fuorten.>
in churzer wîle daz geschach,
daz man der sînen niemen sach,
wan der vîende dôz
und ir gebrähte was sô grôz
daz si niht trûten genesen.
dâ si wânden sicher wesen,
ir ieglîcher dâ hin vlôch.
in swachem werde man zôch
al der werlde herren.
dô sleich hin nâch vil verren
pêter unz an annas tor.
dâ vant er jôhannen vor,
der was chomen ê dâ hin.
der juden genuoge erchanden in
und ouch cayfas der bischof.
âne angest gienc er an den hof
und hiez ouch in dar în verlân.
sus giengens zuo dem fiure stân
und wermten sich, wan ez was chalt,
ir sorge diu was manicvalt
und wolden doch ein ende sehen
waz im solde geschehen.
dô wart pêter drîe stunt
vermeldet,< mir ist unchunt,>
sprach er als ofte,< wer er ist.>
daz gerou in in churzer vrist
und beweinte ez vil sêre
und getete ez nimmer mêre.
manigen grôzen ungelimpf,
manigen ungefüegen schimpf,
mêr unwirde danne ie man
erdâhte oder noch erdenchen chan
sâhen si mit im begân:
si hiezen in gegen dem fiure stân,
diu ougen si im verhiengen,
zeinzigen si dar giengen,
ûf den hals in ieglîcher sluoc.
wie güetlîche er daz vertruoc
und swaz si im anders tâten!
si hiezen in denne râten:
< christ, dû solt uns wîssagen:
wer ist der dich hât geslagen?>
dâne sprach er nihtes niht wider.
si chnieten für in nider
und riefen ir ein michel teil:
< der juden chünic, wis heil!>
under diu ougen si im spîten,
als manigen wîs si in verphîten,
daz ez nieman volsagen mac,
und triben daz unz an den tac.
ê ez volleclîche würde lieht,
dône chunden die argen schalche niht
der rehten zît enbîten.
ez bâten die mortgîten
pylâtum den rihtære
daz er fruo bereit wære,
zuo der schrangen quæme
und ir rede vernæme.
si wolden einen bringen dar
gevangen, der hæte in gar
reht und ê verchêret
und si irretuom gelêret.
dô diz pylâtus vernam,
zuo der schrangen er balde quam,
ir willen er geschehen liez.
nâch sînem rehte er tragen hiez
vor im sehs baniere.
nû quâmen ouch jene schiere
mit der vîentlîchen schar.
si brâhten in gevangen dar.
dô si in dô dort hin zugen,
die schefte sich zuo der erde bugen
dâ diu zeichen ane hiengen.
si nigen und enphiengen
aller dinge schephære.
diz was den juden swære.
si zigen mit grôzer ungedult,
ez wære der tragære schult
und si hæten ez gerne getân.
< daz welle wir iuch jehen lân,>
sprâchen jene,< nû schaffet her
der iuwern sehse die diu sper
haben mit grôzer chrefte.
behalten si die schefte,
daz si sich niene biegen,
sô wolde wir iuch betriegen.
ob aber si sich neigen
und al der werlt erzeigen
wer dirre guot man sî,
sô lât uns arcwânes vrî.>
sehse schieden sich her dan,
der ieglîchem wart ein van
ze sînen triuwen gegeben.
den enhalf niht allez ir streben,
swie sêre si sich habten wider,
die schefte zugen si nider,
daz si gestrecket lâgen.
dô huop sich aber ein bâgen;
swaz si wunders sâhen,
si striten unde jâhen
daz er mit zouberlisten
sîn leben wolde vristen
und ir gerihte lengen;
des ensold im nieman hengen.
den rihtære si steuten,
ze dem cheiser si im dreuten,
si sprâchen:< ob er genist,
des cheisers vriunt dû niene bist.
er gihet daz er chünic sî.
dâ gedenche dîn gewarheit bî.>
von dirre starchen rüege,
daz si in sô ungefüege
und sô vîentlîche ane lugen,
sô vil unbildes ûf in zugen,
sô wânde der rihtære
daz er schuldic wære.
er hiez in vaste binden
ze einer siul und niht erwinden
unz man in sêre gesluoc.
dâ mit dûhtes in genuoc
und wold in danne lâzen.
nû riefen die verwâzen
niuwan man sold in hâhen.
dô diz genuoge sâhen
beide juden und heiden,
ir begunden sich scheiden
sumelîche von der phlihte.
nû stuont dâ vor gerihte
ein man, der offenlîche sprach:
< nû hoeret, herren, waz ich sach!
si hânt sîn selbe mêr gesehen,
ob si der wârheit wellent jehen,
die die lüge hie ûf in bringent,
nâch sînem tôde ringent.
uerwâzen sîn si dar umbe!
manic blinde, manic chrumbe,
wazzersühtic und behaft,
die genuzzen sîner chraft;
miselsieche und vergihte,
sunder erzenîe phlihte
mit worten er si heilte.
von fümf brôten er teilte
fümf tûsent menschen genuoc,
daz man dannoch von in truoc
tischrûme zwelf chörbe vol.
ouch schein an lazarô wol
sîn genâde wie der genas,
der in dem grabe erstunchen was.
reden swaz in gevalle!
wir sâhen mit grôzem schalle
ir und ander juden chint,
des noch niht siben tage sint,
daz si im engegen giengen,
alsus mit gesange enphiengen:
« chünic der israhêle,
trôst lîbes und sêle,
dîn lop in dem himel ist,
dû gesegenter uns bist
in gotes namen ze heile chomen. »>
< sag an, wie hâstû daz vernomen?>
sprâchen die juden zehant,
< dir ist ebræisch unbechant.>
< dô frâgte ich es an der stunde
der die sprâche chunde,
waz si sungen, der seite mirz
und dannoch mêre: daz irz
an iuwer prophecîe leset.
swie chriege ir an dem strîte weset,
ir wizzet wol daz christ
- sweder erz oder ein ander ist -
erbärmic und genædic chumt.
daz iu wênic gefrumt,
wand er von iu gefüeret wirt
als ein schâf daz man schirt
und zuo der vleischbanc ziuhet.
die marter ez niene schiuhet,
ez lîdet swîgende den tôt.
daz bezeichent sîne nôt
- dâ von iu jeremîas seit -,
der der werlde sünde treit.>
< tuo dar zuo swaz dû wil,>
sprâchen jene,< dûne maht niht vil
uns geschaden noch gefromen.
wir sîn her alsô chomen
und wellen wider in bringen
daz er mit übelen dingen
sînen lîp hât verworht.
er swachet gar unervorht
unser ê und ir gebot
und giht, sîn vater sî got.
sold uns daz niht wesen zorn?
er ist von huore geborn;
marîa was sîn chone niht
des man im ze vater giht.
jôsêp was ein alter man,
sô daz wir zwîvelen dar an
ob si von im gebære.
swer halt sîn vater wære,
ern quam von guoter arte nie.
nû merche selbe rehte wie
möhte er von gote chomen sîn:
ez wart manic tûsent chindelîn
ze sîner gebürte verlorn.
dar an der chünic sînen zorn
rach, dô er sîn niene vant.
dô entran er in egypten lant.
nû sich dû, nû wer riet im daz
wan der, der in noch fürbaz
in sinem dienest vriste.
dâ lernete er zouberliste;
dâ mit hât er sît betrogen
und in irretuom gezogen
manigen man unde wîp.
dar umbe muoz er den lîp
mit rehter urteil verliesen,
den tôt mit schanden chiesen.>
< habet ir nû genuoc gereit
und unbildes vil ûf in geleit?>
sprach der herre nychodêmus;
diu schrift nennet in alsus.
der was ein fürste under in
und was etwanne hin
nahtes zuo jêsû chomen
und hæte von im vernomen
wie man in gote geborn wirt,
sô der touf in wider gebirt,
der ê von sünden was geborn.
< swer die geburt niht hât verchorn
und hât ôt zuo der phliht,
der enchumt ze gotes rîche niht,
des nieman teilnümftic wirt
wan er, den anderstunt gebirt
wazzer und der heilige geist.
an dem stât ez aller meist,
swer êwiclîche genesen sol.>
nychodêmo behagete wol
sîn vil süeziu lêre,
sô daz er immer mêre
der juden geselleschaft vlôch
und sich gar von ir râte zôch.
alsus sprach er wider sie,
wand er ez durch vorhte niene lie,
und strâftes under ir ougen:
< nûne muget ir niht verlougen,
ir habet iuch sêre überdâht.
und swer iu ze ôren hât brâht
die lügelîchen mære
daz jôsêp niene wære
marîen êlîcher man,
ich sag iu wie er si gewan:
im einen geviel daz lôz;
manic hundert zwîer wâren blôz
und daz sîn was geloubet.
ob ir des niht geloubet,
sô stânt hie zwelf biderbe man,
den schînet zuht und alter an
und sint sô gelouphaft,
daz rehtiu gemehelschaft
zwischen in beiden geschach
und daz vil manic ouge sach.
bischofe, êwarten, levîten,
die zuo den selben zîten
lêre und gerihtes phlâgen,
geruochet ir sie ze vrâgen,
si verswîgent iuch der wârheit niht
und sagent iu noch die geschiht,
die ir lîhte ungerne hoeret,
wan ez iuwern gelouben stoeret.>
< tobet iemen durch dich,>
sprâchen jene,< daz er sich
zuo dir setzet in den strît?
sô der mit dir gelît,
daz dû im noch dir maht gefromen
und irs niht wider muget chomen,
daz sint afterriuwe.
dû soldest dîn triuwe
baz an uns behalten hân
und unsern êren bî gestân.
dir engehelfe des dîn christ
dem dû sô bî gestanden bist,
ob dû uns der rede niht erlâst
die dû dich an genomen hâst,
dir geschehe daz ouch im geschiht.
dû hâst ein arme zuoversiht.>
der drô si manige tâten.
daz dûhte pylâten
an in ein grôziu missetât.
er sprach:< swer vor gerihte stât,
der sol ze rehte sprechen,
sîn zuht durch nieman brechen.
dem andern sol hie nieman dreun
noch mit scharphen worten steun.
ob nychodêmo gestât,
als er sich vermezzen hât,
sîn geziuge des er dâ giht,
sô wæne ich irn muget im niht
den lîp an gewinnen,
habet ir daz ze unminnen,
daz man ze rehte sprichet,
daz gerihte hie nieman brichet
mit übeler urteil wan ir.
jêsû, dem enwirt von mir
dar umbe niht verteilet,
daz er hilfet unde heilet.
irn vindet ander sache
diu in schuldic mache,
er geniset der ansprâche wol.
daz gerihte nieman toeten sol
der niht übeles entuot.
er entete ouch nie niht wan guot,
sô hie die meiste menige giht.>
< wære er ein übeltæte niht,
wirn hæten dir in niht brâht>,
sprâchen jene,< im versmâht
samztage und swaz wir mê
hôchzît begân und ê,
die hât er alle hin geleit.
sô valsche lêre er vor treit,
daz er grôzen schaden machet
und reinez leben swachet.>
zehant ein jude her für trat,
den rihtære er tiure bat
daz er den chraden toupte
und im ze reden erloupte.
< rede swaz dir gevalle>,
sprach er,< si müezen alle
swîgen unz dû gereist.
ich hoere gerne waz dû seist.>
den schergen hiez er schrîen;
eigen unde frîen
juden unde heiden
hiez er gebieten beiden
daz si geswîgen alle, unz er
rehte vernæme waz der
seltsæmes wolde sagen.
die liute muosen alle dagen,
und wart ein michel stille.
daz was des juden wille.
bî gotes hulden swuor er dô.
er sprach:< herre, ich was alsô
vergiht wol aht und drîzic jâr,
daz ich sô tiure als umbe ein hâr
mir selben enmohte gefromen
noch von der stat niender chomen
niuwan als man mich truoc.
schiere hôrte ich genuoc
zeichen von im sagen.
dô bat ich mich dâ hin tragen.
ûf genâde daz geschach.
doch muose man mich durch ein dach
hin abe zuo im lâzen,
wan daz hûs was unmâzen
von siechen bedrungen,
die dâ nâch heile rungen.
swelhen er an geblihte
oder der an in gezihte,
dem wart sîn genâde chunt.
er machte mich ouch gesunt;
er hiez mich schône ûf stân,
mîn bette nemen unde gân
ze mînem hûse; daz tete ich.>
dô sprach ein wîp:< er nerte ouch mich
von einer griulîchen suht.
nand ich si, daz wære ein unzuht.
mir was ôt ängestlîchen wê.
ich enwesse waz ich tæte mê,
wan ichn mohte niht gedringen.
dô sleich ich ûf gedingen
und smouc mich hinder ein tür
und dâhte, swenne er dâ für
gât, sône nimt des nieman war,
sô rüer ich tougenlîchen dar
die vasen sînes gewandes an.
daz geschach, und gie ich gesunt von dan.>
ûf stuont einer unde sprach:
< hoeret ouch waz mir geschach.
ich was chrump als ein sichel,
mir was ein hover michel
dâ ze den schultern ûz gebogen,
hals und ahsel nider gezogen,
und stiurte mich, sô ich gie,
mit beiden handen ûf diu chnie,
niuwan ze füezen ich sach.
swaz mir anderswâ geschach,
daz was mir vil unchunt.
er machte mich ouch gesunt.
ich wart schône gereht,
hals, ahselbein und rücke sleht.
alsô bin ich genesen.>
< ich was ouch lange blint gewesen,>
sprach einer,< von chintheite.
als man mir dô seite
daz siechen vil von im genas,
dô quam ouch ich dâ er was
und ruofte in an umbe lieht.
dône tete er mir anders niht
wan daz er speicheln twar
ûf der erde und mir dar
daz hor mit dem vinger streich,
daz was linde unde weich,
und hiez mich ez waschen abe.
nû chieset ob ich ougen habe!>
< jâ,> sprâchen si,< dû gesihest.
daz aber dûs von im gihest,
daz gevellet uns niht wol.
der rihtære uns ervarn sol
welhes tages daz geschæhe,
daz er sich wüesche und gesæhe
und er die speicheln zertreip
und im daz hor in diu ougen reip.>
< daz geschach an einem samztage.>
< nû hoeret an sîn selbes sage
als dirre hie ze stæte giht:
ern schônet deheiner hôchzît niht.
diu schrift uns daz lêret:
der die samztage niht êret,
der tuo sêre wider got.
diu rede was ie sîn spot
und worhte swaz er wolde,
sô man vîeren solde.
chan ieman daz geschoenen,
der sich vlîzet wie er gehoenen
unser ê und unser schrift mege,
reht und êre hin gelege?
daz tuot er und tete ez ie.
nû stânt der ouch genuoge hie
die sô unbescheidenlîchen tobent,
daz si im sîn unbilde lobent
und stætent sînen irretuom:
jôsêben und nychodêmum,
zwêne hôhe werde man
- dâ vant man volleclîchen an
zuht, rât und ganze lêre,
israhêl hæte ir êre -,
die hât er beide betrogen
und hât sît an sich gezogen
der luote einen chreftigen magen.
daz enmuge wir lenger niht vertragen.
wâ sint nû die daz habent gejehen,
daz gemehelschaft sî geschehen
und jêsus ein êchint sî?>
nychodêmus sprach:< die sint hie bî.
sine wellent sich der rede schamen,
ich sage iu ir ieglîches namen:
zacharias und asterius,
anthônius und jacobus,
samuêl und aymes,
bermach und fînees,
crispus und zâras,
agippus und jûdas.
habt ir die ich hân genant
gemerchet? waz in sî bechant,
daz heizet iu si selben sagen.
ich wæne daz si iuch iht verdagen
die wârheit durch deheine drô.>
pylâtus frâgte sie dô
waz in dar umbe wære chunt.
si sprâchen alle als ein munt:
< er missaget iu niht.
ez ist allez wâr des er dâ giht.
wir sagen iu dennoch mêre:
si verwürchent sælde und êre.
si wizzen wol daz von sabâ,
von tharsô und von arabiâ
drîe chünige quâmen gevarn
in zwelf tagen ûf tromedarn,
die ze sîner wiegen gâhten
und im ze êren brâhten
golt, wîrouch und mirren.
ern liez ouch sie niht irren:
ein stern vor in dâ erschein,
sie wîste ein engel wider heim.
wes zîhent si in dar an
daz der griulîche man
diu chint martern hiez
und daz er in genesen liez?
daz meinte daz er im enphlôch
und sich in egyptum zôch.
gedæhten sis, si funden dâ
geschriben in jeremîâ:
« ein stimme wart gehoeret
in ramâ, diu vreude stoeret,
weinen und wüefen
und jæmerlîchez rüefen,
rachêl erbarmiclîchen chlagen
daz ir süne sint erslagen
und maniger muoter ir chint,
den ouch diu benomen sint. »
swaz die heiligen wîssagen
vor manigen jâren und tagen
chümftiger dinge schriben,
der ist wênic beliben
si ensîn an im volbrâht.>
jene sprâchen:< wir hân gedâht
daz iuwer rede swachet
und ungenæme machet:
iuwer lantreht ist enwiht,
mit iu erziuget niemen niht.>
< wâ von?>< dâ sît ir proselîtes.>
< nû bewîset uns ouch des
waz daz wort bediute.>
< proselîtes sint die liute
die nâch der ê sint
besniten und doch der heiden chint.
sine hânt mit uns niht vollez reht.>
< hoeret durch got und seht
wie manigen wîs si wenchent
und sich an sælden chrenchent,
daz bezzer wære verborn.
wirn sîn von heiden niht geborn.
wir erziugen wol hie
daz dehein unser chunne nie
heiden wart noch heiden chint.
alle unser vordern sint
von israhêle bechomen.>
dô daz hêten vernomen
die gotes widerwinnen,
si quâmen von ir sinnen
in eine starche tobesuht.
si vergâzen êre und zuht.
ich gelîche si anders niht
wan als dâ man hunde siht
vehten mit swînen,
rohen und grînen,
treten und winchelsehen,
in zorne fiurîn ougen schehen,
grisgrammen und limmen.
mit griulîchen stimmen
drungen si in der schrangen entwer.
< wâ ist nû sîn vater? ob er
in vor dem tôde welle ernern,
sô chome! und die uns in hiute wern,
die vâhet swâ man si sehe,
daz den ir reht ouch geschehe!>
mir hât daz buoch alsô verjehen:
dô pylâtus muose sehen
disen zuhtlôsen chraden,
er vorhte dannoch mêr schaden,
daz si im næmen daz leben.
er sprach:< ich wil iu in geben.
tuot im swaz iu gevalle.>
si viengen in mit schalle
und fuorten in ze golgathâ.
daz chriuze was bereitet dâ.
dâ zwihten si in mit nagelen an.
ietwederhalp sîn wart ein man
erhangen durch gerihte.
dem einem sîn sælde schihte
daz er in genâden bat.
der selbe ouch allrêst trat
in des paradîses tür.
dâ was ê jæmerlîche für
unser vater âdam getriben.
sîn afterchumft was hie beliben
sô lange, daz diu porte wart
mit gotes tôde wider enspart.
als uns diu wâre schrift seit,
dô sich des sunes menscheit
dem vater opherte in den tôt,
dô muose erbiben durch nôt
diu erde, daz sich mûre chluben,
die molte in aschen wîs stuben,
die umbehange sich zarten;
diu greber sich ûf sparten,
man sach die tôten ûf stân,
in der stat offenlîche gân.
diu sunne ir liehten schîn verchôs,
der tac ouch sîn chraft verlôs,
im gesigete ein starchiu vinster an.
manic wîp unde man
die noch ze velde wâren,
diene chunden niht gebâren,
ir dehein den andern sach.
dirre wider den sprach:
< hic homo iustus erat.>
sus giengens redende in der stat:
< dirre mensche was reht.>
pylâtus sprach:< ir herren, seht!
wie welt ir iuch beschoenen nuo?
diz zeichen meldet iezuo
sîn unschulde und iuwern haz.>
< wir suln ez iu bescheiden baz>,
sprâchen diu juden,< nû sît gewis,
ez ist niuwan eclypsis.
der mâne ist für die sunne chomen
und hât ir den schîn genomen.
irn sult ez niht für wunder jehen,
ez mac ze rehte wol geschehen.>
centuriô, dô er sach
daz der dinge vil geschach,
- dem wâren, als wir uns enstân,
hundert rîter undertân -,
er sprach:< nû schînet wol an
disem sæligen man,
er was zewâre gotes suon.>
< ir sult die rede fürder tuon>,
sprâchen die juden wider in.
nû quam ouch jôsêp hin,
ein edel decuriô
von aramathî, er warp alsô
daz im der rihtære gap
den tôten. in sîn niuwez grap,
daz er im selben hæte bereit,
dâ schuof er in în geleit;
ez was geworht in einen stein.
er wart gebunden in ein
harte tiure rêgewant.
dâ wurden hundert phunt gebrant
mixtûre mirre und alôes.
ern lie dâ niht gebresten des
man dâ ze rehte solde haben
dâ man juden wolde begraben.
er hæte im getân, chunde er, baz.
des wurden im die juden gehaz.
hoeret waz si nû tâten:
si quâmen für pylâten
und sprâchen:< herre, wir hân vernomen
daz uns ze schaden mac chomen,
wes dirre trügenære jach
und ze sînen jungern sprach:
« ich wil über drî tage erstân
und in galylêa für iu gân. »
nû heizet uns daz grap bewarn.
wir sorgen daz si her varn
nahtes und in fürder tragen
und der werlde danne sagen
für wâr, er sî erstanden.
sô wirt in allen landen
der irretuom merre,
der junger danne der erre.>
< schaffet selbe und tuot>,
sprach er,< swaz iuch dunchet guot.
ich hân den juden den gewalt gegeben
und wil sîn âne müe leben,
ob er erstât oder niht.
swaz iu mêr oder im geschiht,
hüetet als iu gewizzen sî.
mîne rîter sint hie bî;
swes ir die muget erbiten,
daz lâze ich sîn mit guoten siten.>
ein rât dûhte si guot:
daz er würde behuot,
gâben si phenninge
den rîtern mit gedinge
daz si in des grabes phlægen
und dâ bî gewâfent lægen
unz hin an den dritten tac.
si sprâchen:< ob man in mac
behüeten niuwan die zît
und er dannoch dâ lît,
sô wizzet daz er hât gelogen
und liute vil betrogen
die der urstende beiten.
die sul ouch wir bereiten
als man trügenære sol.
sô helfe iu got und hüetet wol!>
< nû tuot ir iuwers dinges war>,
sprâchen jene,< und sît gar
âne angest, wir entuon alsô.>
si giengen hin mit grôzer drô.
swaz si dâ liute funden
die niht verlougen chunden
sine wæren mit jêsû gewesen,
der ensolde einer niht genesen.
jôsêp ouch dâ gevangen wart
und in ein gewelbe verspart,
daz vinster und veste was.
daz er des ersten genas,
daz meinte daz ez was spâte.
nû wurden si ze râte
daz si in behalten solden
und martern swie si wolden,
dar nâch als sie dûhte guot.
si schuofen daz er wart behuot
mit wahtæren vor der tür.
si spienen chetene dâ für
und îsnîne rigele.
si leiten ir insigele
durch gewarheit dar an.
cayphas truoc die slüzzel dan.
tac und naht giengen hin.
des dritten morgens seit man in
daz christ erstanden wære,
diu rede was in swære,
si quâmen schiere dar
und sprâchen zuo den rîtern:< war
ist dirre trügenære chomen,
oder wer hât in iu genomen?
ist er verstoln oder wie?>
< nein er.>< sô weere er noch hie.>
< ern ist hie niht und doch niht verstoln.>
< nû wizzet, ezn wirt niht verholn
swaz ir mit im habt getân.
ir soldet in behüetet hân!>
< zwâre wir enmohten baz.>
< wie hât sich gefüeget daz
er in dem grabe niht enlît?
wir wænen daz ir gemietet sît,
daz ir ez liezet geschehen.>
< wir getorsten nie dar gesehen.
dô die engel quâmen
und den stein abe nâmen,
dâ schein ein lieht vaste,
daz uns in diu ougen glaste
und wir für tôt gelâgen.
unser deheiner getorste gevrâgen
den andern waz daz wære.
saget iu iemen ander mære
wan daz er âne valschen list
lebet und erstanden ist,
der wil iuch betriegen
und offenlîche liegen.>
< redet ir daz durch spot,
daz lât durch uns und durch got!
die tumben wænent, ez sî wâr.>
< wirn liegen iu niht umb ein hâr.
diu wortzeichen sint ouch hie:
ezn quam dehein mensche nie
wan armiu wîp, die suochten in
vor dem tage, dô was er hin.
si funden niuwan sîn gewant,
dar în in jôsêp tôten want.
dô giengen si weinende dan.
dar nâch quâmen zwêne man,
die luogten ouch in daz grap.
sine truogen swert noch stap
noch deheiner slahte wer.
sine schuofen niht gegen einer ber
und funden nihtes mê
wan daz diu wîp funden ê.
die giengen ouch ir strâze
und weinten âne mâze.>
< war umbe vienget ir sie niht?>
< wir gedâhten, und tæte wir ieman iht
der âne wer gienge,
daz manz uns vervienge
für übel und niht ze guote.
ir befulhet uns die huote,
ob si uns in steln wolden,
daz wir in daz wern solden;
als er dô selbe wolde varn,
daz enchunde nieman bewarn.>
< ez ist ungelouplîch,
der wârheit niender gelîch,
daz immer mensche erstê
dar an der tôt sîn reht begê.
ezn ist bî uns niht geschehen.
habet ir aber iht gesehen
daz uns schaden mache
und unser êre swache,
daz sult ir verchêren
mit rede als wir iuch lêren.
jehet, ir sît entnucket
und er würde iu gezucket;
daz tæte irn wizzet wer.
mêre danne iuwer muot ger
êren unde rîcheit,
daz ist iu von uns bereit.>
< ei, wie stüende uns daz an,
swanne uns wîp unde man
an der unrede funden,
und wir niht gelougen chunden
wirn missetæten umbe guot?>
< ir habet einen grimmen muot,
daz ir dar an sô strenge sît.>
< er chuhte doch in churzer zît
der in dem grabe erstunchen lac
ze bêthaniâ unz an den vierden tac.
sît er den allen gebôt
ze leben, dô si wâren tôt,
sône dunche iuch daz niht unmügelich
und wunder niemen, ob er sich
ouch dem tôde hât entseit,
den er von unschulden leit.>
< sît ir sælic unde fruot,
ir nemt gerne daz guot
daz man iu willeclîchen gît,
und iuwer müe niht dar an lît
wan daz ir jeht des wir iuch biten.>
< ob wir nû dar umbe liten
ungefüegez strâfen,
und jehen wir haben geslâfen
und sagen allez daz ir welt,
werdent ôt die phenninge gezelt?>
< ez ist allez hie zehant,
silberphenninge und gewant.
dar zuo welle wir iu geben
immer unz wir leben,
tuot ir als ir habet gereit.>
dâ si hêten hin geleit
jôsêben ir gevangen,
dar quâmen si gegangen.
die tor si balde hiezen,
rigel und tür entsliezen.
daz insigel ouch geschouwet wart.
dô si daz funden unverschart,
ûf stiezen si die tür.
si sprâchen:< vriunt, gât her für!
ir habet genuoc dâ gelegen.
wir wellen iuwer anders phlegen.
seht, ob er iu gehelfen müge
und waz er iu ze herren tüge
durch den ir iuwer ê verchurt
und uns alle durch in verlurt.
wir haben von iuwer trügeheit
schaden, schande und arbeit;
des enmuget ir niht enphliehen.
wir wellen iuchs enziehen
daz irz nimmer mêr getuot.>
alsô chuolten si ir muot
mit maniger unnutzen drô.
dône was der rede niender sô,
alsô si hêten ûf geleit;
jôsêp an sîner gewarheit
vor in gar âne angest was
und dâ harte wol genas.
< rûmet umbe, lât sehen>,
sprâchens,< waz ist hie geschehen?
ist er hin? wâ quam er ûz?
nûne ist doch sô tiure als umbe ein grûz
daz insigel verschertet,
noch daz sloz verwertet!
wâ geschach daz wunder ie?
der tôte dort, der lebendic hie
sint uns an gewunnen,
daz wir niht wizzen chunnen
wie si von hinnen sint chomen
oder wer sie uns hât genomen.
sie habent die christen
nahtes mit zouberlisten
den wahtæren verstoln.
die selben unser scholn
sîn in die æhte geschrirn!
und sît des vlîzic, ob wirn
die schulde mit helfe megen
ûf ir rücke gelegen.
si vertrîbent uns oder wir sie.
nû denchet und râtet wie
wir sie des lîbes entwern
und unser ê vor in ernern.
uns wähset arbeit von in.
dâ mit gê männeclich hin
ze sînem hûse - ez ist naht -,
und habet vaste in iuwer aht
waz uns nütze sî dar zuo.
gesprechen ein ander fruo;
swaz uns danne daz beste sî,
daz tuon und stên ein ander bî.>
alsus schieden si sich dâ.
vor dem bischof cayphâ
quâmens aber zesamen.
dô seit man in daz benamen
daz jôsêp dâ heime wære
und noch ander mære:
daz jêsus in galilê
bî sînen jungern wære als ê,
trunche und æze mit in.
dô santen si ir boten hin,
der in tougen solde spehen.
die in dâ hêten gesehen,
der wâren genuoge in der stat
und seiten, swer sie bat,
die wârheit von in beiden.
dô begunden sich der heiden
genuoge nâch gote chêren,
der juden haz sich mêren.
tôren und stummen und blint
die dürftigen noch hiute sint.
daz wurben si in selben dô.
des seit von in diu schrift alsô:
< si habent munt und sprechent niht.
ir deheines ouge niht ensiht.
ir ôren sint betoubet.>
sus wurden si beroubet
sælden unde sinne,
der reinen gotes minne,
dô si die wârheit sâhen
und ir doch nie verjâhen.
diu ôren si verstiezen,
daz si in ir herze enliezen
daz der sêle solde fromen
nie gegen einem worte chomen.
ein immer wernde erbenôt
und einen endelôsen tôt
wurben si mit ir wizzen,
wande si sich sêre vlizzen
und noch in der übele wernt,
daz si niht mêre gernt
wan ob si die wârheit megen
mit ungefüeger lüge verlegen.
der selbe strît in wirbet
daz ir wurm nimmer erstirbet,
als der wîssage giht,
ir fiur erlischet ouch niht.
swie lange diu gewizzen neget,
diu wîze sich nimmer geleget.
ir riuwe frumt in danne niht.
swie wê den armen dâ geschiht,
sine habent iedoch deheinen trôst
daz si immer werden erlôst.
ir swernde sêr mit sêre swirt,
ir jâmer bernden jâmer birt.
nû lâze wir daz strâfen hie
- sîn ist genuoc - und sprechen wie
diu wârheit allez für brach
und manic sælic ouge sach
daz christ die wâren menscheit
nâch tôde hæte an geleit
und erscheinte ez dâ mite,
daz er nâch menschen site
menschlîche spîse nôz
unz an den tac daz sich entslôz
der himel und in dar in enphie.
sîne cheben er daz sehen lie.
si trûreten daz er von in schiet,
unz er sie trôste und in riet
daz si noch zehen tage vertriben
mit ein ander und al dâ beliben.
< sô sende ich iu>, sprach er,
< mînen geist dâ wider her,
der iuch vor sorgen bewart,
der mit iu wont swar ir vart,
der iuch wîse und der iu râte
daz beste fruo und spâte.
er gît iu ganzen gewalt
der zeichen alsô manicvalt:
swaz ich tuon, daz tuot ouch ir
und mêr, daz geloubet mir.
die sprâche werdent iu bechant;
ir nemt die slangen in die hant;
und ob ir toetiges iht
trinchet, daz enschadet iu niht;
die geiste müezen ir vaz
rûmen; sô gehabent sich baz
die siechen die ir bereichen meget,
dâ ir iuwer hende ûf geleget.
waz touc ez allez gezelt?
ir würchet niuwan swaz ir welt.
gehabet iuch wol und sît vrô!
ich enscheide niht von iu alsô
daz ir mîn êwiclîche enbert.
ich chume iu swanne ir mîn gert,
dar an enzwîvelt niht!
swes ir muotet, daz geschiht.
uart in al der werlde ort
und prediget mîn wort.
swer geloubet und getoufet wirt,
der ist genesen; und der enbirt
des gelouben, der ist verlorn
und zuo der helle geborn.>
sus nam er urloup von in
und fuor in die lüfte hin.
die wolchen in bedahten.
die herren dône mahten
niht mêre wan si sâhen dar.
< wes nemt ir, guote liute, war>,
sprâchen zwêne vrömde man
die hêten wîziu chleider an,
< daz ir sus in den himel start!
waz wundert iuch umbe sîn vart?
als er hiute von iu vert,
sô chumt er, des sît ir unbehert,
der werlde ze angesihte
strenge an sînem gerihte,
dâ man vor im ze rehte stât
als männeclich hie verdienet hât.>
nû der heilige christ
alsus von in gescheiden ist,
si fuoren wider in die stat
und wâren drinne als er sie bat.
und quam in an dem phingestage
nâch der wâren schrift sage
der heilige geist ze trôste,
der sie von sorgen lôste
und daz gelübde wâr liez,
daz in christ selbe gehiez,
und wart daz offenbære schîn,
wan männeclich die sprâche sîn
endeclîche dâ vernam,
von swelhem lande er dar quam.
man sach dâ dannoch mêre
ir antlütze brinnen sêre,
doch âne des lîbes smerzen.
si wâren aber in dem herzen
mit dem heiligen geiste erliuhtet,
mit der gotes minne erfiuhtet,
daz si deheiner slahte nôt
noch den bittern tôt
nimmer mêr gevorhten.
in gote si wunder worhten.
diu mære schullen wîten;
und wart ouch an den zîten
diu christenheit sô rîche,
daz ir boten offenlîche
predigeten an den strâzen.
und swâ die juden sâzen
an râte oder an gerihte,
den giengen si ze angesihte
und strâftens under ir ougen.
nû was ouch âne lougen
diu wârheit sô gebreitet,
der zwîvel abe geleitet,
daz die juden in sorgen wâren
und enwessen wie gebâren.
si versuochten manigen rât,
sô der tuot der angest hât,
waz in ze tuon töhte,
daz in gefromen möhte;
und wâren doch sô herte,
daz si von ir ungeverte
nie wolden gescheiden,
swie doch manigen heiden
und etlîchen ir genôz
des irretuomes verdrôz,
daz si sich dâ von chêrten
und der christen orden mêrten.
ez geschach in churzen stunden
daz aber die juden funden
ein gevelleclîchen rât,
wie sie ir missetât
mit gefüegen dingen dahten.
dô si niht enmahten
die wârheit widertrîben,
si hiezen briefe schrîben
und leiten ir insigel dar an
und welten siben wîse man,
jôsêbes vriunt sô stæte,
bî den er triuwe hæte
funden allez sîn leben.
si bâten im die botschaft geben
in sînem hûse ze aramathî.
si sprâchen: ob er dâ sî
und er sô senftes muotes wese,
daz er si hoere unde lese,
< sô enzwîvelt niht dar an
ern rite mit iu dan.
ob aber er ir niht enlist,
sô wizzet daz er uns ist
erbolgenes muotes
und deheines guotes
wider uns gedenchet
und uns immer chrenchet
an allen unsern êren.
des geruoche in got bechêren.
tuot wol, sô helfe iu got!
wir suln mit im der werlde spot
überwinden und ir itwîz.
daz ir allen iuwern vlîz
dar an getriulîchen leget!
mit swelher rede ir in ûz erweget,
daz setzet ze phande dar,
daz er gewerlîchen var.
er sorget lîhte daz nû stê
wider in unser muot als ê.
zwâre des entuot er niht.
ob uns diu sælde geschiht
daz er uns ruoche ze sehen,
im suln diu dienest hie geschehen,
ob im dehein ungemach
umb unser schulde ie geschach,
daz er sîn wol ergetzet wirt
und der sorgen immer mêr enbirt.
des himelischen vater segen
geruoche iuwer triuwe phlegen,
daz iuwer gewerp nâch heile stê
und gotes wille an uns ergê.>
uon danne huoben sich die boten;
si wurben als in was geboten.
jôsêp ouch dâ heime was.
als er gehôrte und gelas
die botschaft, si dûhte in minneclich.
er lobte got, daz si sich
güetlîchen hêten bedâht.
und die die briefe hêten brâht,
die tâten alle sicherheit:
si buten triuwe und manigen eit
daz er âne angest wære.
daz geloubete in der gewære.
er bereite sich und fuor mit in
und quâmen mit ein ander hin.
dô man in der stat vernam
daz jôsêp mit den boten quam,
die juden wâren harte vrô
und bereiten ime dô
einen êrbæren antvanc.
si frumten spil und gesanc,
dô man im engegen gie.
nychodêmus in ze hûse enphie,
der edel und der wîse.
ze sîner reinen spîse
schuof er im guoten gemach.
dâ schein daz er in gerne sach.
er bat die juden heim gân,
sînen müeden gast ruowen lân,
und fruo hin wider quæmen,
spræchen und vernæmen
swes si ze rehte gerten.
die herren in des gewerten.
rîcher got der guote,
wie rehte wol ze muote
disen all herren was!
ietweder dem andern las
beidiu liep unde leit,
churzwîle und arbeit,
des in vil was geschehen,
sît si sich hêten gesehen.
si sliefen wênic die naht
und wahten doch niht über maht.
der mære ir dewedern verdrôz
unz sich der tac entslôz
und der liehte morgen schein.
nû wurden aber die juden enein
daz der besten under in
sumelîche quæmen hin
dâ si den herren liezen.
die tumben si hiezen
belîben an ir gemache.
swâ man umbe solhe sache
trahtet und ze râte wirt,
der tumben man dâ wol enbirt.
tür und tor wart ûf getân
und die herren în verlân.
nâch in si wider sparten.
in des wirtes boumgarten
dâ beidiu luft unde gras,
schate und schoene sidel was,
dar giengen si sitzen.
mit güetlîchen witzen
hêten si sich berâten.
cayphas und annas bâten
jôsêpen sitzen zwischen sich.
< swaz ir gebietet, daz tuon ich>,
sprach der edel decuriô.
der wirt schuof im selbe dô
sîn sedel rehte gegen in drin.
die ander her unde hin
ûf dem anger sâzen,
als ez in quam ze mâzen
und ieglîchem tohte,
daz er gehoeren mohte
waz man dâ schaffen wolde
und wie ez sich enden solde.
guoter rede geschach dâ vil,
der ich ensol noch enwil
recken alle besunder.
mac ich der besten drunder
etelîche geschrîben,
ich lâze die andern belîben.
dâ was ein hazzelôser braht;
ir brâhten schuof sich in der aht
als si nâch hulden rungen.
die alten zuo den jungen,
die sprâchen alle als ein munt:
< leider! uns ist chunt,
wir wolden an iu haben getobet.
des sî got immer gelobet,
daz iu dehein ungemach
noch uns diu sünde geschach.
daz aber wir des gedâhten
und iuch übeles inne brâhten,
daz verchieset durch got.
wir suln in iuwer gebot
beidiu lîp unde leben
eigenlîchen immer geben,
alsô sî wir iu geselt.
schaffet mit uns swaz ir welt!>
mit der rede chusten sie
dem herren hende unde chnie,
dar zuo genuoge weinten.
dâ mite si im ouch bescheinten
daz dirre chlägelîche gelimpf
ir ernest was und niht ir schimpf.
ûf stuont der tugenthafte man,
zuht und edel schein dar an.
er sprach gezogenlîche:
< nû wizzet wærlîche
daz ich mit rehten triuwen bin
iuwer vriunt.> dâ bâten si in
daz er durch gotes êre
geruochte sagen mêre.
er sprach:< ich sag iu swaz ir welt.>
< herre, wir haben uns erwelt
nychodêmum, unsern wirt,
des mâc und lieber vriunt ir birt,
daz er unser rede tuo.>
< swer iu liep sî dar zuo,
der spreche swaz iuwer wille sî.
ich belîbe iu wol sô lange bî,
daz er mir iuwern muot
volleclîchen ze wizzen tuot.
nû sitzet alle gemeine,
swîget und spreche er eine!>
daz was ir aller wille.
si sâzen und swigen stille.
dô huop die rede alsus
der fürste nychodêmus:
< trôst unser aller chünne,
reiner vater, nû günne
disen guoten liuten hie
vernemen von dînem munde wie
dû von dem charchære,
dar inne dû starche wære
niuwan ûf den lîp verrigelt,
beslozzen und versigelt,
ûz quæme alsô besunder.
des nimt sie michel wunder
daz daz gewelbe funden wart
alsô si ez liezen verspart,
und umbe einen chleinen stein
unganzes niht dar an schein.
ir wahtære sliefen ouch niht.
sô wunderlîcher geschiht
erquâmen si vil sêre.
nû sag uns durch sîn êre
der dîne nôt bedæhte
und dich von dannen bræhte,
wie daz zeichen sî geschehen.>
< des wil ich offenlîche jehen>,
sprach der gotes holde,
< dô man mich des morgens solde
für bringen ze noeten
und jæmerlîchen toeten,
diu sorge mich niht slâfen lie.
schiere dûhte mich wie
schîne ein lieht sô vaste,
daz ich vor dem glaste
nie getorste ûf gesehen
und enwesse waz mir was geschehen.
ein stimme mich dâ gruozte,
diu mir sorgen buozte;
si hiez mich güetlîche ûf stân
und sprach: « dû solt her gân,
lieber vriunt, und chüsse mich. »
vil chûme erbaldete ich,
daz ich gerne dar sach;
und der zuo mir dâ sprach,
des antlütze sam diu sunne schein,
sîn gewant wîz als ein
niulîche gesnîter snê.
dâ sô vinster was ê,
dâ was noch liehter denne ein tac.
niht anders ich gejehen mac
wan ich quam ûz ich enweiz wie.
sîn grap er mich sehen lie,
dâ vant ich niuwan daz gewant
dâ ich in tôten în want.
dar nâch brâhte er mich hin
ze arimathîa, dâ ich noch bin
gewesen immer mêre.>
< nû saget durch gotes êre>,
sprach der bischof cayphas,
< wizzet ir rehte wer er was,
der iu güetlîche erschein
und iuch sô samfte hin heim
brâhte ûz dem gewelbe?>
< jâ zwâre, er was ez selbe,
jêsus, den ir vienget
und âne schulde hienget.
in sach vil manic ouge sît;
und dar nâch in churzer zît
fuor er hin ze himel wider
und chumt von dannen her nider
gewaltic an gerihte.
dâ müezen sich der phlihte
die vil lästerlîchen schamen
die sînen götlîchen namen
mit wizzen hie verlougent hânt,
sô si ze der winster dort stânt,
dâ diu wâren gotes chint
gesegent zuo der zeswen sint.>
< nû herre,> sprach der bischof dô,
< sæhe aber dû daz er alsô
ze himel fuor als dû dâ seist?>
< nein ich.>< daz dûz danne reist,
dâ tuostu wider dich selben an.>
< mir seitenz drî gewisse man.>
< wer wâren die?>< daz was addas,
fînees und egêas,
die wâren dâ, dâ ez geschach
und ez manic ouge sach.
ich râte, wir senden nâch in.
ervart ez an in allen drin.
swaz si iu sagent, daz ist wâr;
sine liegent iu niht umb ein hâr.>
sich huop ein bote sâzehant,
der nâch den herren wart gesant.
der brâhte si hin dâ cayfas
mit sînen volgæren was.
er beswuor sie vil sêre:
< saget durch gotes êre
waz iu dar an gewizzen sî:
jôsêp von aramathî,
der seit uns starchiu mære
von dem verchêrære
dem ez sô lästerlîche ergie,
daz er vor gerihte hie
verteilet und erhangen wart.
er seit von sîner ûfvart
und gebletzes dannoch mê.
daz immer mensche erstê
dem sîn reht als im geschiht,
des engeloube wir niht.>
< allez daz er hât geseit,
ez sî iu liep oder leit>,
sprâchen die herren alle drî,
< dâ enist nehein pârât bî.
der reine valsches niht enchan.
wir zeigen iu noch zwêne man
die gewissez urchünde gebent.
si wâren tôt und lebent,
sie erchennent alle die hie sint;
si wâren symeôns chint.
der eine heizet leoncius
und der ander karînus,
die welle wir ze geziuge haben.
dâ si wurden begraben,
dâ envindet man ir niht.
in arimathîa man sie siht,
dâ si stânt an einer stete
ûf ir chnien an ir gebete.
sine grüezent wîp noch man
und sehent niemen an.
chomt selbe oder sendet dar
iuwern boten, der iu rehte ervar
wer der gebietære
sô gewaltiger wære,
der ir lîp ûz dem grabe
und die sêle von helle erlôst habe,
und si zesamen stieze,
hie mit ein ander leben hieze.
werbet irz mit der andâht
daz iuwer bete an in vervâht,
daz si iuch grüezent und sehent,
sô wizzet, swes si iu verjehent,
des sît ir sicher âne wân
und sult ez für die wârheit hân.>
< meget ir uns dar an gefromen>,
sprâchen die juden,< daz si chomen
zuo dem templô hie bî,
dâ unser meisterschaft sî
und diu buoch von der ê
diu wir haben von moysê,
und ander unser bereitschaft
dar an unsers gelouben chraft
stât und belîben sol,
des helfet uns, sô tuot ir wol;
wan swelher unser mit iu vert,
swaz der dinge dort ervert,
des geloubent jene alse vil
niuwan swaz ieglîcher wil.
dâ von ist guot, choment si her,
daz des hie ieman enber
si enfinden die wârheit.
ist danne als ir habt geseit,
sône chan daz niemen understân
iuwer strît enmüeze für sich gân.>
ez stuont unlange dar nâch,
- wan den christen was gâch -
daz si die herren brâhten.
dô si zuo dem templô nâhten
und ez die juden vernâmen,
mit aller ir maht si quâmen
und enphiengen sie sô rehte wol,
sô man werde geste sol,
und brâhten sie in den tempel hin.
die wîsen lie man dar in
und die tumben vor der tür.
si stiezen rigel innen für,
daz sie mit überbrâhte
nieman geirren mähte
sine würben swaz si wolden
mit zühten als si solden.
nû die herren sint gesezzen,
dâne wart nihtes vergezzen:
swie man fürsten êret,
des wart an sie gechêret
sô si aller meiste mahten.
genuoge sich nider strahten
mit maniger venje für sie.
die andern stuonden ûf ir chnie
mit armen ûf gerahten.
waz si heizer zäher wahten
die von herzenriuwen fluzzen,
wange und wæte beguzzen!
si schrirn erbärmiclîchen:
< tuot, herren, genædiclîchen!
geruochet wider uns sprechen
und den zwîvel brechen
dâ diu werlt mite umbe gât
und alle unser êre stât.>
swie vil si gebâten
und swaz si mêre tâten,
ir wüefen und ir geschrei
frumte sie niht umb ein ei,
daz die herren sprechen wolden.
dise unwirde dolden
die juden umbe ir missetât.
si sprâchen:< wir suln einen rât
versuochen, der ist lîhte guot:
ob ein man unser rede tuot
und wir swîgen alle.
wirn werben mit dem schalle
niht sô tiure als umbe ein blat.>
diu menige al gemeine bat
nychodêmum den reinen
sîne triuwe aber bescheinen,
daz er in ze staten quæme
und sich die rede ane næme,
die herren er sô beswüere
und in endelîche erfüere
swes ir wille gerte.
der guote sie gewerte
dirre minneclîchen bete.
er stuont ûf von sîner stete,
mit zühten er dar nâher gie,
die rede er alsus ane vie:
< wir vreuwen uns der werdecheit,
die got an iuch hât geleit,
und loben in durch sîne chraft,
der iuch ze der geselleschaft
sîner trûte hât geweten.
nû sît ouch durch in gebeten
und in sîner minne besworn,
der iuch ze den êren hât erchorn,
daz ir ein trôst der werlde sît.
iuwer lêre ganze sælde gît;
swer sie ze rehte hoeret,
an dem wirt gestoeret
lîbes unde sêle val
und wähset vreude âne zal,
vreude diu âne ende stât,
vreude diu nimmer zergât
mit wê noch ach sô diu unser tuot.
diu vreude ist süeze unde guot,
diu vreude bernde vreude birt
dâ dehein sêr nâch vreuden swirt.
an iu stât gar âne teil
nâch got allez unser heil,
sît iu diu werlt nû giht
daz man iuch schône leben siht
und man iuch ê tôte sach.
der des tôdes reht durch iuch brach
und iu diz wünneclîche leben
wider menschen orden hât gegeben,
des lât uns geniezen.
geruochet uns entsliezen
der rougen etlîchen teil,
wer iuch âne tôdes meil
dem tôde habe enzucket
und von dem grabe erchucket;
und saget uns dannoch mê:
wie ez umb disen strît stê
dâ diu werlt mite umbe gêt,
umbe jêsum von nazarêth,
der al hie verdampnet ist.
nû jehent genuoge er sî christ,
sô sprechent sumelîche: « niht! »
swes iuwer gewizzen dar an giht,
dâ sul wir uns lâzen an.>
dô sprâchen die heiligen man:
< ce sprechen des ir dâ gert,
des sît ir von uns ungewert,
wande uns ze disem leben
der gewalt ist niht gegeben,
daz wir iu sîn berihten megen
und gar mit worten für gelegen.
welt aber ir beiten,
sô heizet uns bereiten
schrîpgeziuge, sô schrîbe wir
die wârheit und leset ir
und saget swem iuch dunchet guot.>
si sprâchen:< wergot, nû tuot!
der rede dunchet uns genuoc.>
bereitschaft man dar truoc.
die herren sâzen und schriben.
die juden dannoch dâ beliben,
unz diu schrift bereitet was.
dô man die schouwet unde las,
dô wâren buochstap unde sin
sô gar gelîch daz mê noch min
wider einen puncten nieman vant
und ir deweders hant
dem andern sîn wârheit brach;
ir ietweder schrift gelîche jach.
hie sint die briefe für getragen,
zwei paria; waz diu nû sagen,
die zuo dem lesen sint erwelt,
daz muget ir hoeren ob ir welt.
daz mære hebet sich alsus:
< cum rex glorie christus -,
dô der êren chünic christ,
der aller tugende orthabe ist,
ze der helle chomen solde,
den gewalt er stoeren wolde,
dô bat der alte vîent ê
sîne schergen dannoch mê
wîze bereiten,
ir chomîn glüen und eiten
und ander tormentâle.
maniger hande quâle
hiez er bereiten vaste.
er sprach: « wir suln dem gaste
der uns iezuo chümftic ist
und uns unz an dise vrist
manige schande erboten hât,
dar nâch als ez hie stât
sîner arbeite lônen.
sîn ensol hie niemen schônen.
und enlât iuch niht bewegen
die mînes ambetes hie phlegen,
ern werde alsô enphangen,
daz der unsern gevangen
nie deheiner wart enphangen baz.
er muoz arnen den haz
den er uns âne schulde truoc. »
si sprâchen alle: « hie ist genuoc
swaz ze noeten hoeret.
unser ambet vreude stoeret;
hie enist niht wan wê und ach.
unser wende, fletze und obedach,
daz ist alles leides vol.
der dar în chomen sol,
swelher unsæliger leides gert,
der wirt mit leide hie gewert.
nû saget uns wie ez umb in stê,
dem hie sô griulîchen wê
wider ander sêle sol geschehen! »
« er hât uns lange wider gewehen
wan mit manigen sachen:
er chunde siechen machen
niuwan mit worten gesunt.
er entslôz den stummen ir munt.
er gap den blinden ir lieht.
diu helle enchunde ir sêle niht
in deheinem winchel bewarn
ern hieze sie wider ûz varn.
dennoch hæte er eine chraft,
swâ die liute wâren behaft
mit unsern geisten, daz er die
fürnames niht belîben lie;
si muosen rûmen durch nôt
ir vaz swenne er in gebôt,
miselsieche und betterisen,
chrumbe, wazzersühtige, den und disen,
mit swelhen banden ich sie bant,
die lôste er sô daz sîn hant
ir deheinen nie geruorte.
mit worten er zefuorte
swaz ir ieglîchem war,
niuwan als er blihte dar.
waz sol diu rede mêre?
er hæte uns unser êre
vil nâch âne wer benomen. »
si sprâchen: « sol der her chomen
der solhiu wunder dort begie
vleischlîcher, sol des geist hie
die helle mit uns bûwen?
dû hâst, des wir wol trûwen,
ûf unsern und dîn selbes schaden
den gast ze hûse geladen. »
« ez ist unwende, er muoz her.
waz möhte mir geschaden der
im selben niht gehelfen chan?
man leit in manigiu laster an;
im tete diu marter sô wê
daz nie dehein mensche mê
gewan sorge ûf den tôt.
er swizte sweiz der was rôt.
dâ von ich rehte war nime,
wære dehein götlich chraft an ime,
benamen daz er sich werte
und vor dem tôde ernerte
den er als unsamfte dolt.
er hât wider die juden erholt
daz si mir gevolget hânt
und in niht genesen lânt.
nû schaffet ez wol! ich muoz dar,
swenne der geist von im var,
daz ich mich ziuhe dar zuo. »
« nû sich daz er dir iht tuo
als der den angel wâget,
dem grôzen vische lâget;
ob dir der wân geliuget,
sîn chörder dich betriuget
daz dû den angel slickest,
dû selben dich verstrickest
daz dû nimmer mêr ledic wirst,
des gewaltes êwiclîchen enbirst
den dû maniger sêle zeigtest
die dû ze der helle neigtest,
und dir dannoch wirs geschiht;
ern ist lîhte dîn gevangen niht
und muostû sîn gevangen sîn;
dâ dû in woldest senchen în,
daz er dich lîhte senchet dar.
der vogel nimt ze spâte war
des strickes swenn er dar inne lît.
dû liezest lîhte den strît
schiere gerne, sô dû maht. »
diu wehselrede und der braht
wart gehoeret her für
der innern helle tür,
dâ die heiligen prophêten
nôt und vinster hêten
und jâmer ûz der ahte,
jâmer dem sich enmahte
dehein jâmer gelîchen.
si hêten jæmerlîchen
vil umb ir lêre gewüefet,
nâch helfe ze gote gerüefet.
nû sprach einer der dâ saz:
« ir herren, hoeret ir daz?
ob ichz rehte habe vernomen,
si jehent daz nû her sül chomen
ein starc gewaltigære.
waz ob sich unser swære
mit dem selben endet? »
« er hât mich her gesendet »,
sprach der toufære,
« ich seite diu gewissen mære
von im in der werlde dort.
den aller wîssagen wort
lange vor hæte geseit,
in sîner wâren menscheit
zeigete ich mit dem vinger.
nû choste iuch deste ringer
swaz ir leides hie dolt;
und wizzet daz er iuch hie holt
mit gewalt in churzer zît.
unz unser vîent gelît
in sînem pfuole gesolget,
der urteil ist gevolget
die der wîssage über in gap. »
er sprach: « er muoz in sîn grap
vallen dâ er ez bereitet hât;
sîn grap im selben offen stât. »>
dô sprach der herre davîd:
< geruochte er, sîn wære zît
daz er uns bedæhte,
die prophecîen volbræhte,
der wir genuoc von im schrîben
dannoch wir lebendic dort belîben.
ich schreip, als ich bewîset wart,
sînen tôt und sîne vart
die er nâch uns her vert.
der helle winchel er behert
und der deheinen drinne lât
der trôst ze sîner chümfte hât.
an dem salmen man list,
dâ dirre vers geschriben ist:
« tuot ûf, ir fürsten, iuwer tor!
der êren chünic ist hie vor. »
« wer ist der êren chünic, wer? »
« der starche herre, daz ist er,
der gewaltige an urliuge. »>
< der wârheit geziuge,
patriarchen und prophêten,
swaz die geschriben hêten,
der ieglîcher seite daz.
nû sprach âdam: « wir suln iu baz
die wârheit ze wizzen tuon.
wâ bistu sêth, lieber suon? »
« herre vater, ich bin hie. »
« sage disen herren wie
dich der engel niht enliez
volvarn als ich dich hiez,
dô ich dich hæte gesant
hin wider in daz reine lant,
von dannen ich verstôzen wart
und immer mêr ist vor gespart
aller menschen fruht,
sît ich ez durch mîn ungenuht
und dîner lieben muoter rât
- diu sîn ouch engolten hât -
leider mir verworhte.
jâmer unde vorhte,
die mir vil unchunt wâren ê,
die hânt mir sît getân vil wê. »
« ir herren swîget », sprach sêth,
« und merchet ob ir iuch enstêt
an deheiner iuwer jârzal
daz sich der jæmerlîche val
unser armen hie ze helle
mit vreuden enden welle.
dô daz alter mînem vater
sîn chraft benam, dô bater
mich ze dem paradîse gân
und seite mir daz dâ solde stân
ein boum der barmunge,
und sprach, ob mir gelunge
daz ich im des öles gewünne
des ûz dem stamme rünne,
dâ von würde er gesunt.
dô huop ich mich an der stunt
des endes als er mir beschiet.
und der wec den ich geriet,
der werte mich unlenge.
daz phat was rûch und enge,
der ban ich schiere niene vant.
manige hôhe steinwant
steic ich ûf und ze tal;
dorne und hagen âne zal,
dâ muose ich durchsliefen.
manigen graben tiefen,
berge, stichel und hôch,
manigen ich dar über zôch
allez ûf bî dem phlûme.
doch erstrebete ich vil chûme,
sît mir der spîse zeran.
des ich grôze angest gewan
waz mir ze tuonne töhte.
ob ich fürbaz varn möhte,
der gedanc was an mir herte,
wan diz ungeverte
daz tete mich sorgen hin für.
in dirre zwîvellichen chür
sô lange denchende ich saz,
unz ich der nôt ein teil vergaz
und mir diu müede dâ abe sleif.
mîn vart ich wider ane greif
und streich balde für mich.
schiere dô bezzerte sich
mîn dinc ze guoter mâze
von dem aller besten wâze,
daz ich niuwe chraft gevie
rehte als dô ich von hûse gie.
der quam mit einem winde,
sô senfte und sô linde,
alsô diu süeziu meienzît
den trôr mit wunsches weter gît.
schiere wart der smac sô grôz
daz mir mîn chraft zwispilde erbrôz:
swaz ich gestreich oder lief,
ichn az, entranc noch enslief
und wart nie müede umbe ein hâr.
dem smacke chan ich für wâr
deheinen smac gelîchen.
smac alsô tugentrîchen
nie man vant noch envindet.
von dem smacke gar verswindet
swaz iemen sieches bringet dar,
diu stat ist aller sühte bar.
narde, balsame und mirt,
swaz edelen smac von arte birt
oder arômâtes namen ie gewan
oder mannes list erdenchen chan,
der daz allez in ein gadem
zesamen stieze, der bradem
gelîchet disem gesmacke niht,
der âne aller spîse phliht
dem lîbe solhe vreude gît.
wol in der wünneclîchen zît,
der sîn leben dar an geschaffen mac
dâ tûsent jâr sint ein tac!
dar stuont ôt alle mîn ger
danne der wint wæte her,
und wære gerne chomen dar,
daz ich der wünne garten gar
innen hæte gesehen.
des enmohte leider niht geschehen.
ein engel mir engegen quam,
der mich von dem gedinge nam. »>
< « sêth, wâ wil dû hin? » sprach er.
« herre, mich hât mîn vater her
ûf iuwer genâde gesant.
nû ruochet mir helfen in daz lant
dâ der boum der barmunge stât.
des öles des dar ûz gât,
des solde ich im bringen. »
« dû enmaht ez niht erringen »,
sprach er, « von diu chêr wider.
daz paradîs ist immer, sider
dîn vater drûz gestôzen wart,
allen menschen verspart
und stât alsô für wâr
fümf tûsent und fümf hundert jâr
und fümf und fümzic dannoch mê;
sô chumt er selbe und niht ê,
der die helle brichet,
die werlt an dem richet
der dînen vater hie verriet
und ouch von disen êren schiet.
nû var heim und phlege dîn got! »
des engels rât und gebot
muose ich leisten âne danc,
want michs ein grôze vinster twanc.
der wider mich dâ sprach,
der verswant daz ich ensach
weder in noch anders iht.
der wunderlîchen geschiht
erquam ich harte sêre.
ze mîner widerchêre,
dâ hæte ich liehtes genuoc.
ein eben wec mich hin truoc
dâ ich mînen vater lie,
der mich vil vroelîche enphie.
ich vant ouch in in guoter maht,
wan er hæte gesmaht
den smac den er bechande,
der von dem reinen lande
sô chrefticlîchen wæte.
des was an mîner wæte
wol diu mâze beliben
als ich mit wurzen wære beriben.
mîner chümfte was er vrô
und wânde ich bræhte im dô
von dem paradîse etwaz.
und als ich im gesagte daz
niemen mich dar nâher lie,
sîn vreude gâhes zergie;
ez tete im an dem herzen wê
und wart siecher vil danne ê.>
< die wîle daz sêth alsô sprach,
ein lieht durch unser vinster brach,
daz wir alle ein ander sâhen,
und hôrten in allen gâhen
vaste bôzen an daz tor
und sprechen: « tuot ûf! hie ist vor
der êren chünic und wil dar in. »
dâ wart her unde hin
von dem gesinde michel schehen,
wenchen unde winchelsehen
und ängestlîchen gebâren,
wand si dâ vor wâren
solher stôze ungewon.
wir wurden aber sô vrô dâ von
daz unser vreude nie man
erdenchen noch erahten chan.
schiere quam aber ein stôz
alsô chreftic und sô grôz
daz rigel und sloz und porte brast.
dô zôch der êrbære gast
gevangen den schalchaften wirt,
dâ noete nimmer ende wirt,
ze underst in die sutten hin.
dâ warf er in gebunden in.
zehant dô âdam gesach
unsern herren, er sprach:
« ich sich die hant diu mich beschuof. »>
dô huop sich ein gemeiner ruof
und ein sô wünneclîcher schal
daz diu helle engegen hal.
er lôste uns elliu unsriu phant
und wîste âdam bî der hant
ûz der vinster an daz lieht.
dône sûmten wir uns niht,
sît diu helle was entspart.
ein engel unser geleite wart,
der gienc uns güetlîchen vor
unz an des paradîses tor.
daz was gegen uns ûf getân,
und wurde wir schône în verlân.
dâ was wünne und gemach.
swaz uns leides ie geschach,
des vergâze wir dô gar.
nû was einer ê chomen dar,
den bechande unser dehein.
an wæte und an antlütze er schein
dem gelîche als er wære
ein diep und ein roubære.
wir bâten uns die mære sagen,
von wannen er hæte getragen
daz chriuze oder war er wolde,
wie lange erz tragen solde.
dô sprach der sælige man:
< niemen die genâde erahten chan
die got an mir begangen hât
nâch mîner grôzen missetât.
ez ist hiute der dritte tac
daz ich des lebens dort verphlac.
dô christ durch alle die menscheit
die marter an dem chriuze leit,
dô wart ich und ein mîn genôz
durch unser schulde - die wâren grôz -
mit im verteilet in den tôt.
nû versach ich mich daz er die nôt
unschuldic und wir schuldic liten,
und sprach mit jæmerlîchen siten:
« herre, nû gedenche mîn,
sô dû chumest in daz rîche dîn. »
« für wâr », sprach er, « sag ich dir,
dû bist dâ hiute mit mir. »
« alsô bin ich », seite er,
« in sînem geleite chomen her
und warte sîner genâden hie.
ich gesach dehein hellewîze nie. »
dô der schachære
diu gewissen mære
sô rehte hæte geseit,
dô leite wir die menscheit
wider an ze churzer vrist.
daz schuof got durch einen list
und hât uns her gesant
daz wir iu sîn bechant.
und wizzet wol daz nie
dehein lüge von unserm munde gie.
diu wârheit erbete uns an:
unser vater was ein rehter man,
daz schein an sînem alter.
in dem templô ûf dem alter,
dâ opherte er den gotes suon.
« nunc dimittis servum tuum »,
den salm er dâ niuwen sanc,
sît im sô schône gelanc.
iedoch erdâhte er des eine niht.
der heilige geist hæte die phliht,
der im die wîsheit în stiez
und in im ze êren sprechen hiez.>
nû sint die briefe gelesen.
< wir enwellen hie niht lenger wesen>,
sprach leonce und carîn.
< die unser geleite wellent sîn,
die bereiten sich, wir suln varn.
got müeze iuch herren bewarn
und bewîse iuch des besten.>
diu geleite mit den gesten
fuor an ir gewarheit.
nû huop sich ein swernde leit,
daz den juden nâhen gie.
si trahten und rieten wie
diu schînigiu wârheit
mit lügen würde hin geleit,
und rieten dennoch mê;
si sprâchen:< daz gelîche stê
unser lougen und unser jehen,
sagen, hie sî niht geschehen
wan daz uns aber die christen
mit ir zouberlisten
wolden hân verchêret,
ir irretuom gemêret.
des hât uns got bewart.>
alsô wurden ouch enspart
des tempels rigel unde tür,
und giengen mit der rede her für.
die vor der tür beiten,
die bâten sich bereiten
waz dar inne geschehen wære.
dô wurden in diu mære
verchêret und wart geseit,
alsô si hêten ûf geleit.
immer mêre für die zît
durch ir valscher êren gît
und ir alten erbenît
hât ir chünne noch den strît,
daz ez sich got niht ergît
und danches in den sünden lît.
ir rûm ist dâ ze helle wît
- âne zwîvel ir des sît -
vor, nâch, unde, oben, beide sît;
sô mêret sich ir wîze, sît
christ wart von in gespît.
wâfen über sie geschrît!
von allen sælden si sint verphît,
den fluoch in ir gewizzen gît.