hie nach volget ein heilsame nüczliche ler durch einen hochgelerten geistlichen vater also beschriben / und ist genant der menschen spiegel darjnn man lernt sein selbs erkantnuß. und den weg der ewigen selikeit.
o jr aller liebsten so wir erkennen und mit den jnwendigen augen
an sechen wie wir in diser zergencklichen zeit und in diser
flüchtigen welt wonen. so ist uns auch not dz wir offt betrachten
wie uns unser plödikeÿt / kranckheÿt und torheit also ser unser sel
heÿl hindert und uns das hercz enczückt zuo andern eÿtelichen
dingen / damit wir des heÿlsamen götlichen rates vergessen / den
uns got durch moÿsen geben hat in dem puoch deutronomij an dem
. xxxij. capitel. da er spricht. o dz sÿ merckten und verstünden / und
ir lecztes end
recht fürsehen / hÿe nement war das wir
warlichen mügen des todes panden enpfliehen so wir mit fleiß
disem götlichen rat volgen. wann diser rat ist ein vernichtung des
todes / ein erczneÿ des heÿls / ein form den sündern zuo pessern ir
leben. so er spricht o das sÿ merckten und verstünden und ir
lecztes end fürsehen. o du heÿlsame ler unsers schöpffers. darinn
uns gezeigt und geöffnet ist der weg der weÿßheÿt ein ermanung
der fürsichtikeÿt. ein reÿczung von unserm sündigen leben. und
ein erwerbunge götlicher genaden. o du unaußsprechenliche
miltikeÿt unsers heÿlers. o du überwintliche güt unsers schöpffers.
o du gruntlose parmherczikeÿt unsers erlösers / wann wir
undanckper creatur von angang menschlichs wesens piß auf dise
gegenwertige zeÿt offt den tod verschult haben. und er
uns noch so genedigklich ruofft zuo dem leben und zuo unser sel heil jn
disen worten so er spricht. o dz sÿ marckten und verstünden und
ir lecztes end recht fürsehen.
nun ist ÿeder ein arm mensch der nit eÿn groß freüd und frolocken
hat in wunnsamer erhebung seines geÿstes. so er merckt dz der
almechtig got und ein schöpffer aller ding uns armen sündigen
dürfftigen und törlichen menschen so fleissig ist und uns so
vaterlich begabt und versorgt hat. also sol uns hinwider gegen im
die sorg anligen / dz wir uns fleÿssen seines vaterlichen rates
unvertrossenlich nach zuo volgen und seine gepot emssigklich zuo
halten dz also zuo volbringen got zuo lob und uns zuo nucz. also
süllen wir zuo dem ersten alles das hassen das wider in ist / und das
lÿeb haben dz got ein wolgevallen ist. und umb
dz so ist er
tag und nacht zuo piten. dz er uns sein genad und hilff verleich. dz
zuo volbringen und seinen götlichen rat zuo volgen so er spricht o dz
sÿ marckten und verstünden und ir end recht fürsehen. jr aller
liebsten ich erman eüch dz ir dz selb eben versteet dz ir da lesent.
wann die fleissig aufmerckung diß rates ist ein vernichtung der
hoffart. eyn verdamnung des neÿdes ein flucht der unkeüsch. ein
eüsserung aller eÿtelkeit. ein merung der genaden. eyn anweisung
götlicher zucht. ein betrachtung des heils. und ein volkummenheit
aller heilikeit. darumb spricht er. o dz sÿ marckten und
verstünden / und ir end eben fürsehen. o wie wenig ist ir als zuo
vörchten ist die dise tugent an in haben jch vörcht ir seÿ wenig die
ir oren neigen zuo disen worten. auch ist der wenig den stettigs vor
iren augen seÿ die erkantnuß ir eigen kranckheit irer sünd. und
wer sÿ sein und war zuo sÿ werden.
nymm war des nuczparen spÿegel und schaw dich recht darjnn /
so wirdest du on zweÿfel weÿser dann salomon. sampson / und vil
der andern wann die selben waren in fleischlicher und unzimlicher
lieb und begirden also ser verplendet dz sÿ sich in disem
heilsamen spiegel nit mochten schauen. darumb sind sÿ schwerlich
gevallen. seid sölch leüt in so groß sünde gevallen sind die so
grosse weißheÿt und sterck gehabt haben. vil mer süllen wir mit
grosser fürsichtikeit wachen / wann wir plöd und kranck seÿn.
darumb list man von den selben mannen / nit zuo einem ebenpild
des volcks sunder zuo eÿnem spÿegel der fürsichtikeÿt das wir alle
zeÿt in erkantnuß unser geprechen und in gotes vorcht leben / nit
daz wir in unser weißheÿt und sterck hoffen. mer dz wir fleissig
seÿn unser sel heil zuo suochen.
dise heilsame ler süllen wir mit
vernunfft mercken / nit leichtvertigklich und pald davon zuo lassen.
man sol sÿ offt herfür nemen mit fleiß und mit ernst überlesen.
wann als lüczel der weÿrauch schmeckt dann so er in dem feür
verschmolczen ist, also wenig schmecket auch dÿe ler der heiligen
geschrifft. sÿ werde dann in hiczigen begirlichen herczen. vleißig
gelesen und enpfangen.
nun süllen wir mercken dz uns in disen vorgeschriben worten sind
drey ding fürgelegt. dz erst ist kunst. dz ander ist verstentnuß.
das dritt ist fürsichtikeÿt. wann got wil dz wir wissen und
versteen. und dz wir fürsichtig seÿen wann eins ist nit genuog on dz
ander. wann wz ist vil wissen und dz selb nit versteen. was ist
dann kunst und verstentnuß auch nichcz. so eins nit fürsichtig ist.
item zuo dem ersten süllen wir wissen dz diß gegenwertig leben
flüchtigklich reÿset. zergencklich und voller geprechen ist / und
beflecket mit aller üppikeÿt. bestrickt mit aller poßheit. umb geben
mit aller untrew / begriffen mit allen sünden. so wir das alles
wissen so verschmehen wir die welt gar pillichen durch ewiger
freüd willen. zuo dem andern mal süllen wir versten das wesen unser eigen
plödikeit und kranckheit dz wir nichcz guocz mügen tuon on die hilff
und genad gotes. darumb welcher mensch sich selbs recht erkennet
der verwürfft sich selber und wz er leidet dz schreibt er seinen
sünden zuo und leidet dz gedultiklich / wann wer ein todsünd getan
hat der hat got dz öberst guot erzürnt / darumb sölten in fürbaß alle
creatur durchechten und peinigen. aber wer sich an
sicht als
er ettwz wil sein / davon kommt dz er nichcz leiden mag. dz ist
denn hoffart. nun müsen wir ÿe durch leÿden und trübsal gen
himel kummen. darumb lieber mensch fürsich dein lecztes ende.
und gedenck dem schmerczen den unser müter von unseren wegen
getragen haben / da von geschriben steet in dem puoch job. nacket
pin ich gangen auß meiner muoter leib. ploß var ich hinwider von
hynnen. also spricht auch sanctus paulus. wir mügen nichcz mit
uns von diser welt tragen. wann wir haben nichcz mit uns darein
pracht dann waÿnen von dem wainen spricht sanctus augustinus
dz ein iegklich kind im selbs seÿ ein weissag seines ellendes. wann
dz es mit seiner stimm nit kan sprechen dz erzeigt es mit seinem
waÿnen von dem schmerczen der muoter steet geschriben in dem
puoch der geschöpff da got eva der ersten frauen diß zuo einem fluoch
gab dz sÿ in schmerczen
würd ire kinder gepern. also ist
unser einganck kleglich. und unser außgang noch kleglicher. und
von kintheit auf bedurffen wir grosser sorg / mü und arbeit piß wir
kumen zuo vernufft. darzuo ist unser handel und wandel sorgfeltig
piß in unser end / ÿecz wie wir uns ernern / und uns vor hicz und
vor frost / vor hunger und vor aller widerwertikeÿt bewaren und
die durfftikeÿt dez leibs ist on zal / über dz alles sölt unser gröste
sorg sein umb unser sel heil wie wir sÿ zuo got prechten / und wie
got nit allein ein genügen wil haben dz wir sÿ im also wider
antwurten. er will sÿ haben geziert mit guoten wercken. wann
einem ieden cristen menschen ist nit genuog dz er dÿe sünd meid. er
sol auch guote werck volbringen. götliche werck sind uns ein
reiczung zuo danckperkeÿt zuo götlicher lieb und zuo einem waren
cristenlichen leben. aber unser sorg ist
aller meist umb dz
zergencklich schnöd guot darauf wir allen vleiß legen. und keinen
fleiß legen auf dz ewig leben und auf dz heil unser sel. also ist
unser eingang sorgklich. wann alles das uns zuo heÿl und zuo
verdienen geben ist dz keren wir uns selbs zuo sünden und zuo
verdamnuß. und damit wir got alle zeÿt loben sölten damit
leidigen wir in offt schwerlich. also nach unserm kleglichen
eingang so süllen wir auch fleißigklichen mercken unsern
zwungenlichen scheüczlichen und erschrockenlichen außgang.
zum dritten mal so süllen wir nach dem götlichen rat unser end
fürsehen wie wir sterben müsen. welches todes mit vernunft oder
mit unvernunfft / in genaden oder in dem zoren gotes. darumb
süllen wir allezeÿt wachen. seÿd uns der tod als gewiß ist. und die
stund des todes so ungewiß. so piten
wir als david spricht.
herre offenbar mir mein ende daz ich wiß wz mir geprech. o wie
gar ein nüczlich gepet das ist dz er nit pitet umb erkantnuß
götlicher heÿmlicheÿt oder ergründung der geschöpfft. aber dz er
pitt umb die zal seiner tag / also vernymm und verstee und versihe
dein ende / so vindest du wie du ein ellender pilgerin pist. und
verr dem waren vaterlande. wie du krafftloß und dürfftig pist und
treg zuo allen guoten dingen und schnell zuo sünden und zuo pösen
dingen. und waist wol das die zeÿt deines lebens kurcz und
ungewiß ist. und das du von außgang deiner muoter leib piß in den
tod wenig guocz gethan. und ein sünd auf die andern verpracht.
und wie schnöd die sünde seyn die du volpracht hast. wie lang /
wie groß / wÿe pitter die pein ist die du mit deinen sünden
verdient hast. jeremias der weissag spricht
nymm war wie
gar pitter und pöß ist. das du deinen got verlassen hast. dz pöß
bedeütt sünd / dz pitter bedeütt die pein also wenn du nun waÿst
und versteest dz die welt und du darjnn und dz ellend leben alles
zergencklich ist. so söltest du pillich dein sterben weißlich fürsehen
und nach gottes huld werben salomon spricht / alles dz under
der sunnen ist dz ist schnöd und mit eitelkeÿt umbgeben. darumb
ermant uns der götlich rat in dem puoch der samnung an dem. vij.
capitel. so er spricht gedenck dein lecztes ende so sündest du
nymmer mer. darumb mensch / wann du merckest die kürcz der
gegenwurtigen zeit / und die schnödikeÿt deines vergangen
lebens / und dein leczt ende recht fürsehest. on zweifel du
würdest in deinem leben also wachen dz du verschmehen würdest
und zuorucklegen
weltliche üppikeÿt. überige zeÿtliche
sorgkfeltikeÿt leiplich unzimmlich wollust wann der weiß mensch
sicht nicht allein an den außgang. er sicht auch an das end also
heist der weiß der allzeit fürsichtig ist / und das end in allen
dingen betrachtet du möchst ieczunt sprechen. jch pin bereitt zuo
volgen disem götlichen rat das ich fürsehe mein ende. was ist aber
das end. jch antwurt dir. das ist das du dÿe ordnunge deins leibs
schickest in ein guot end. quia finis concludit omnia. wann das ennd
beschleüst alle dingk. darumb wÿe dich got vindet an dem ennde
also würt er dich urteÿlen. sanctus gregorius spricht. der
unkeüsch leib würt nymmer als wol gezemet. denn dz er alle zeit
gedenck wie der leib toter gestalt seÿ. der im leben seiner sel
widerstrebt hat hast ein sölch gedechtnuß so pist ein reicher
mensch. wann betrachtung ist zuo latein als vil gesprochen als des
gemuotes ein reichtum dann ist dein gemüt gar reich so es mit kunst
und fürsichtikeit wider alle widerwertikeit erleücht ist. also list
man von einem heÿdenischen peichtiger genant orgus. der hett
hundert liecht beÿ im prinnen. daz ist also zuo versteen dz er in
fürsichtikeit seines gemücz der weißheit pfleger wz. jst nun ein
heiden als weiß und fürsichtig. vil mer sol ein iegklich cristen
mensch zuo aller zeit fürsichtig sein. wann christus ist dz war liecht
dz alle menschen erleüchtet. und nach im sein wir cristenmenschen
genant. auch solt du nit in zeitlicher fürsichtikeÿt sein als orgus
getan hat. ja vil weiser und fürsichtiger solt du sein ewige ding zuo
bedencken als ewige selikeit ist der guoten und ewige pein ist der
pösen.
nun wissent das an disem ennde weÿse fürsichtikeÿt ligt dz ist an
dem außgang der sel. wann die arme sel in vorchten auß disem
paufelligen leichnam scheiden muoß. so gelaubt mir dz ir in diser
zeÿt nit lieber wer dann das sÿ ir ennd weißlich fürsehen und vil
übels gelassen het davon wölt got das ir eben merckten die ding
die da guot sind. und weißlichen fürsehent die besorgklichen
schÿdung von hinnen so würdent ir got vorchten und die heiligen
geÿstlichen ding begeren. und die welt verschmehen. und ein
erschrecken vor der hellischen peÿn gewynnen. wann in diser
vorchtsamen zeÿt deines leczten endes mag dir weder vater noch
muoter. weder schwester noch prüder. noch kein zeitlich guot nicht
zuo hilff kommen. und würst aller deiner freünd beraubt. so du umb
sichst nach menschlicher
hilff der ist keine da / so hast du kein
zuoflucht die dir gefrummen müg dann zuo got und zuo deinen guoten
wercken ob du dÿe volbracht hast. o ir aller liebsten freünd / nun
betrachtent mit welcher vorcht unser lieber herre jhesus cristus zuo
vörchten seÿ oder mit welcher lieb er lieb zuo haben seÿ. der allein
die heilsamen hilff verleicht an der zeit des todes. darumb nymm
offt in dein gedechtnuß den tag deines leczten endes. ee das deine
arme sele auß disem kercker deines plöden körpers außgee / so
versihe sÿ wo sÿ hin werde varen. so macht dir dise vorchtsame
betrachtung ein mißvallen deiner sünd. aber die mißvallung sol
sein auß ganczer rewe und die rew auß beschauung und guoter
übung des gemütes. und auß erkantnuß eÿgener kranckheÿt und dürfftikeÿt
o du leser diser geschrifft merck unnd verstand / das der mensch
sol betrachten zuo sein selbs behütnuß zuo außtreibung aller
ungerechtigkeit / zuo götlicher vorcht / zuo gedechtnuß des tods.
wann zuo der letsten zeÿt des todes der ÿecz ein mensch heist und
ist / der ist als baldt kain mensch mer / unnd in diser unstetten zeit
würt der mensch kranck zuo dem tod. unnd in der kranckheÿt mert
sich der siechtag. da erschrickt dz hercz / da erbüdmet die prust /
da sinckt das haubt / da entweÿchent die syn / die krafft verget /
die sterck erschwachet / dz angesicht erbleicht / die augen
zerprechent / die oren und die naß werden verstopfet / der mundt
erstummet / die zung erkaltet / der leÿb wirt gancz krafftloß / dz
marck schwint in dem gebeÿn / und dz fleÿß toret allenthalben.
also haben wir leÿder ein erschrockenliche zuoversicht die
uns nit entgen noch geselen mag noch nie keÿnen geselt hat. als
freidanck spricht / rotter mund und weÿsse kel die werden all
schümlig unnd gel / also volgt uns nitt anders nach denn unsere
eÿgne werck sÿ seÿen guot oder böß. darumb sind gütte werck nit
zu sparen biß auff das end / o got da wirt der schön leÿb aller
farbloß und zuo einem graußamlichen faulen aß wirt der leÿb. er
wirt zuo wirmen und zuo erd. nÿm war ob dz nit ein
erschrockenlichs scheüczlichs schawen seÿ. und doch ein nüczer
speigel dem menschen wann keÿn künst noch erczeneÿ druckt
nider also die hochfart / und verdampt den neÿd und haß / und
erlöscht die unkeüsch und unzimlich begir auch verschmecht
ÿberige reichtum und weltliche eÿtelkeit und eer als weise
fürsichtigkeit / und betrachtet des graussamen ellenden tods.
darumb wolt gott dz sÿ merckten und verstuonden unnd ir ende
weißlÿch fürsehen. wann
in diser welt ist nichcz als unwert
und grausamlich als der tod mensch. und wie lieb vater und muoter
oder freünd einander haben. ÿedoch als pald ir eins stirbt so last
man es nit den andern oder den dritten tag in seinem eigen hauß
und grebt in under die erd / also würt sein vergessen. mit dem
glocken don ist ir gedechtnuß vergangen als weren sÿ nÿe
gewesen. o scham dich du armer schnöder sünder dz du also mit übermuot
mit zorn. und mit ungedult aufgewachssen und umbgeben pist.
und dem dÿe kunst aristotilis paß schmackt denn die ler der
heyligen lerer und zwelffpoten. und hat mer lust zuo lesen in den
püechern der eÿtelkeÿt dann in den püchern der heÿligen
geschrifft. und dem auch kein kunst noch lere nit schmeckt sÿ seÿ
dann mit hübscher gramatica und geplümten worten zuo samen
geseczt. und mit
loica ergründet und höfflich mit rethorica
gecziert. o du armer mensch wÿe pist du so toret beÿ aller deiner
kunst das du also jrr geest. weist du nit und wilt du es noch nit
versteen. das alle die disen eiteln dingen allein an ligen / und
damit ire tag und zeÿt verczeren. und der heÿlsamen götlichen
kunst nicht achten. das in dÿe selben in selb dÿe sünd meren. und
in selb den tod und pein bereÿten. und als ir fleÿsch ist also ist auch
ir kunst. sÿe klauben dÿe pletter und lassen dÿe frucht ligen /
wann sÿ haben vil grössern vleiß auff dÿe zeÿtlichen
vergencklichen schöne wort dann auff dÿe krafft des ewigen worcz.
wann ire wort dÿe erheben sÿ mit grossem schalle in übermuot ires
herczen und wöllen für ander leüt gescheczt werden. dicz sprich
ich nit darumb dz
die kunst pöß seÿ die von den heÿdenischen
lerern und poeten geschriben sind. aber darumb das wir alle kunst
lernen / und alle ding in weiser fürsichtikeÿt zuo einem guoten end
ordnen sölten. got zuo lob und uns zuo heil wann von disen
obgeschriben gelerten spricht david der prophet. sie sind betrübet
und beweget recht als ein truncker voller mensch. und all ir
weißheÿt ist gefressen und verczert. wann als der truncken mensch
kein weise fürsichtikeÿt hat. also thuon die unweisen auch die allein
die kunst diser welt trincken. und den selben püchern weltlicher
weißheÿt ob ligen. und vil kluoger und scharpffer sinne darauß
vinden. und sÿ sich selb noch ire werck darjnne nit wöllen
erkennen. darumb auß mitleiden wünsch ich den selben den
götlichen rate o das sÿ merckten und verstünden / und ir lecztes ennde
weÿßlich fürsehen und bedechten. so sündeten sÿ nymmer mer.
so sÿ eben merckten die kürcz diß flüchtigen lebens. und scheczten
die maß der tag die sÿ also verzeren. und wie sÿ an dem jüngsten
tag vor dem erschröckenlichen richter alle ir schuld wie die genant
ist hertigklichen müsten verantwurten. on zweÿfel so würden sÿ
zuo hand mit götlicher vorcht gestrafft. und würden auch ir weltlich
kunst und weißheÿt zuo rucken legen. und würden sich keren zuo
der ler götlicher warheÿt. und von der schuole der torheÿt zuo der
schuol der weÿßheÿt von der weltlichen eren und hoffart zuo der
kunst warer demütikeit. von dem unflat der unkeüsch zuo heiliger
reinikeÿt. von dem sündigen leben zuo heÿlsamer unschuld.
von dem leben des leibes zuo dem leben des geÿstes von dem stat
weltlichs wandels in das hauß heiliger zucht. des ermant uns der
heÿlig geÿst durch david den propheten und spricht. begreiff die
zucht dz der herre nit zürn / und dz ir nit vertilgt werdent von
dem gerechten weg o wie ein erschreckenlich urteil würt es den
menschen die nit beÿ zeÿt darnach stellen noch wöllen und dÿe
götlich kunst umbgreÿffen. auß disen worten ist wol zuo mercken.
das gar vil menschen verderben. wann ir wenig die götlich vorcht
achten. wann ein ÿegklich mensch der nit gekestiget würt in
götlicher zucht. und mit pesserung und straf von seinen pösen siten
mit warer rew. mit lauter peicht / mit rechter puoß / mit genuog tuon
für die sünde. und mit reÿnigung der gewissen
in diser
gegenwurtigen zeÿt der genaden. der selb stirbt von der
gemeinschafft aller heiligen / sÿe heÿst wol die zeÿt der genaden.
wann hett der tewfel diser zeÿt ein augenplick lang. er würd sich
nit saumen. er würd pald genad begeren und behalten werden.
hierumb lieber freünd gotes versaum dise genadenreiche zeÿt
nicht und beschaw dich in disem spiegel wer du seÿest und war zuo
du noch werdest. wann du in grosser unflettikeÿt enpfangen und in
ach und in wee geporen. und in grossen sorgen mü und arbeit
erzogen pist / und all dein tag in üppikeit und in undanckperkeit in
sünden. in leÿdigung deines schöpffers gelebt. und dich selbs
wirdig der ewigen verdamnuß gemacht hast. so sich und erkenne
dich selbs. und was dem allen nachvolgt. nichcz anders dann
ewiger schmercz
als sant gregorius spricht. dz kein grösser
unsinnikeÿt seÿ. dann da der mensch umb eÿnen augenplicklichen
wollust sich selbs geb in ewige pein. wann das beweist wol sanctus
bernhardus / so er spricht. o mensch du pist schnell zuo dem tisch.
treg zuo der kirchen / kranck zuo dem götlichen dienst / rösch zuo der
füll / munter zuo dem klaffen. schlefrig in guoten wercken /
verdrossen zuo peten / behend zuo zoren / hinlessig zuo gotes dienst.
ein liebhaber des neÿdes. ein verschmeher der sel heil. und hat
alle zeit ein aufmercken auff ander leüt sünd und geprechen. als
wenn er sicht ein agen in eines andern menschen aug und in
seinem aug merckt er nit einen grössen plock. und seinen nechsten
vermerckt er und urteilt in frevelich / und wil sich selbs nit
erkennen. nun erkenn dich selbs von anfang piß an dein end. so
vindest du nit anders dann
dürfftikeÿt und schnödikeÿt an
dir. nach dem leib zuo scheczen. wann du in unreinikeÿt und in
sünden enpfangen pist. als künig david beweinet und spricht. jn
sünden pin ich enpfangen. und in schnödikeÿt hat mich meÿn
muoter in irem leÿb erneret. das ich ÿecz geschriben hab dz thuo ich
alles in prüderlicher liebe. darumb das ich dich geren prechte zuo
demütikeÿt und zuo erkantnusse dein selbs on die du nit selig magst
werden. o wer geÿt mir meinen augen den prunnen der zeher. dz ich
beweinen müg den kleglichen außgang auß muoter leib in dise
sündige welt. wann in sünden seÿn wir geporen. und in sünden
haben wir villeicht unser leben verzert. und ist zuo vörchten das
wir in sünden sterben und damit die ewigen pein erwerben.
aber der ist eÿn tor der das alles wol versteet und gelaubt. und
sich daran nit kert. und darnach nit stellet das er die ewigen
selikeÿt erwerb mit einem rechten cristenlichen leben. und dem
ewigen tod enpfliech. darumb klaget job der gedultig und spricht.
wöllte got das ich ertött wer in meiner muoter leÿbe. und ir leib
wider wer als ob ich nÿe da wer gewesen. wann das nun ein
mensch tausent iar lebt so nymmt es doch ein ennde und ist kurcz
als ein augenplick zuo scheczen gen der ewikeÿt. was sag ich von
tausent jaren / so wir doch teglichen sehen und enpfinden / das gar
vil mer under funffczig jaren sterben dann die darüber alt werden
würt er aber alt sibenczig oder achczig iar so lebet er doch nür in
grosser arbeit und in unlust / und in schmerczen / wer dann die zeÿt
der puoß in das alter gespart hat / der würt offt versaumpt.
als ein lerer schreibt daz er nÿe gelesen noch in der geschrifft
gefunden hab / das ein pöß leben ein guot end genummen hab.
auch spricht augustinus penitencia sera raro vera. das ist als vil
gesprochen. ein spate rew ist selten war.
so der alt mensch ist voller klage und lär aller freüden / wann daz
haubt schwindelt. dz hirn sinckt die gedechtnuß entgeet. dz hercz
siecht. die prust krachet / die leng peügt sich. die größ schwinnt.
dÿe sterck krancket. das antlucz tuncklet. der atem schmeckt. die
augen rynnen die naß treüfft. die zen erfaulen / die oren
verschwellen / die zung stamlet / die hende erzittern / die füß siflen
/ und der alt erzürnt pald und vergist sein hart. nymm war ob das
nit grosse armuot und prechen seÿ. er
ist von stund gelaubig
übels ding zuo sagen von andern leüten als er auch gethan hat in
seÿnen vergangen tagen / und kert sich hart zuo got. und ist treg
guote ding zuo thuon und mag seiner pösen gewonheÿt nit wol
gelassen / wann die gewonheit verendert die natur / und was er
vor zeiten getan hat dz arckwant er auf ander leüt / und ist geitig
nach guot. karg und unparmherczig gegen den armen / pitter und
ungedultig in widerwertikeÿt. schnell zuo reden von vergangen
dingen. und verdrossen zuo peten und arge ding die er nimmer kan
verbringen mit dem leib / die verpringt er mit seinen gedencken
und lüsten die er dar zuo hat / und lobt die alten und vernicht die
jungen. er lobt die vergangen ding und schilt die gegenwertigen.
er seüffczet mer umb seinen vergangen wollüst der er nÿmmer
gehaben mag. dann umb seÿn
sünd / er getraut nÿemant mer.
und wirdet doch geeffet nun seÿ des genuog von dem alter und von
menschlichen geprechen gesagt wann wer es alles erzelen und
schreiben wölt der betört sich selber. wann alle dise welt geistlich
und weltlich jung und alt ist voller sünd und geprechen. got der
almechtig seÿ uns genedig amen.
es mag eins den prechen ein teil wol entweichen die ich da erzelt
hab wie wol dz die war kunst ist. die uns reiczt und weÿset zuo dem
weg ewiger selikeÿt / wann was frümte mir dz ich alle ding
erkante und mich selbber und mein eÿgen geprechen nit erkennen
will. o dz wir marckten und verstünden und unser leczt ende
weÿßlich fürsehen / das were uns ÿe not. gedenck auch wÿe
schnelle du pist zuo
vallen in die sünd. und so treg wider auf zuo
steen von den sünden on die götlichen hilff. das kommt von
natürlichen geprechen got der wend uns all unser geprechen nach
seinen götlichen willen und unser sel heil. des helff uns got der
vater. der sun. und der heilig geist amen.