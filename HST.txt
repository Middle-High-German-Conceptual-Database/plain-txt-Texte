ein hunt muet einen man;
er bal in vientlichen an.
do nam er eines steines war;
den warf er zornchlichen dar.
do nam der zornige hunt
den selben stein in den munt
und beiz vil ubelichen drin
und liez in ligen; er gie hin.
den man gelichet dem ewarte!
so gelichet dem hovewarte
der verschamt sundære.
den guten ist vil swære
ubel und unrehtez leben
und wider gotes hulde streben;
daz muet die guten sere.
der munt mit der ere,
die christ von himel brahte,
da mit uns got bedahte
- so der gute bredigære
uns saget diu rehten mære
und uns chundet ubel und guot
und daz so meisterlichen tuot,
daz got sin bredigen wol gezimt,
so daz der spottær vernimt,
daz er alle sine missetat
mit worten so rehte troffen hat,
daz stichet in denne als ein gart.
so tuot er denne sam der hovewart,
der in den stein peizzen pfligt
und ruchet danne, wa er ligt.
er sprichet, so er dannen chumt:
< ez schadet me>, danne ez frumt,
< daz bredigen und daz chlaffen,
daz si da tunt, die pfaffen.
si wellent die werlt vercheren;
si wellent uns allez leren,
daz wir die froude uf geben.
daz si mit riwen muzen leben,
wie we in unser vroude tuot!
si wolten allez unser guot.
tæte wir uns der frouden abe,
so wrde in elliu unser habe;
dar umbe machent siz so guot.
er het mir hiute minen muot
mit riwen so verseret
daz ich vil nah was becheret
und wolt ich mich gechlosent han.
wil daz got niht understan,
er lazze mirz so nahen gen,
so chan aber ichz understen.
ich wils doch niht me hoeren;
ichn laze mich niht me betoeren.>
sus bizzet er in daz gotes wort
und wil verderben den hort,
den got fur alle die geschaft
mit siner gotlichen chraft
geedelt und getiuret hat,
des lop uber alle hohe stat.
swer gotes worte wil entwesen,
der ist benamen ungenesen.
got lit in den worten sin;
daz wart der frowen wol schin,
diu sin von worten swanger wart.
also gwis ist noch sin vart
in isliches menschen lip.
ez si der man, ez si daz wip
- der sin wort horet gerne
dar umbe, daz er lerne,
waz er tun sul und miden;
wil er diu beidiu liden;
so enpfæhet er got mit worten
durch siner oren porten.
got ist den liuten sanfte bi.
swie genædich er doch si
und swie ser er unser sele ger,
der in fliuhet, den fliuhet er.
wie moht in der gefliehen baz,
der sinen worten ist gehaz
und wider billet als ein hund
sol uns got rehte werden chunt,
daz muz mit worten geschehen:
in mugen diu ougen niht gesehen.