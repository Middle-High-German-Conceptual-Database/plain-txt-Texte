got müeze wibes eren phlegen,
daz ist min staeter morgensegen,
got muoz ir sel und lip bewarn,
got laz si nimmer missevarn.
ez wil die liebe frawe min,
daz ich ir tichte ditz püechelin,
daz tuon ich gern und waz si wil,
ez si lützel oder vil.
si ist mir lieb für alle wip
und lieber dann min selbes lip
und lieber dann icht dinges si.
ich bin gen ir gar wanckels fri,
ich bin ze dienst ir vil berait
mit luterlicher staetikait,
ich bin ir staeter dienestman
mit triuwen als ich peste kan.
des han ich recht: si ist schoen und guot,
vor allem wandel wol behuot,
mich freut ir schoen, mich freut ir jugent,
mich freut ir güet, mich freut ir tugent,
ir guot gepaerde, ir senfter sit;
mit freuden füllent mine glit,
si tuont mich fro im herzengrunt.
mir ward nie nicht so guotes kunt
als si vil guote: diu ist also,
des stet min muot von schulden ho.
wol mich, daz ich si ie gesach,
und wol mich, daz ich nie geprach
min ritterliche staete an ir!
daz tuot im herzen grunde mir
so sanft und also rechte wol,
daz ich bin hoher freuden vol.
mich freut, daz si vil tugende hat
und fri ist gar von missetat.
nu heb ich ir ditz püechel an
ze dienste als ich peste kan.
wip und man, nu hoeret mich
ditz püechel sagen, daz kan ich!
ez saz ein schoene frawe guot
bi einem ritter hochgemuot,
si redten mit ein ander vil,
des ich ein tail sagen wil;
si resten ditz, si redten daz,
nu hoerent mich, ich sag iuch waz.
si sprach:< herre, ir solt mir sagen,
die rehten warhait nit verdagen:
wa von sit ir man als unfro?
waz ist iuch geschehen? wie tuot ir so,
daz ir sit als ungemuot?
iuch irret weder lib noch guot,
guote jar noch jugent,
ir lebt für war gar one tugent.
daz muoz ich von der warhait jehen,
daz ich vil selten han gesehen
deheinen ritter freuden rich.
ir swendet für war jaemerlich
iure jar und iuwer leben.
wer hat iuch truren hort gegeben?
iuch si für war von mir gesaget,
daz ez uns frawen missehaget.>
< liebe fraw, ir habt daz war.
uns swindet übel hin daz jar,
wir werden selten freuden rich,
wir leben laider jaemerlich.
truren in des herzen grunt
uns hat gehuset; daz ist mir kunt:
wir werden selten immer fro.
der muot uns stet oft unho,
man sicht uns oft in sorgen leben,
trurens hort ist uns gegeben,
uns sicht niemant wolgemuot.
frawe schoen, frawe guot,
wolt ir niht für unzucht han,
ich wolt iuch gerne wizzen lan,
waz uns an freuden irret
und waz uns rittern wirret
und waz uns tuot von herzen we,
daz wir iu nicht sin fro als e.
vil herzen liebe frawe min,
mag ez in iuwern hulden sin
und daz irz erloubet mir,
des wil ich iuch berichten schier.>
< herre, ich wil des an iuch gern,
ouch solt ir michs durch zucht bewern
daz ir mir endelichen sagt
und die warhait nicht verdagt,
wa von ir man sit ungemuot.
ez ist min pet, daz ir ez tuot.
und gewirret an uns frawen icht,
des solt ir mir verswigen nicht.
waz ir gepresten an uns hant,
durch iuwer zucht michs allez lant
wizzen: so tuot ir so wol,
daz ich iuchs gerne dancken sol.
ouch wil ich iuch vil gerne sagen,
waz ich die frawen hoere klagen
von iuch mannen, ob ir welt.
ich han iuch, herre, darzuo erwelt,
daz ich von diesen dingen wil
gerne mit iuch reden vil:
da han ich iuch mich zuo erkorn.
und waent nicht, daz ez mir zorn
si, waz ir von uns claget;
ob ir die warhait rechte saget,
so han ichs endelich recht für guot,
ez ist min pet, daz ir ez tuot.>
< vil tugentriche frawe min,
ich wil iuch lazzen wizzent sin
mit züchten als ich peste kan,
warumb wir müezzen freude lan.
vil schoene frawe raine,
ich wil iuch ein vil claine
verwizen, daz uns doch tuot we.
ir grüezet uns nu nicht als e
die frawen gruozten werde man.
sagt an, waz hab wir iuch getan,
daz ir ouch schone uns grüezet nicht?
welch unser kumbt da er frawen sicht,
daz houbt in nider siget,
vil kume ir eine niget
ainem ritter, daz ist also.
wie möchten wir da bi wesen fro?
iuwr dhaine uns güetlich an sicht,
iuwr ougen uns ouch grüezent nicht,
ouch erstummet iuch ser zestunt
baide zungen und ouch der munt.
redt unser ainer mit iuch da,
ir sprechet weder nain noch ja,
fraw, ir wizzet wol, ich han war.
ir sitzt sam ir gemalet dar
mit einem pensel schoene sit,
da wirt uns lang gar kurziu zit.
ist dann da ein hofscher man,
der wol mit frawen reden kan,
dem gebet ir ouch antwurt nicht,
sin rede ist als diu mine enwicht;
waz er gesprichet und gesaget,
im antwurt weder wip noch maget.
wolt ir nicht ander antwurt han,
so spraechet doch: « kawau, her man »;
der rede muoz er lachen
und er hinwider machen
rede, die iuch ouch diuchte guot -
daz gaeb iuch baiden hohen muot.
die wile ir gen uns in hazze lebt
und uns antwurt ouch nicht gebt,
noch grüezzet wol, noch lachet an,
von wiu solten wir dann freude han?
oder wa von solt wir wesen fro
und unser gemüete tragen ho?>
< guot herre min, warumbe sol
ein frawe, die man nu grüeze wol,
mit spilnden ougen lachen an?
mit welhen dingen dienent man,
daz si die frawen grüezen,
den gruoz mit lachen süezen?
mir ist gesaget, daz e die man
die frawen güetlichen lachten an,
daz si wurden als hochgemuot,
daz si den lip und ouch daz guot
zerten durch uns williklich
und von uns wurden muotes rich
und waren der tat unverzaget,
da mit man frawen gruoz bejaget.
si brüeften manige ritterschaft
durch uns mit ritterlicher craft,
da bi so wurden wir innen,
daz ir herze und ouch ir sinnen
uns dienstes waren untertan.
da sach wir si ouch güetlich an
und grüezten si von herzen
und wanden in ir smerzen.
nu tuot ir nindert dem gelich,
daz wir ouch dunkten minniklich,
daz wir iuch dunken schoene und guot.
ir sit gen uns als ungemuot,
daz wir in vorchten gen iuch sin.
da wir e waren maien schin
in der manne herzen grunt,
da lacht vil maniger frawen munt,
den man nu sicht wan siuftens phlegen.
sit ir iuch freuden habt bewegen,
warumb solt man iuch lachen an?
ez diucht iuch lihte missetan.
ob iuch ein frawe gruozte,
den gruoz mit lachen suozte,
ir daecht also: « si ist mir holt.
ja, herre, wie han ich daz versolt,
daz si mich als güetlich an sicht,
sit ich ir han gedienet nicht?
si mag wol sin ein gaehez wip,
sit ir so wol behagt min lip
und si so güetlich tuot gen mir,
si hat gegen mir licht minne gir. »
sit ir die wip nu so verstat,
da von iuch güetlich gruoz vergat,
ir habt iuch frawen dienstes bewegen,
ir künnet nicht wan rüemens phlegen.
ir tuot ein zihen verre baz
dan verholne warhait - wizzet daz.
sit ir nu nicht wan rüemens gert,
so sit ir kume nigens wert;
möchten wir durch zucht daz wol verpern,
wir solten iuch nimmer des gewern.
welchez wip gern ere welle han,
diu sol iuch nicht vil lachen an,
ich bin die ein, die daz bewart,
daz ir icht rüement von mir fart.>
< fraw, wir duncken iuch enwicht,
wir sin doch alle so boese nicht
als ir uns zihet unde saget.
und waeren wir also gar verzaget,
als ich iuch, fraw, hoere sagen,
so solt uns nicht die erde tragen;
und waeren wir als ungemuot,
zwiu solt uns lip, zwi solt uns guot?
wir waeren bezzer ungeborn,
hiet wir die ere also verkorn.
ich wils aber got getrawen nicht,
daz wir sin also gar enwicht.
ir sagt, wir sin on tugende gar,
sagt an, wie lebt ir iuwre jar?
ir füllet iuch mit willen an,
iuwer dhaine ist so wol getan,
si leg an sich all solche clait,
die iuch ze tragen solten lait
sin und die iuch missestant.
den lip ir alle unschone hant,
daz git uns hohes muotes nicht.
wo unser dhainer ein frawen sicht,
die sitzet sam ein swester si,
wer solt der gerne wesen bi?
ir gepende si in die ougen leit,
ir iegliche einen sleier treit,
da mit hat si verwunden da
den mund, die wange, da bi die pra.
ir lat an iuch nicht anders sehen
mit willen wann der ougen prehen;
ob aber sich iuwr eine cleit
und kostlich wat an sich geleit,
der zobel ir heftelin
muoz so ein pater noster sin,
an irem puosem der hanget.
durch not uns der belanget,
wir waenen, si hab sich des begeben
vor leide in ein geistlich leben.
ja stüende ir an ir puosem pas
ein costlich heftel, wizzet daz,
dan ir der pater noster tuot.
waer ir daz herze geistlich gemuot,
daz sol ir mund doch niemand sagen,
iren pater noster tougen tragen.
wan ir mit uns tanzen soltet gan,
so sicht man iuch ze kirchen stan
beide die nacht und ouch den tac.
mit iuch niemand freude haben mac;
ez sin geste, friunde oder man,
die müezen iuch da venjen lan.>
< herre, ditz ist ein armer spot,
daz ir uns wizet, daz wir got
dienen; welhe daz tuot,
der herze ist rainiklich gemuot.
war, si hat nahest missetan,
die ir gepet liez durch iuch man;
sit ir iuch freuden habt bewegen
und trurens welt für freude phlegen
und da bi got ouch dienen nicht,
da von iuch recht alsam geschicht
als einem, der bi stüelen zwein
saz in ein pach und der uf dheinen
da nicht sitzen wolte.
dem geschach rechte als im solte
von siner tumbheit geschehen.
herr, ja müezt ir mir des jehen,
daz ir man im geliche tuot.
ir achtet nicht uf hohen muot,
da bi so dienet ir ouch got nicht,
da von iuch recht als im geschicht.
ir jecht, wir frawen uns fluen an
da mit, daz wir nit schone han
mit kleiden nu als e den lip.
sich muoz cleiden recht ein wip
wie so ir man dann dunket guot;
welch wip waer so tumplich gemuot,
waz ir gaeb vater, bruoder, man,
daz si daz nicht trüege an,
wan si ez tragen solte
und wan ir man ouch wolte?
ir sit so spotte spaehe
und also ruom waehe,
und liez sich iuch ein frawe sehen
wie ir wolt, man hoert iuch jehen:
« secht, wie die frawe sich strichet an,
si tuotz, ich waen, uf frömde man. »
und waeret ir man nu so gemuot
als da von uns daz duhte guot,
daz frawen ze tischen giengen,
den gast mit küssen emphiengen
und mit uns tanzende waeren fro
und daz si daz verstüenden also,
daz wir si da mit erten
und uns her wider merten
freude und allen hohen muot,
da was daz einer frawen guot,
daz si iren lip schone liget an
und sich sehen lieze die man.
wen si dann güetlich an sach,
ir lop der immer mere sprach -
des tuot ir man nu alles niht.
welh frawe iuch nu güetlich an sicht,
ir jehet, si hab ez durch daz getan,
si welle iuch minnen für iren man.
da von si wir in huote
mit libe und ouch mit muote
gen iuch als uns des twinget not,
wir waeren anders an eren tot.
daz man unser freude unrecht verstat,
darumbe die freude nu manic wip lat.
wir waeren noch vil hochgemuot,
het man die freude von uns für guot.
ich han iuch des berichtet gar,
wizzet ir icht mere, daz sprechet dar.>
< fraw, ich wil iuch den strit lan.
waz klaider einem wibe gebe ir man,
diu muoz si tragen, daz ist war.
wan er aber sicht, daz si ez gar
von herzen als ungerne treit
und sis selten an sich leit
und sis mit willen nicht tragen wil,
e daz er danne mit ir vil
darumbe page und tuo we,
so erlat er si sin e,
e daz si dar inne si ungemuot.
er lat si tragen, waz si dunket guot,
er tregt aber ir dar inne haz
in sinem herzen, wizzet daz.
gibt er ir gerne guotiu cleit,
und daz si diu ungerne treit
und lat si ligen in irem schrin,
wie möcht diu ungemuoter sin?
waz so ir kleider git ir man,
daz si diu nicht wil legen an
und get als ein vil armez wip,
des muoz unmaeren im ir lip,
wan si ist im darumbe gegeben,
daz er mit ir solt schone leben
und mit ir wesen hochgemuot,
ob si taet daz, in diuhte guot.
ez was noch nie so schoenez wip,
und wil si übel han iren lip,
ez verswinde ir schoene gar,
daz weiz ich endelich für war.
welhes wibes lip ist ungetan,
diu wirt nimmer lieb irem man,
ob si daz selber gemachet hat,
daz diu schoene an ir zergat.
wirt ir gehaz darumb ir man,
da ist si selber schuldig an.
ich sich, daz ein unflaetic wip
mit kleidern schoene hat iren lip,
daz si ist deste baz getan
und da von lieben muoz ir man.
seit an, wem daz gevalle wol,
ob si gewandes hab kisten vol
und si daz nicht an iren lip legt
und ez nicht vor den liuten tregt?
so heizet ez verholen guot,
daz macht die liute ungemuot.
die wile ein wip wil haben man,
so sol si iren lip schone han,
werd si ein witwe und welle sich begeben,
so sol si wol geistlich leben
mit gwant, mit allen dingen
nach gotes hulde ringen.
iuch ist für war von mir geseit,
waz ein wip bi irem manne treit,
wie schoene man si gecleidet sicht,
daz si des hat dhein sünde nicht,
ist si im getriu recht als si sol,
so ist ir hie und ouch dort wol.>
< herre, ich muoz iuch des wol jehen,
daz ir ist saeliclich geschehen,
welhez wip hat einen so reinen man,
der ir wol wunne mit im gan,
daz si in vindet so gemuot,
daz er durch liebe iren willen tuot.
diu ist hie freuden rich.
der wunne ist nicht gelich,
diu ein guot wip, ein piderber man
wol mit ein ander mügen han.
wie fro mans mit ein ander sicht,
diu freude wirt in sünde nicht:
got hat si darumbe zusamen gegeben,
daz si schoen mit ein ander leben.
nu saget, welhez wip hat einen man,
der ir mit im nicht freuden gan,
und wo si güetlich gen im tuot,
daz in daz nicht duncket guot,
so si in triuten, küssen wil,
er sprichet: « lat sin, ez ist ze vil »;
und er uz grozem zorne giht:
« se, ir künnt aber anders nicht
wan küssen », und er so uf stat,
in diesem unmuot er von ir gat.
so muoz si in lazzen gan
und denket: « ich han missetan,
sit im min triuten nicht tuot wol,
fürbaz ich ins erlazzen sol. »
so hat manic man ouch einen sit,
da er sin wip beswaeret mit
des morgens als der tag uf gat,
daz er danne so von ir uf stat,
als er si triuten solte.
ob ers haben wolte,
wunne und freuden mit ir phlegen,
so waer im bezzer da gelegen,
dan er so an der selben stunt
nimt an ein seil sinen hunt
und rennet in den walt von ir:
zuo den hunden ist sin gir.
da rennet durch den tac sin lip
und lat hie sin vil reine wip
an aller slachte freude leben.
dem wibe ist mit im wol vergeben.
wan er dort triut den sinen hunt
und ein horn an sinen munt
nun durch plasen setzet,
so ist er nicht ergetzet
des, daz in ir roter munt
mit küssen solte machen kunt
wie wiplich wip gemachen kan
von herzen fro ir lieben man.
und wurde im daz ze rechte kunt
er enphülhe dem tiufel sinen hunt,
dem er nach rennet durch den tac
unz er vor nacht nicht lenger mac.
so kumt er bi der nacht hin wider,
uf einen tisch legt er sich nider;
ez ist sin geschefte und ouch sin pet,
daz man im bringe dar ein pret,
da spilt er unz an mitte nacht
und trinket, daz im gar sin macht
geswichet und verswindet.
so get er da er vindet
sin wip dannoch warten sin.
diu spricht: « willkumen, herre min! »
mit züchten si gen im uf stet,
durch ir zucht si gen im get.
so git er ir antwurte nicht,
wan daz er vlizicliche sicht,
wo er sich da so nider lege,
slaffens unz an den morgen phlege.
des morgens tuot er aber als e,
dem wibe ist wol von schulden we.
herr, nu sprechet ir dar zuo,
waz ratet ir nu, daz si tuo?
wann sol si arme freuden phlegen
und ouch ir guot gewant an legen?
wem sol si guote lachen,
wem sol si freude machen?
sit ir man lebt mit ir also,
mit wem sol si wesen fro?
kaem ein gast dann dar geriten
und grüezt si den nach frawen siten,
als si die manne gruozten,
ir lachen mit gruoz suozten,
und hiet si dann ir guoten kleit
ze eren ir wirt an sich geleit
und enphienge also den frömden man,
da mocht ir lob wol von zergan,
wan man verfieng ez ir nicht wol,
davonz ein wip gerne lazen sol.
ist aber ir wirt da heime nicht,
so diucht ez ein groz ungeschicht,
ob si dheinen gast enphienge
oder indert dahin gienge,
da si gesaehe einen frömden man:
daz diuchte vil sere missetan.
warumb solt si dann freude phlegen
und icht guotes an sich legen?
sit ir man hat mit ir freude nicht
und daz si nieman frömden sicht,
so ist ir nicht dinges also guot,
so daz si herze und muot
wende an gotes dienst gar.
da mit verswende hin die jar,
ob ir lip hie on freude si,
daz ir dort si freude bi.
herre, ir solt mich hoeren me.
secht, wie den mannen daz an ste:
si minnent den win für allez guot,
nicht dinges in so sanfte tuot,
si haben in liep für pluomen schin
und für daz gsanc der vogelin
und für diu reinen süezen wip.
in ist gar wines vol der lip
beidiu die nacht und ouch der tac,
ir dheiner nicht fro wesen mac
wann da zuo dem wine: daz ist also.
da sint si schoen, da sint si fro,
da sint si tump, da sint si karc,
da sint si snell, da sint si starc,
da sint si junc, da sint si gris,
da sint si kint, da sint si wis,
da haben si vil groze craft,
da berüemen si vil ritterschaft,
da haben si vil manic geschrei,
da stechent si vil spere entzwei.
si lachent unde springent
si tanzen unde singent,
si sint schoen als absolon
und sterker danne sampson.
si wellent alle höfisch sin.
der sprichet: « lieb geselle min,
woltest duz durch din zucht verdagen,
so wolte ich dir min höfscheit sagen:
ich minne ein edel schoen wip,
diu ist mir liep als der lip,
diu wil mir lonen, daz ist war.
ich han ir nu wol zehen jar
gedienet ritterliche,
si tuot mich freuden riche. »
der ander sprichet all zehant:
« geselle, ich tuo dir ouch bekannt:
mich hat ein wip gemachet fro,
diu hat gelonet mir also,
daz ich ir gerne dienen wil
mit triuwen an min endes zil. »
der dritte ouch al zehant dar gat,
die rede er wol gehoeret hat.
der sprichet: « ich wil iuch ouch sagen,
die rechten warheit nicht verdagen:
ich minne ein wip, diu ist schoen und guot,
wol ir, waz si mir liebes tuot. »
also werden ir wol zehen da,
der ieslicher sagt da sa,
waz im liebes si geschehen
von frawen; daz hoeret man si jehen
alle da in widerstrit.
ir ieslicher het des nit,
ob sich der ander rüemte me;
ich weiz wol, des was nicht e.
wo ein ritter hochgemuot
warbe umb ein frawen guot,
daz muost vil gar verholen sin;
ja het erz dem bruoder sin,
daz weiz ich wol, nicht gesagt,
ez muoset sin vil gar verdagt.
do nam man ritters dienst wol,
des man nu gar enpern sol.>
< frawe, ir sit vil rede rich,
iuwre wort sint zorniclich:
wir man gevallen iu nicht wol.
ein teil ich iuch antwurten sol.
ja habt ir frawen einen sit,
da verlieset ir vil eren mit,
daz iuch dhein piderber man
mit dienst nu nicht erwerben kan.
ir habt für war nach all einen muot,
wen ir minnet, der muoz iu guot
umb iuwer süeze minne geben.
daz ist iedoch ein swachez leben,
daz peste, daz diu welt hat,
daz ir daz von iu koufen lat.
ez was doch wilen feile nicht.
da von ist ez ein ungeschicht,
daz ir die untat begant
und ez ieman dar zuo feile lant.
ez solte veile nimmer werden
dheinem manne uf der erden,
ez ist so hoch und also wert,
wer sin ze koufen immer gert,
der ist gar ein unselic man,
ob erz icht anders gewinnen kan.
sol fraw minne feile sin,
wie stat daz einer künegin,
ob si feile hat iren lip?
si ist nicht fraw, si ist nicht wip,
diu daz peste, daz si hat,
ieman mit guote gelten lat.
welch fraw nu nicht gert guotes,
diu ist aber eines muotes,
daz man ir kleinet kosterich
muoz oft senden staeteklich,
wer iren lip wil ze friunde han,
daz ist iedoch vast missetan.
cleinet sullen wesen kleine,
so sint si ze nemen reine:
man sol da liebe erzeigen mit,
daz ist der reinen minne sit.
welch fraw sich nicht verdienen lat
und ouch ir minne nicht feile hat
- der iedoch vil menige ist -,
der hat aber etslich einen list
und ist so boeser sinne rich,
daz si suochet einen, der ir heimlich
ist; wie boese der kan gesin,
dem tuot si uf ir herzen schrin
und git im ir reine minne.
daz sint vil boese sinne,
daz tuot si wan auf solhen wan,
daz si in ofte müge bi ir han.
welch fraw ir minne also hin git,
diu ist gescheiden ane strit
von allen guoten wiben.
man sol ir namen triben
furder und iren boesen list
als einen, der gar uzsetzic ist.
awe, daz immer edel wip
ir süeze minne, ir werden lip
bringet in so hohe missetat,
daz si minne feile hat
oder daz sis git heimlichen
nider und swachlichen.
awe, daz ez ie geschach,
daz ie wip ir zucht zerprach,
daz si ir minne hab umb guot!
und we ir, diu hat solhen muot,
diu ir minne swachen mannen geit
wan darumbe, daz er ofte lit
unvermeldet wol bi ir!
diu hat vil boese minne gir.
ja solt ein ieslich edel wip
ir süeze minne, ir werden lip
ze minne noch ze liebe geben,
wan der nach eren kunde streben.
wan si ir ere gar an den lat,
der selbe vil kleine icht eren hat,
diu hat gar eren sich bewegen.
wie sol der frawen eren phlegen,
des lip selber ere nie gewan?
ein wip ir ere solt an den lan,
des lip waer selber eren rich,
der huote ir eren ouch stetiklich.
welch edel wip des nicht entuot,
der er muoz wesen unbehuot.>
< daz ich iuch nu antwurten sol,
daz tuot mir anders danne wol.
ja muoz ich diu wort sprechen,
diu mir min herze prechen
möchten hie so an der stunt
und diu nimmer frawen munt
gesprechen solten, daz ist war.
si hellent also swachlich gar,
daz si den luft verswachent
und mich ouch schamerot machent.
ir sprechet so, daz nu diu wip
feil haben minne, ere und lip;
nu solt ir mich ouch wizzen lan:
stat daz wol, daz nu die man
mit ein ander daz begant,
des vogel noch tier nicht willen hant
und alle creatiure
dunket ungehiure?
ir wizzet wol, waz ich meine,
ez ist so gar unreine,
daz ich sin nicht genennen getar -
ir leben ist verfluochet gar.
sprechet ob daz si missetat,
daz man mit manne daz begat,
da got iuch zuo geschuof diu wip?
verfluochet immer si sin lip,
der sich der sele also bewiget,
daz er so swacher dinge phliget,
daz ein ungezogner munt
mit worten ungern machet kunt.
gern ich hie mit iu da von redet vil,
wann daz ich mine zucht nicht wil
mit boesen worten prechen,
da von hie minner sprechen.
ir jehet, wir haben so swachen muot,
daz wir geben umbe guot
beide minne unde lip -
daz mac wol tuon ein swachez wip!
von welhem wibe man das gicht,
des solt ir uns zihen nicht.
man vindet manic wip noch so gemuot,
daz si umb aller künige guot
ir minne nicht gaebe boesem man
und daz ouch müelich iemand kan
verdienen ritterliche.
der iuch gebe alle riche
umb ir minn, si naem ir nicht:
das koufen ist mit ir enwicht.
ir ist nicht einiu, ir ist vil.
wer uns dann gelichen wil
all zesamen, der missetuot:
ja hab wir alle nicht einen muot.
ir jehet, manic wip so swachlich lebe,
daz si ir minne also hin gebe
durch minne gir dem, der ir si -
wan si in welle - nahen bi.
des wil ich jehen: welhe daz tuot,
die hat nicht reines wibes muot.
si ist uns widerzaeme:
wer ir daz leben naeme,
des waeren reine frawen fro,
ez hüebe uns alle von recht unho.
ir sult uns nicht geliche han,
ob ir waenet sin ein höfscher man.>
< frawe min, nu hoeret mich.
ich weiz für war wol daz, ob ich
iuch frawen wolt geliche han,
daz ich vil sere het missetan.
ouch sul ir wizzen, frawe guot,
daz ir dar an unrechte tuot,
ob ir uns welt geliche han.
ir jehet, daz boese dinc die man
tuon; daz mac wol wesen war,
des sül wir nicht entgelten gar.
die selben gar unreinen
die hulfen wir iuch versteinen
und uf den hurden brennen.
awe, daz man si nennen
vor dheiner frawen sol,
daz tuot mir anders danne wol!
ir name, ir lip verfluochet si,
awe, daz si den liuten bi
sint und si diu erde treit!
daz müez got immer sin gekleit,
daz er nit richtet über si
als er tet wilen über die,
die umb die sünde versunken
und in der helle ertrunken.
den selben boesen werren
brüefent sumeliche herren,
die ine wenden solten,
ob si ere haben wolten.
nu sint si in so heimlich,
daz si da von sint schanden rich
und man des offenlichen gicht,
si haben der schande mit in phlicht.
des müezen si verfluochet sin!
owe, daz si der sunnen schin
immer an geschinen sol,
dar an tuot got für war nit wol!
die rede ist poes, diu sol wir dagen.
ich wil iuch daz für war wol sagen,
vil tugentrichiu frawe min:
wolt ir noch hohes muotes sin
und woltet swaches truren lan
und iuwern lip froelichen han
und daz ir waeret muotes rich,
man diente iuch noch als ritterlich
als man e diente frawen.
und liezet ir iuch schawen
wol gemuot und wol gecleit,
so waer man dienstes iuch bereit.
ja fundet ir noch manigen man,
der iuch ze dienst waer undertan
mit herzen und mit muote,
mit liebe und ouch mit guote
sunder wenken sine jar,
daz weiz ich endelich für war.
nu vind wir muotes an iuch nicht,
des ist ze dienen iuch enwicht.>
< herre, dienst wir ungern nemen,
sit uns der lon nicht mac gezemen.
ir solt durch zucht mit den rat geben,
wie ein fraw nu solte leben,
diu gern mit züchten waere fro.
wie solte si geleben so,
daz man ir darumb spotet nicht,
als man iuch man nu spoten sicht?
des lat mich hoeren iuwren sin,
wan ich so wise leider nicht bin,
daz ich ez müge erdenken gar,
wie si vor spote sich bewar,
ob si habe man oder ein witwe si
oder ein maget. die namen dri
haben wir, daz vierd sint ledige wip,
der ouch hat manige schoenen lip;
die fünften friundinne sin genant.
nimmer namen ist mir bekant,
die man uns müge von rechte geben.
sagt an, wie sol der einiu leben,
daz si vor iu si spotes fri
und doch ir zit bi freuden si?
und hat ir eine einen man,
der ir aller freuden wol gan
und ir des gan vil gar güetlich,
daz si mit im si freuden rich
und si güetlichen eret
und ir ir freude meret
und si ouch tuot recht waz er wil,
ez si lützel oder vil,
und sicht die beide ein spotic man,
der wibe und manne spoten kan,
der sprichet spotlich all zehant:
« phaech, daz der man ie ward genant
man, sit er des muotes phliget,
daz im sin wip hat an gesiget.
er solt sin wip und si ein man,
sit er ir muoz sin undertan. »
sus hoenet er ir beider lip,
beide den man und ouch daz wip.
darumb daz si freuden rich
sint und beide als güetlich
mit ein ander lebent ir zit,
darumb so treit er ir nit,
wan erz von herzen ungern sicht,
wie selten ez von im geschicht.
lebt aber ein witwe witwelich,
daz si vor leide ist klage rich,
daz si ir liep liepleichen kleit
und witwen kleider an sich leit.
und ersicht die ein spotic man,
der kumt si so mit spoten an,
er spricht: « secht, wie daz wip tuot,
diu wil werben umbe guot
und da mit nemen einen man,
der iren willen müeze began. »
sus er ir leben verkeret,
da mit sich selben uneret;
ist aber ein witwe freuden rich
und daz si sich kleidet kosteklich
und man si sicht icht schone gan,
man gicht, si striche sich uf die man.
sus muoz ouch diu leiden spot,
daz müeze in beiden richten got.
ist aber daz ein schoeniu maget,
der lip von rechte wol behaget,
tanzet unde lachet
und sich icht schoene an machet,
so gicht man des, si si ze palt,
si werde in eren nimmer alt.
wie sol diu maget danne leben?
herre, den rat solt ir mir geben.
ist aber daz ein ledic wip,
diu jugent hat, guot und schoenen lip,
wider die man geparet so,
daz si mit in wil wesen fro,
der wirt daz so verkeret,
mit spote mans uneret.
und ist aber, daz ein friundin
durch ir gesellen wil frolich sin,
so sprichet so ein spottaere:
« secht, der dem wibe heimlich waere
und si umb ir minne baete,
wie schiere si ez taete!
ir gedancken sint manigvalt,
si ist so froelich und so balt,
si hat uf manige minne sen,
si hat hiut disen, morgen den. »
dise not nu lident alliu wip.
wie solte ein wip da bi iren lip
behüeten vor dem spot also,
daz si dannoch da bi waer fro?
herr, des solt ir wisen mich,
durch iuwer zucht, des pit ich.>
< frawe, so wis ich nicht enbin,
daz ich iuch also starchen sin
müge zerloesen als ir mir
habt für geleit. iedoch solt ir
mich hoeren: als ich peste kan,
wil ich iuch gerne wizzen lan,
wie ein edel wip sol leben,
der got hat guot und schoene gegeben.
und hat diu ein piderben man,
diu sol im wesen undertan
und sines willens vlizen sich,
bi minen triuwen das rat ich.
und ist, daz si daz güetlich tuot,
er wirt gen ir so wol gemuot,
daz er ouch tuot recht waz si wil.
si beidiu habent freuden vil;
ez hat got im und ir gegeben
ein freuden riche süezez leben,
si mugen mit freuden alten.
daz leben sol si behalten.
ob umb die wurben alle man,
si sol si ungewert gar lan,
ir lip sol immer wesen fri,
waz frömdiu minne geheizen si,
und tuo, waz irn man duncket guot.
so heizet man si von rechte guot.
waz der lip freuden mac gehan,
die verkert ir nimmer piderbe man,
und taet ein boeser dar zuo icht,
da sol si uf achten nicht.
die poesen die sind so gemuot,
waz so ein piderb wip getuot
guoter dinge, daz ist in leit,
ir herze nides gallen treit.
welhez wip der piderben hulde hat
und der ir muot uf ere stat,
die enruoche, waz ein boeser man
gen ir gereden immer kan,
ez schat ir nicht als umb ein stro.
umb boese liute stet ez so,
daz si den piderben tragent haz,
ir solt für war gelouben daz;
wem die boesen tragent nit,
der hat ere sine zit.
waz die piderbe duncket guot,
wie selten daz der boese tuot.
waz dann begat der boese man,
daz saehe der piderbe ungern an,
sus ungelich hat in gegeben
got iren muot und ouch ir leben.
wen der lobt, der ere hat,
des lop uf in da hohe gat,
und wem so lob der poese man,
der hat poeslich als er getan,
darumb gevellet er im wol.
der lop einer frawen nicht dienen sol,
und lobent si die piderben man,
ir lip muoz immer ere han.
wo aber ein edel schoene wip
hat tugende und minniklichen lip,
der hat da bi so poesen man,
der si nicht freud lat mit im han,
wie si gepart, waz si getuot,
daz in daz alles nicht duncket guot
und ir da bi gan freuden nicht
und man in ouch selten sicht
werben icht umb ere.
der selben manne lere
verderbt vil manic reine wip,
ir tugentloser lip
vil manige frawen swachent.
hei, waz si trurens machent!
welch frawe der manne einen hat,
und ob diu daz durch got nicht lat,
diu sol ir kiesen einen man,
der frawen minne erkennen kan.
gelit ir der lieplichen bi,
so wirt si alles trurens fri
und stiget ir gemüete ho.
lazze si ir man gar wesen unfro
und gebe dem minn der minne gebe
und gerne güetlich mit ir lebe,
so wirt si freuden riche.
ob er si herzenliche
minnet als er si minnen sol,
so ist ir wol und ist im wol.
die selben minne nimmer man
deheinem wibe verwizen kan.
welhem wibe also verteilet ist,
daz si des boesen tiufels list
und dar zuo ir groz unheil
hat bracht in also swachez meil,
daz si der manne hat einen,
den man den gar unreinen
von siner posheit heizen sol,
wie kan der mit im werden wol?
wes er mit ir beginnet,
da mit ist si geunminnet.
wan er bi ir lit nahen,
daz mag ir wol versmahen,
wan er für war unreiner ist
dann in der welt indert mist.
welhez wip der manne muoz einen han,
an der hat selde nicht wol getan,
ir ist ein gift mit im gegeben,
da von si muoz mit truren leben.
doch sol si darumb verzagen nicht:
ungelückes vil geschicht,
si sol mit andern sachen
ir herze froelich machen,
ir freude nicht verliesen.
si sol ir einen kiesen,
der durch si si hochgemuot
und der tuo waz si duncke guot
und der ir gebe herze und lip
und si hab lieb für alle wip
und ir gedancken künne
der minniklichen wünne,
die er mit ir liebe hat,
und des, daz si ouch an in lat
ir lip, ir ere und ir leben,
daz si im daz hat allez gegeben
durch herzen liebe in sin gewalt,
und daz ir güete manigvalt
im so güetlich güetet,
vor truweren in behüetet.
und danckt er ir des als er sol,
so ist in mit ein ander wol.
er sol ir eren also phlegen,
daz er sinen lip e under wegen
mit guotem willen lieze,
e daz er icht gehieze
des er nicht leisten wolte.
den tot er e solte
liden e er si betrüge
und ir immer icht gelüge.
mit disem liebe sol si han
freude, und sol daz durch ir man
nimmer tac gelazzen
und laz in sin verwazen.
welch fraw der poesen man einen hat,
diu sol mercken disen rat:
si mac mirs gern volgent sin,
ich rat ez ir uf die triuwe min.
ein maget diu sol wesen fro
und ir gemüete tragen ho
und zuo allen ziten wol gemuot,
und werbe, daz man si heizet guot,
und lebe tugentliche -
so wirt si saelden riche.
füegt si, daz man si heizet guot,
so hat vil maniger gen ir muot,
daz er si gern naeme;
dem si waer widerzaeme,
ob daz wurde von ir gesaget,
daz si waer ein übel maget.
wer solt si dann ze kone nemen?
wem möcht ze wibe si gezemen?
wan si magetliche
taet ofte zornicliche,
waz wurde uz ir danne,
wann si ir piderben manne
müeze ir strit alle lan?
so saehe mans ofte zorn han.
ein maget sol ir gemüete
wenden wan an güete,
hat si ze zürnen waz -
umb übel wirt ir gehaz.
si sol güetlich sin gemuot
und fro mit züchten, daz ist guot,
ir vater, ir muoter undertan,
die wile si nicht hab einen man.
ob si nicht vater noch muoter hat,
so volge ir nachsten friunde rat;
wil si sich selben ze manne geben,
si mag wol schämeliche leben.
wem si sich selben gegeben hat,
ob si der schiere varn lat,
so wirt ir afterriuwe erkant:
daz waer e verre baz erwant.
welch maget ist mit züchten fro
und diu ir gemüete ho
schone magetlichen trait
und mit züchten ist gemeit,
diu muoz der werden lop wol han,
ir gespottet nimmer piderbe man.
der maget der stat güetlich muot
baz dann der rubin golde tuot.
got so werdes nicht enhat
als ein maget fri vor missetat.
ein witebe und ein ledig wip,
die jugent haben und schoenen lip,
die haben des ein schoen leben,
daz si sich selben mugen geben
nach ir herzen willen wol
wem si wellen. ieslich sol
mercken, schouwen unde spehen,
fragen rechte und ouch sehen,
wem si ir friez leben gebe,
daz si dar nach icht übel lebe.
si mag sich geben an die stat,
daz ir ding jaemerlichen ergat
und daz ir wirt so zehant
schedlich afterriuwe erkant
und daz si fro wirt nimmer me
und ir selben holt als e.
welh wip sich also hin git,
ob die jamerlich ir zit
swendet und dar zuo ir leben,
diu sol die schult niemant geben
wan ir selben - daz ist also.
si ist von ir selber schuld unfro,
si kumbt der klage von recht nicht abe.
selbe taete, selbe habe,
dar zuo manic ander klagende wort,
diu müezen sin irs herzen hort.
die klage hat ir ir gaher muot
gegeben, der oft schaden tuot.
ja wundert des von rechte mich,
do si het wal ze geben sich
wem si wolt, daz si do nam
ze friunde, der ir nicht enzam
und der ir freude nicht engan.
si het wol funden einen man
...
der si gern saehe freude han
und ir ze freuden hat gegeben
sinen lip, sine sinne und sin leben.
ja wil ich in dem herzen min
die frouwen immer klagende sin,
die sich git selb einem man,
der si nicht wol gehaben kan
und der ir alle freuden wert.
awe daz si im ie wart beschert,
und we daz si in triuten sol,
daz tuot mir anders danne wol!
mir tuot we ir vil swachez leben,
daz si ir selbe hat gegeben.
awe des, war kom ir sin
do si sich selben gab so hin?
hie mit mein ich der witben lip
und ouch ander ledige wip,
die in selber nement man.
awe daz in ir herze kan
nicht geraten, daz si sich
wol bestaten! daz klag ich
in minem herzen immer me.
awe der not, awe, awe,
dem si sich selbe hat gegeben,
daz si mit dem muoz übel leben;
den si ze freuden hat erkorn,
daz mit dem ist ir freude verlorn
und mit im swenden muoz ir tage,
daz ist ein jamerlichiu klage.
ir frawen, daz bedencket e,
e daz diu afterriuwe erge!
und wirt iuch afterriuwe kunt,
so sit ir immer clage wunt.
ich rat den friundinne,
daz si mit losem sinne
und mit triuten gewinnen an,
waz si immer müge iren man.
sit si nicht staete an im enhat
und daz er si wol farn lat
und daz er sich ir wol abe tuot,
so sol si in triuten umb sin guot,
ob er ein andre kiese,
daz si nicht gar verliese.
si sol gen im gar wesen guot,
ob si in bringen müge an den muot,
daz im ir minne so süeze zeme,
daz er si ze konen neme.
wil si sin aber nicht ze konen man
und sunst nun freude mit im han,
so sol si doch mitlos gegen im sin:
so vlizet sich des der lip sin
ze allen ziten, spat und fruo,
daz er ir lieplich wol tuo.
ist daz si daz verdienen kan,
daz ir lip wirt lieb einem man,
so daz ers güetlichen hat
und si ungern von im lat,
diu sol für war gelouben daz,
si gevallet manigem dester baz.
ez ist für war ir dar zuo guot,
ob sich ir der man ab tuot,
daz ers wil nicht lenger han,
daz umb si wirbet maniger man
und treit ir friuntlichen muot
und piutet ir lip unde guot
allez williclichen
und gicht, er welle si richen
und welle si immer staete han.
im liebet, daz si jenen man
hat gehabt lieb als si sol:
da von gevellet si im wol.
er denkt ob ichs erwerben mac,
ez gewinnet mit ir manigen guoten tac
und manige süeze nacht min lip.
sist ein so güetlich tuonde wip,
wem siz güetlich pieten wil,
der gewinnet mit ir freuden vil.
si ist für war güete rich
und gebart so minniclich;
ist daz ich si erwerben kan,
daz ich wird gar ein selic man.
sust frumbt si und ist ir guot,
daz ir der erst truoc holden muot.
diu friundin sollen losen,
mit süezen worten kosen,
si süllen ez ir friunde pieten so,
daz er si ze triuten fro.
ez hat manic friundinne
mit loslichem sinne
verdienet daz an wisem man,
daz er si staete müeze han.
da von ratet in daz herze min,
daz si gerne lose sin.
losheit ist in ein nutzer phluoc:
der git in immer genuoc:
er git in freude, er git in guot,
er git in minne gernden muot,
er git in triutens, küssens vil
und ander manic minnespil.
welch friundin nit wol losen kan,
der lip wirt lieb nimmer man.>
< ir habt mich des berichtet wol,
wie unser ieslichiu sol
minnen, die minnen wil.
nun lats iuch dunken nicht ze vil
und lats iuch nicht betragen,
ich wil iuch mer fragen.
wie sol ein hoch geborn wip,
die guot hat, jugent und schoenen lip,
und hat ouch einen poesen man,
der ir deheiner freuden gan,
und daz si durch des posheit
und durch ir staete wernde leit
wil minnen einen andern man
und mit dem wil ir freude han
und wil im doch reine minne geben,
ir schoene, ir lip und ouch ir leben,
und wil nun in einen
vor allen dingen meinen
und von herzen minnen
mit valschlosen sinnen.
wo sol diu vinden einen man,
der si herwider also kan
minnen und meinen
mit sinnen also reinen,
daz er ir nicht entwenke
und daz an ir bedenke,
daz si im hat durch liebe gegeben
ir schoene, ir lip und ouch ir leben
und im ze liebe güetlichen tuot
allez daz in dunket guot?
wo sol si vinden einen man,
der daz an ir bedenken kan?
ir man sit alle losens vol
und künnt mit wiben reden wol.
möcht man iuch in die herze sehen,
dar inn gar iuwer gemüete spehen,
so fund ein wip wol staetez liep
und guotes wibes minne diep.
des mac leider nicht geschehen,
man mac iuch nicht in die herze sehen:
da von wirt wibe vil betrogen
und nach ir schaden vil gelogen.
ir manne habt leider einen sit,
da ir iuch wiben leidet mit,
daz ir uns gerne lieget,
mit losen worten trieget.
welher iuwer des kan nu mere,
der wil des haben ere.
ez ist iedoch ein missetat,
welhez wip all ir ere hat
ir lip und waz si ie gewan
durch herzenliebe an einen man,
daz der ir danne wenkent,
ir wiblich ere krenket.
welher man gen wiben also tuot,
der hat für war wol judas muot,
sit er untriuwe an dem begat,
der sich gar an sin triuwe lat.
wo wir wip noch funden man,
die gen uns triuwe künden han
und die unser liebe diuchte guot,
den gaeben wir vil hohen muot;
im wurd mit unser liebe gegeben
ein wunder perend freuden leben.
nu saget, wie wir die guoten,
die rainiklich gemuoten
erkennen süllen. daz sült ir
durch iuwer fuoge sagen mir.>
< frawe, het ich so wisen muot
und waer min sin also guot,
daz ich gezeigen möcht die man,
an die da diu wip solten lan,
daz taete ich willicliche,
waer ich so sinne riche,
des ich leider nicht enpin.
ich trage den wiben friundes sin
und bin ze dienst in bereit;
ir leit mir füeget herzenleit,
ir freude mich oft machet fro:
min muot der stat gen in also.
nu wil ich nennen iuch die man,
an die diu wip sich süllen lan.
fraw, welch man sich selben hat
bewart vor aller missetat,
und der hat also reinen muot,
daz er ze allen ziten tuot
daz peste daz er immer kan,
an den sol sich ein wip wol lan.
welcher man sin triuw zerbrochen hat
e, welch wip sich an den lat,
diu mac für war wol missefarn,
sit er sin triuw kan nicht bewarn.
der die e zerprochen hat,
welch wip ir ere dann an in lat
und lat ir libes eren phlegen,
der selbe sin ere lat under wegen,
welhiu des willen gahes tuot,
diu mac haben gahen muot:
ob der ouch gahes leit geschicht,
daz han ich für unpilde nicht.
von wem ein frawe höret sagen,
daz er untriuwe in sinen tagen
mit sinem libe begangen hat,
wie sol des wibes werden rat,
diu alle ir ere wil an den lan,
des herze liegen, triegen kan?
und lat si ir den wol behagen,
von dem si untat höret sagen,
gewinnet ir lip klagende pin,
da muoz si selber an schuldic sin.
lat si sich an sin triuwe,
daz brüeft ir afterriuwe.
si sol die trieger lazzen farn
und sich mit vliz vor den bewarn,
die liegen unde smeichen.
daz sint die muotes weichen,
mit den sol si nicht werben.
si muoz für war verderben,
wil si ir er gar an den lan,
des lip selb ere nie gewan.
die mac si lichte erkennen,
si hoeret si ofte nennen.
wan der und der von in saget,
daz er den wisen missehaget,
und jehent offenbaere,
er si ein lugenaere
und hab für war unstaeten muot,
welchz wip des selben willen tuot,
wa schaden ir da von geschicht,
für war des wil ich klagen nicht.
ein wip sol schowen ouch die man,
die in vor allen dingen han
ze liebe erkoren guoten win:
wie mugen die wibes friunt gesin?
ich sage iuch wol daz ane spot:
si han den win liep für wip und für got.
die selben luoderaere
süllen frouwen sin unmaere;
man sol si bi dem wine lan
und nicht mit in ze schaffen han.
wer danne gewenet so sinen lip,
daz er für die vil reinen wip,
für alle freude minnet gejeit,
der sol ouch frouwen wesen leit:
man sol in bi den hunden lan,
mit sinem jeide lan umb gan.
sit im mit jeide ist also wol,
daz er wirt nimmer freuden vol,
in machent fro die hunde,
so sol man in sine stunde
mit hunden lan vertriben.
ich rat daz guoten wiben,
daz si die jager lazzen farn
und vor ir minne sich bewarn.
ja mein ich die jager nicht,
die man durch kurzwile sicht,
ich mein den, der nicht anders kan
wan jagen - den sol man jagen lan.
sit in nicht anders dunket guot
und im nicht anders sanfte tuot
wan gejait, so jage, so jage ot dar;
da mit lat swenden ire jar.
wie sol ich gelouben daz,
daz einem herren müge gejait baz
tuon dann er ein schoen wip
truckt manniklich an sinen lip
und mit der froelich kunde sin,
bis in beschine der sunne schin.
wan die herren varent,
da mit si guot vor liuten sparent.
daz bewarent si da mit wol,
daz niemant mit in jagen sol.
si wellen in dem jaide eine sin,
da mit si sparn prot und win,
daz si den liuten solten geben -
daz ist ein swachez fürstenleben.
jagten si durch freude gar,
so paeten si die liute dar
und liezen die fraw mit in sin:
so geloubt in wol daz herze min,
daz si durch freude taeten,
wenn si bi in liute heten.
nu lazzen wir si jagen varn,
diu wip sollen sich vor in bewarn
und vor den, die da minnen win:
die lazzen in als die jäger sin.
ir ietweder ist den wiben holt,
si haben ander freuden solt.
frawe min, welt ir die man
erkennen, die iuch undertan
sint mit triuwen alle zit
und der freud gar an iuch lit?
ich meine die reinen, guoten,
die tugentlich gemuoten,
die diu reinen, süezen wip,
habent lieber dann ir selber lip
und die durch iuch sint hochgemuot
und den nicht so sanfte tuot
als schoener wibe güete,
und den ir gemüete
von wibes güete stiget ho,
und die iuch an ze sehen fro
sint im herzen grunde,
und den von frouwen munde
tuot ein grüezen also wol,
daz si da von sint freuden vol,
und den ir in ir herzen
ofte füeget smerzen
und mit jamer senendiu leit,
und die ze dienste iuch sint bereit
mit rechten triuwen sunder wanck,
und den ir muot und ir gedank
stet nach iuren hulden,
wie si die mügen verschulden,
und die iuch herze und lip haben gegeben
also, daz si iuch wellent leben
und niemant in der welte me,
und den nach iuwer minne we
ze aller zit mit triuwen ist,
und die iuch on valschen list
meinent unde minnent
und sich also versinnent
daz in nicht also sanfte tuot
so wo ein schoene frouwe guot
mit minne iren kumber püezet,
mit freuden ir freude süezet,
und die zuo aller stunde
mit herzen und mit munde
frouwen ere machen preit
und fro sint wibes wirdikeit
und wibes lob ouch merent
und si mit triuwen erent;
wer von wiben anders icht
gen in wan hoher tugende gicht,
daz der ir friuntschaft darumbe enpirt
und daz ir ieslicher wirt
im gehaz umb die untat,
die sin herz gen wiben hat?
ich weiz für war noch manigen man,
der nie so liebes nicht gewan
als guotiu wip: des setze ich phant
min saelde vor der hochsten hant.
ich weiz in dem so lieb sint wip,
daz er verlüre e sinen lip,
vil jamerlichen ende kür,
e daz ein frawe von im verlür
ir ere, ir schoene, irn hohen muot,
als doch vil manige leider tuot,
der friunt nicht manlich ist gemuot.
...
ein piderber man sol ein guot wip
besorgen baz dann sinen lip,
sit si sich einvaltig an in lat
und er si uf sin triuwe hat
genomen, und daz si im hat gegeben
ir minne, ir lip, ir schoene, ir leben.
und wirt ir ere dann von im verlorn,
so waer er pesser ungeporn,
wan im von rechte darumbe haz
tragent wip und man - geloubet daz.
wer guote wip bedenket nicht,
daz ist ein michel ungeschicht;
da von sol sich ein wip nicht lan
an nieman wan der si kan
bedenken und besorgen
den abent und den morgen.
der selben manne reinen
weiz ich mer dann einen,
der so manlich ist ein man,
daz er die wip bedenken kan
und in ouch dienet alle zit,
und daz all sin freude lit
an wiben und an nieman me.
got gebe, daz ez dem wol erge.
ob ir die welt erkennen,
frawe, ich wils iuch nennen,
daz irs erkennt als wol als ich.
ob ir sin güetlich pittet mich,
so nenne ich iuch ir aller namen,
des darf sich ir deheiner schamen.>
< herre, welt ir mirs nennen,
daz ich si mag erkennen,
so habt ir liebe mir getan.
wolt got, gesaech ich noch die man,
die frawen gerne erten
und in ir freude merten!
die selben seligen man
wolte ich gerne lachen an.
ja solten si die frawen
für ein wunder schouwen,
man sol den stigen und den wegen
geben manigen süezen segen,
die si zuo uns giengen,
mit triuwen wirs emphiengen,
si waeren uns seltsan;
herre, des ich wan.
ja wizzet ir so manigen nicht
als iuwer munt hie gen mir gicht,
ich muoz von warheit iuch des jehen,
daz ich ir nie deheinen han gesehen;
saech aber ich ir einen
so recht muote reinen,
der diu vil reinen, süezen wip
het liep als sin selbes lip,
des wil ich nicht verswigen,
des füezen wolte ich nigen.
er solt des gar on angest sin,
und wolt er uf den handen min
sitzen, ligen unde gen,
ich hiez in nicht uf hoeher sten.
waz sol der rede mere?
ich püt im all die ere,
die ich im erpieten kunde
uz reinen herzen grunde.
ich wolt in schone grüezen,
den gruoz mit lachen süezen.
got lazze mich ir ere eine sehen,
so ist vil liebe mir geschehen.
ja wil ich in vil lieben man
für einen engel sehen an.
wirt er den frawen recht erkant,
so sol er des han uf mir phant,
si pietens im die ere,
daz er da vor nie mere
geeret wart so schone.
da git man im ze lone
vil manigen minniclichen gruoz,
man sol im nigen uf den fuoz.
in sol maniger liechter ougen schin
mit lachen willekomen heizen sin,
in sol ouch vil manic roter munt
grüezen uz des herzen grunt.
ja sol man tuon recht waz er wil,
ez si lützel oder vil,
des sol man alles in gewern,
wan sin lip kan petlichen begern.
ich kan gern nicht sin lip,
des laster hab dehein guot wip.
nu zeiget mir si, herre min,
ich wil es immer dienende sin
und wils iuch immer wizzen dank
mit rechten triuwen ane wanck.>
< frawe, ir pietet hohen solt,
daz ir mir darumb welt wesen holt,
ob ich iuch der reinen
zeige mit warheit einen.
den solt ich wol verdienen kan.
nu hoeret mich: ich wil die man
iuch mit warheit nennen,
daz ir si müget erkennen.
ez sint die man so gemuot,
daz in nicht so sanfte tuot
als wibes liebe, und der lip nie
deheiner slaht untat begie;
und die ir guot und ouch ir lip
oft wagent durch iu reine wip
mit maniger hande ritterschaft,
und die all ir libes kraft
swendent und dar zuo ir guot
durch iuch und ieslicher tuot
daz peste, daz er immer kan,
darumb daz sin genade han
diu wip, und daz ir einer lip
im lone als von rechte ein wip
ir werden friunde lonen sol,
der daz gen ir kan dienen wol,
und daz er immer waer ungewert,
e daz sin lip icht lones gert
von deheiner slachte wibe,
wan von ir einer libe,
daz er ze dienst wil immer leben
und ir hat für eigen gegeben
den lip und waz er ie gewan
oder immer mer gewinnen kan,
und daz er ir minne
mit valschlosem sinne
an aller slachte wenken gert
- der ist wol frouwen lones wert -,
und daz in sicht ringen
mit maniger hande dingen
nach ir hulden nacht und tac,
mit wiu er kan, mit wiu er mac,
und daz er ist so staete,
ob in ein ander wip baete,
daz er ir minne naeme,
daz im des nicht gezaeme,
und wil et nun die einen
minnen unde meinen,
und eret durch der einen lip
mit triuwen alliu guotiu wip
darumb, daz im genaedic si
diu eine, diu sinem herzen bi
lit vor allen dingen.
möchte er sis innen bringen,
daz er ir hulden gert alle tage
so mit freuden, so mit clage,
und sich nicht lat betragen,
man sehe sich in ofte wagen
mit ritterlichen dingen,
da er mit wil inne bringen
sin frawen daz vil reine wip,
daz si im liep ist für den lip
und für allez daz er hat,
und daz an ir einer stat
sin freud, sin wunne und sin leben,
daz er ir daz hat allez gegeben,
und daz man in sicht ringen
mit aller hande dingen
nach ir hulden als ein man,
der frawen lon verdienen kan,
ob dem ein reine wiblich wip
ze lone git irn süezen lip,
sit er ir dienet one wanc,
des müeze si immer haben danc:
ir lip müeze immer selic sin,
des wünschet ir diu zunge min.
frawe, waz darumbe, ob ein man
diu wip mit worten triegen kan?
die selben losaere
lat ir sin iuch unmaere:
ir bedörft ein wip ze friunde nicht.
ir dienst nun mit rede geschicht.
ir spoten und ir triegen,
ir wenken und ir liegen,
dar zuo ir groz untriuwe,
diu füegent afterriuwe
vil manigem guotem wibe.
des geschehe we irem libe.
nimmer muoz in wol geschehen,
die valsch gen guoten wiben jehen.
mit willen ich iuchs nennen sol:
ja mügt ir si erkennen wol,
ez sint die spottaere.
den sint die wip unmaere,
si sprechent von in selten guot,
si tragent also valschen muot,
daz si diu wip unerent,
mit rede ir laster merent.
in ist ritters leben leit.
iuch si für war von mir geseit:
si kunnen frawen dienen nicht,
under helmen man si selten sicht
inder wesen hochgemuot.
si swendent lip, si swendent guot
in selben lasterliche:
wie mügen si muotes riche
immer rechte werden?
die selben gar unwerden
künnen nicht wan slafens vil,
losen spoten ist ir spil,
si sint mit losen worten palt,
ir triegen ist vil manicvalt.
die selben triegaere
künnen guotiu maere,
der sagent si den frawen vil,
da mit ir ieslicher wil
sich frawen heimlich machen.
daz ir die frawen lachen,
des vlizent si sich uf den sin,
ob dehein frawe sich bi in
vergahe mit gepaerden icht,
daz si der machen daz enwicht
und si ez so für bringen.
mit lugelichen dingen
varent si wibes eren,
si künnen wol verkeren,
waz ein wip durch guot guot:
so gar swachlich sint si gemuot,
daz si diu wip unerent,
ir güete ze übel kerent;
si schinent mit gepärden so
sam si diu wip sin ze eren fro
mit libe und ouch mit guote
und sint doch in irem muote
wibes schanden vil gemeit -
so valschen sin ir herze treit.
wo man von wiben wibheit saget,
ir zungen lobes da sint verzaget,
ir lobes si gar geswigent,
diu houbt in nider sigent
recht sam si entslafen sin.
da mit so wirt daz an in schin,
waz wiben ere widerfert,
daz in da von ist leit beschert.
wo man den frawen sprichet wol,
als man von grozem rechte sol,
so ir einer da bi sitzet,
vor leide er darumbe switzet,
er hebt so ein ander maere,
daz baz verswigen waere.
hat indert ein wip ie missetan,
sin munt daz wol gesagen kan:
wo ein wip güetlichen tuot,
des hat er nicht ze sagen muot;
mit worten er si uneret,
ir leben er in verkeret,
sin lip in eren nicht engan,
er gicht: diu hat daz und daz getan;
er zihet si jenes, er zihet si des,
er zihet si er enweiz selbe wes,
wan daz sin lip da an der stunt
den liuten allen machet kunt,
daz er den frawen nicht eren gan
und liebe nie gen in gewan.
da bi solt ir vil guoten wip
erkennen wol ir aller lip,
die übel gen iu sprechent,
gen iu mit worten prechent
ir zucht mit worten zu aller stunt,
sit ofte spricht des mannes munt
als im daz herze ist gemuot.
da bi sint si ze erkennen guot.
so mügt ouch ir die reinen,
die iuch mit triuwen meinen,
da bi erkennen recht wol,
daz si iuch lobent als man sol
und von iuch sprechent nicht wan guot
und in iuwer lop so sanfte tuot,
daz si ez singent unde sagent,
und daz si selten des gedagent;
si sprechent iuwer werdikeit
und die mit triuwen machent preit
und die iuwer lop gar machent fro
und die iuch sunst oder so
dienent willikliche
und die gar muotes riche.
wer iuch holt mit triuwen ist
an aller hande pösen list,
iuwer lop ir singet unde saget,
vil selten er immer des gedaget:
als er iuch lobt, so ist im wol.
da von ein ieslich frawe sol
sehen, hoeren, merken, fragen,
laz sich des nicht betragen,
si frage umb aller manne muot:
si ist wise, welhiu daz tuot.
von fragen werdent ir bekant,
die herzen lip, muot haben gewant
und dar zuo ir sinne
an werder wibe minne.
von welhem manne man ir daz sage,
daz er mit triuwen sine tage
der frawen lop mere
und si von herzen ere
und innekliche ir hulden ger,
daz sol si wizzen, daz ist der,
der wibes ere müeten kan
und mit triuwen eren gan.
welhes mannes herze ist so gemuot,
daz er den lip und ouch daz guot
wage umb ere zuo aller zit,
ob ein wip dem ir minne git,
der ere kan nimmer missefarn:
sit er sin ere kan bewarn,
do verliust ouch er im ere nicht.
welhen man man frawen dienen sicht
mit ritterlichen dingen,
nach wibes hulden ringen
mit schilt, mit swerte und mit sper,
geloubt für war mir, daz ist der,
der frawen minne recht kan begern.
den sol ein frawe wol minne wern,
sit er nach eren ringet
und si des inne bringet
mit ritterschaft sunst und so,
und er ir ist ze dienen fro
mit allen dingen als er sol,
daz er ir da mit dienet wol,
und daz im durch si sanfte tuot,
daz er den lip und ouch daz guot
durch si zert willikliche
und da von eren riche
und ouch von sinen zuchten wirt,
und daz er allez daz verpirt,
da von man daz wurd inne,
daz er ir süeze minne
vor aller hande dinge gert,
und liez si in immer ungewert,
daz er doch daz verbaere,
daz er icht unstaete waere,
oder daz daz iemant wurde erkant,
wer si waere und wie genant
waer ir vil wiblich schoener lip.
den mac mit eren wol ein wip
dienst gen ir erlouben
und in gar truren rouben.
wer heln dienen, minnen kan,
an den sol sich ein frawe wol lan;
verlür ein wip ir ere durch in,
so hiet er nicht wert mannes sin.
wibes friund stat staete wol:
mit starchen dingen man in sol
dienen staetikliche.
ein man wirt schanden riche,
dem also ist gemuot der lip,
daz er alsam ein lichtez wip
manig valscher liebe phliget:
dem hat unstaete an gesiget.
minnt er hiut jene, morgen die,
so gewan er herzen liebe nie;
welcher man manic wip minnen kan,
herzenlieb er nie gewan.
wer im ze liebe nimt manic liep,
der ist nicht guot, wirt minnen diep;
wes herze maniges liebes gert,
der ist liebes immer ungewert.
welcher man mit wibe so umbe gat,
daz er ir gerne manige hat,
der selb ungemuote man
sol werden wiben widerstan
recht als ein gemein wip
widerstat werdes ritters lip.
ich weiz den ritter, daz ist war,
daz er ane wip waz zehen jar,
e daz sin staete gemuoter lip
geminnet immer gemeine wip,
und daz er doch nacht und tac,
mit welhen dingen er immer mac,
dienet wiben uf den wan,
ob sin lip ir einer kan
verdienen an ir minne.
daz sint wert mannes sinne,
all die wile in die nicht geweret,
daz er deheiner andern geeret.
welhes wip sich den erwerben lat,
herzenliebe an der stat
in ir beider herze huset;
dar inne wirt si verkluset,
mit staeter liebe verrigelet,
verpetschattet und versigelet,
daz si dar uz kumbt nimmer me:
ir gescheh da wol oder ir gescheh da we,
was dinges ir al da geschicht,
die triuwe lat si danne nicht.
einen staeten man ein staetes wip
wol minnen lazzen sol ir lip;
staetes wip ein staeter man
mit staeten triuwen minnen kan,
da muoz ir liebe staete sin
in ir beider herzen schrin.
diu staete liebe in staete git
wunne und freuden hochgezit,
da von ein wip sol minnen den man,
der staete gein ir wesen kan.>
so da er die rede gesprach,
ein lützel er so umbe sach:
da sach er mich zuo im gen.
durch sine zucht begunde er uf sten,
mit worten emphieng er mich als wol
als friunt den friunt emphahen sol.
diu frawe mich grüezte minneklich,
si sprach:< von liechtenstein herr ulrich,
sit got und mir vol groz willekomen,
nu wolte got, het ir vernomen
unser beider rede alhie.
got weiz wol, daz min lip noch nie
geredt so vil nie wider man,
als ich wider disen ritter han getan.
wir haben geredt hie harte vil.
ez ist min wille wol, ob er wil,
daz er iuch unser rede gar sage
und iuch sin munt ir nicht verdage,
ich han verwizzen im, wo ie man
gen wiben hat missetan.
daz hat verwizzen im min lip,
mit wiu ir man betwinget die wip
und wa von ir man missehaget
wiben, daz han ich im gesaget.
wa von wir wip nu sin unfro
und uns der muot nicht stiget ho,
waz dinges uns des irret
und waz uns wiben wirret,
des han ich im hie vil gesaget,
ir etlichez doch verdaget.
ouch hat er mich verswigen nicht,
waz von uns wiben iuch geschicht,
waz unser deheiner des getuot,
da von ir man werd ungemuot:
des hat er mich berichtet gar.
der leider manigez ist vil war.
wir wip des manige schulde han,
daz hochgemuot nicht sint die man;
ouch habent des schuld der manne lip,
daz freuden rich sint nicht die wip.
die man sint schuldic und ouch wir.
nu sült ir, herre, daz sagen mir,
welhez doch der schult müge mer han
an disen dingen, wip oder man;
ditz solt ir mir machen bekant.
sit iuch got hat zuo uns gesant,
so sitzet, herre, zuo uns her
durch iuwer zucht, daz ist min ger;
nu sitzet nider als höfisch ir sit
und lat iuch sagen unsern strit.>
da tet ich als si mich pat
und saz zuo ir an der stat.
ich sprach:< vil schoeniu frawe guot,
und het ich also wisen muot
und also sinerichen sin,
daz ich wol künde iuch und ouch in
bescheiden disen lange strit,
der wibe und manne truren git,
daz tet ich willicliche.
frawe tugentriche,
ir sult mir allererste sagen,
waz diu wip gen manne clagen;
so sol ouch er mich wizzen lan,
waz gen wiben clagen die man.
des bringt mich beide inne,
wie tump mir sin die sinne,
ich bescheid doch als ich peste kan,
welchez schuldic si, wip oder man.
doch dunket mich von warheit wol,
ob ich ez rechte sprechen sol,
der schult ist ir deweders fri,
si ist von rechte in beiden bi.
doch wil ich von iuch wizzent sin,
vil tugentriche frawe min,
waz schult ir wip uns mannen gebt
und wa von ir on schulde lebt
des, daz diu welt nicht freuden hat
und also jamerlichen stat.
des solt ir mich berichten gar.
sit ir unschuldic, ist daz war,
so müezen schuldic sin die man;
und sint si schuldic, man sol si lan
immer mere mit truren leben
und in deheine freude geben,
ir guot, ir heil und ouch ir lip
suln verfluochen alliu wip.
sint aber die man nicht schuldic gar,
daz wir mit truren swenden jar,
und daz ir wip die schulde hant,
daz uns die tage also zergant
mit freuden ane hohen muot,
wie ich gesprach nie wip unguot,
so muoz iuch immer fluochende sin
daz herze und ouch die zunge min.
nu solt ir, frawe, mich wizzen lan,
waz schulde han gen iuch die man.>
da tet si mir so an der stunt
mit süezen worten all daz kunt,
als iuch daz püechel hat gesaget;
des wart mir nicht von ir verdaget.
ouch sagte mir der ritter da
mit schoenen züchten schoene sa,
waz er geret het wider si:
des berichtet er mich allez hie.
da ich bedenthalp vernam
ir beider rede, als mir daz zam,
da saz ich lange und gedachte wie
ich den strit beschied alhie,
daz ez den wisen gefiele wol.
ich beschiedz als ich iuch sagen sol.
ich sprach:< fraw, ich muoz des jehen,
waz ich ie frawen han gesehen,
dar zuo aller hande wip,
der guot, der leben und ouch ir lip
muoz sin den mannen undertan.
da von muoz ich iuch zuo gestan.
diu wip müezen beide tuon und lan
an allen dingen waz wir man
wellen und uns dunket guot.
welhez wip des nicht güetlichen tuot,
diu muoz ez tuon, daz ist also.
da von hiezen wir si wol wesen fro
sin und dar zuo hochgemuot,
diuchte uns diu freude an in guot,
si müezten alle wesen fro
und ir gemüete tragen ho.
sit daz nicht fro ist manne lip,
wo von solten fro sin dann diu wip?>
da sprach der ritter al zehant:
< herr, mir waz daz e bekant,
daz ir den frawen zuo gestat.
ja waz ez ie iuwer rat,
daz den frawen alle man
mit dienste waeren undertan
und tuon recht waz si wolten.
ob wir man alle solten
tuon daz frawen diuchte guot,
so gewunnen si grozen übermuot;
des mugen wir iuch gevolgen nicht.
ist daz man doch ein frawen sicht
tuon icht anders danne wol,
von recht man irz verwizen sol.
und heten für guot gar alle man,
waz man die frawen saehe began,
waz iesliche taete,
daz manz für guot gar haete,
ir iesliche wurde unguot
und als unwiplich gemuot,
daz ir lop gar zergienge.
ob man für guot verfienge
ir muot, ir site und ouch ir leben,
daz man in lob wolt drumbe geben,
so tet ir deheine selten wol,
ob ich die warheit sprechen sol.>
< nein zwar>, sprach ich zehant,
< iuch sein diu wip nit recht erkant.
ir lip, ir herze ist also guot
und also reiniclich gemuot,
ob manz für guot gar haete,
waz ieslichiu taete,
so taeten si doch anders nicht
wan allez guot. min munt iuch spricht:
wip sint also tugentrich,
daz ir deheiniu endelich
nimmer nicht daz begat,
des si von rechte laster hat.
si sint reine, si sint guot,
si sint tugentlich gemuot,
si sint wandelunge fri,
in ist hohe tugende bi,
daz all der welte freude stat
an in; waz ieman saelden hat,
diu muoz von guoten wiben komen.
nieman truren wirt benomen,
wan dem ein reinez schoenez wip
trurens fri tuot sinen lip.
da von solt ir den strit wol lan
gen in und ditz abestan,
daz ir nicht mer stritet solhen strit.
des volget mir als höfisch ir sit.>
er sprach:< daz wil ich durch iuch tuon.>
sunst wart der strit ze einer suon.
sunst muos er den strit ir da lan,
daz was recht. ez sol dehein man
nimmer in deheinen ziten
gen frawen vil gestriten:
man sol in willefarn.
ich han bi minen jarn
gen in vil lutzel icht gestritten
und han doch not von in erlitten
von senen in dem herzen min
und wil noch gerne lident sin.
ich wil in dienen mine tage
so mit freuden, so mit clage,
allez des ich gedienen kan
mit triuwen wesen undertan.
ich wil ze dienen in immer phlegen.
dar nach gib ich in disen segen,
daz ir sele dort wol gefar
und daz ir lip hie got bewar
vor truren und vor herzenleit,
und daz ir hohen werdikeit
von tag ze tage werd ie me
und daz in nimmer werde we
wan von senen eine.
daz wetuon ist so reine,
daz ich in gerne gunnen wil,
daz si nach liebe sich senen vil
und ouch mit liebe werden fro.
daz muoz in got füegen so
und muoz in manige freude geben,
mit herzenliebe süezes leben.
got geb in hoher eren vil
und freuden an ir endes zil.
got müeze behüeten alle wip
vor swach gemuoter manne lip,
daz den von in nicht werde kunt
wie ein frawen süezer munt
einen minne gernden man
mit herzen wunne erzünden kan.
ob ich in nicht mit triuwen si,
so werde ich nimmer leides fri,
ich bin in holt mit triuwen gar
und wil in alliu miniu jar
dienen willikliche.
si sint so tugentriche,
wer in dienet, daz der wol
vert - daz man glouben sol.
ich wil ze dienst in immer leben.
ich han in herze, lip und guot gegeben
ze dienen alle mine tage,
got gebe, daz ich ir gunst bejage.
nu han ich ditz püechelin
voltichtet ze dienst der frawen min;
got gebe, daz ez ir wol behage.
ich wil ir alle mine tage
dienen ritterliche;
si ist so tugentriche,
so süeze, so schoen und so guot,
daz mir ir dienst sanfte tuot.
des muoz ich von der warheit jehen:
wan mir kan nimmer lieb geschehen
wan von ir einer güete.
si ein mag min gemüete
troesten und untroesten so,
daz ich bin immer mere fro
oder immer mere an freuden tot.
bekante aber si die senenden not
und diu siuftepaeren leit,
diu von ir min herze treit,
so recht guot erkenne ich si,
daz si mich doch etteswie
in miner swaere troeste
und mich von senen loeste.
si ist so recht wiplich guot
und so tugentlich gemuot,
erkante si die triuwe min,
daz ich wolt gar an angest sin,
si erzeiget ir wiplich güete an mir.
ja herre got, wie sol ich ir
in minen senenden, clagenden tagen
den jammer recht gar gesagen
und min luter staetikeit,
diu min herze gen ir treit?
wie herzenlich ich si minne,
wie sol si des werden inne?
da bedörft ich wol rates zuo.
nu enweiz ich, waz ich anders tuo,
wan daz ich ir nacht und tac
diene als ich peste mac,
und daz ich spreche gar on spot:
< vil süezer und vil reiner got,
ich emphilh dir daz vil reine wip,
beide ir herze und ir lip.
dar nach emphilhe ich dir mere
ir saelde, ir heil und ir ere
und allez daz si ie gewan
und ir mit dienst ist undertan.
daz laz dir, herr, empholhen sin
durch die vil hohe tugende din,
und gib ir, herre, solhen muot,
daz si min dienste dunke guot
und daz si schier werde inne,
daz ichs von herzen minne
und gar mit triuwen meine,
si süeze, schoene, guote und si reine,
si reiniclich gemuote,
si schoene, reine, süeze und si guote.
got all ir truren püeze,
si reine, si liebe, si süeze.
si fraw ob all den freuden min
ja muoz si mir so gnedic sin,
wirt ir güete des recht inne,
daz ichs von herzen minne
sunder wenken mine jar
und daz ich ir so rechte gar
diene einvaltikliche,
so wirde ich freuden riche.
des erlat si ir güete nicht,
vil liebes mir von ir geschicht.
min valsch ist gen ir kleine,
ich ulrich von liechtensteine
han ir getichtet ditz püechlin,
da mit sol ir gedienet sin.
der frawen puech ez heizen sol,
also heizet ez von rechte wol.
da ich daz puech voltichtet gar,
da was ich fünf und drizic jar
ritter ritterlich gewesen.
die frawen süllen ez gern lesen,
ez nennet in die werden man,
die in mit dienst sint undertan.
der sol ir güete gnade han.
welhiu daz tuot, diu ist wol getan.