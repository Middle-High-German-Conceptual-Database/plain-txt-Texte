der schuolmeister von ezzelingen
wol ab, der küng der gît iu niht;
wol ab, er lât iuch bî im frezzen, hant ir iht;
wol ab, sîn hervart wirt ein wiht;
wol ab, swaz er geheizet, dast ein spel;
wol ab, ern ruocht wiez iu ergê,
wol ab, er gæbe ez sînen eigen kinden ê;
wol ab, si dörften dannoch mê;
wol ab, si wârn an guote gar ze hel.
wol ab, sîn künne daz ist arn;
wol ab, er wilz an uns ersparn;
wol ab, ê sîn geslehte erkrüpfet wirt,
wol ab, sô sîn wir gar verirt:
wol ab, so wirt der brâte harte dünne.
der scharle hât driu spil verpfliht:
swer der deheinz verliurt, des leben ist ein wiht:
ez gilt den lîp und anders niht.
des wil daz lant cecilje bürge sîn.
daz êrste spil ist buf genant;
daz flôr der prinze, er brach die bunde sâ zehant;
des gab er leben unde lant.
daz ander spil verlôr künc kuonradîn,
daz heizet wol von houbte: ouwê,
wan daz verklagte er niemer mê.
zem dritten spil sost ruodolf niht ze gâch:
ez mag wol heizen hackâ nâch.
ich wæn, der scharle kunne es im ze vil.
ich bin an minnen worden laz;
dar umbe tragent schône frouwen mir ir haz.
nu tæte ich gerne, und möhte ich, baz;
den willen hæte ich an dem herzen wol.
nu habe ich einen friunt der lît:
die wîl der stuont, dô hâte ich niht der frouwen nît.
nu lât er mich zunrehter zît,
er stilt sich einhalb ab so er vehten sol.
sîn hôher muot der ist gelegen,
er wil ouch niht mê sîn ein degen.
möht ich nu wîn und guote spîse hân,
sô wolte ich doch niht abe lân,
ich sunge ein liet der lieben frouwen mîn.
ein künc hie mit gewalte vert,
dem sich ûf erde niht erwert,
ez sîen kristen juden oder heiden.
swes er wil ungenâde hân,
daz kan eht vor im niht bestân,
ez werde im iemer wægerhalb gescheiden.
got nu sich ze dînem rîche
alsô daz er dir niht erslîche
dînen himel âne wer.
und boche er dar mit einem eingen worte,
sante pêter, sô sint munder
( wan swaz der künig wil dar under
twingen, dast im alse ein ber)
und pflegent wol der himelischen porte;
dar zuo hüet allez himelher.
wâ wil diu kugel nû geligen?
sit stum al umbe, ez sî verswigen
verbotten sprechen unde murmerieren.
si rûnent beide dirre und der,
si razzent hin, si razzent her,
man siht siu beide zwinken unde zwieren.
wer sol uns daz drum erscheinen,
hêr, obe sî den küng iht meinen?
jâ, si schilhent alle dar,
man siht ir vil schantlachen under stunden
und den wolfes zan enplecken
und tumbe liute in sorge stecken.
lâzâ briuwen alsô dar,
ez wizzen wol die frömden und die kunden,
her küng, nemt iuwer selbes war!
got herre, nû wart umbe dich:
ich warne in triuwen sicherlich
und hân gehoeret aber frömdiu mære.
der gester fuor in künges schîn,
der ist nu keiser umb den rîn.
diu mær seit man uns stille und offenbære.
seht, wurd er gewaltig iemer
des himels, er beriete uns niemer.
got, den habe in dîner pfliht,
daz er uns beidenthalben iht versûme
dort dâ, wunne wert bî werde.
hæt er den himel zuo der erde,
sô engæbe er nieman niht:
er loeset mangen hie diu pfant sô kûme
die man in sînem dienste siht.
got und der künig wolten kriegen sunder wân,
si wolten mit ein andern sêre bâgen unde bochen.
dô sprach der küng< ez mac niht mêre alsus ergân:
got hât mich überteilet, zwâre ez wirt an im gerochen.
wil er die himel haben gar,
sô wær sîn hêrschaft gar ze wît und mîn gewalt gar zenge.
mezz er mir baz ze hûsen dar
ald unser eltiu friuntschaft kan geweren niht die lenge.>
sô schied ich ez: si liezenz beidenthalb ze mir.
ich sprach zim< herre küng, swaz sî hie niderthalb, daz habent ir.
sint ir hie got, lânt sich den alten dort begân.
tuont ir des niht, ich heize iuch baltlich von dem himelrîche stân.>
sît daz got unde der künig nû gescheiden sint,
sô wil der selbe küng den tiufel ûz der helle twingen.
dâ hebt sich ein gemürde von, dast niht ein wint,
sô sint si beide freidig. herre, wem sol dâ gelingen?
si kriegent, wer der wirser sî;
der sol potstât zer helle sîn
der küng ist wirser vil, ouwî:
der tiufel konde in manger zît vertrîben nie sô sêre
liut unde lant alsô der küng vertriben hât
und tuot ouch noch unbarmeclich in kurzer frist, des ist kein rât.
derz an mich lât, ich teilz dem künge baz dan ê:
schied ich in von dem himelrîche, im wirt der helle deste mê.
mit dienst man iezuo harte kûme guot erwirbet.
nu merkent alle wâ von dienstes vil verdirbet:
du diene jungen, der vergizt, dien alten, der erstirbet;
jâ, herre got, wer kan der rehten mittelunge vâren,
daz er alsô gediene daz sîn dienst iht sî verlorn?
swer selbe iht hât, daz ist guot weiz got für den zorn.
die herren kunnen gen ir diener schalkelich gebâren.
swer sich dur sînen herren sûmet iemer tag,
daz er sîn selbes ding niht schaffet, obe er mag,
der effet sich: wan ez ist niht als dô man triuwen pflag.
ir nement des rîches schiltes war,
den prüevent ordenlich.
in golde ein ûfreht adelar
hât ûf den schilt gestrecket sich.
seht, daz tiutet hôch geburt, die solten rehte künge hân.
der adelar ist swarz gevar,
sin varwe ist griusenlich.
hêr küng, ich spriche iu niummê dar:
man fürht iuch kleine, dunket mich.
ir gent fride als ein geschiuwe in einer gersten sunder wân.
wærent ir versuochet als des adlars kindelîn,
- swelz in die sunnen niht ensiht, daz tuot er hin -
ich wæne, iu wære alsam geschehen,
ir wærnt verworfen aide ir müezent reht und unreht baz an sehen.
küng und adelar sunt hôhe sweiben, daz ist sleht.
hêr küng, nu seht,
daz wær des schiltes reht.
sus zît iuch ritter unde kneht,
ir klockent umbe ir hüebel alse umb einen fûlen boun ein speht.
ir sint kerger dan der ar: der schilt der wil iu übel an stân.
walt hât sich mit kleiden schôn gegestet,
er hât ûf gesetzet mangen stolzen kranz.
hî wie dem diu heide widerglestet;
diu hât an geleit ir schoene wunderswanz.
dâ bî hôrt man daz gefügel ûf schellen
sam siu harpfen wellen.
dâ ze velde ist wildiu fröide rehte ganz.
ich mag wol von wilden fröiden singen:
leider, mir wil alliu fröide wilde sîn.
vogelsang kan mir niht fröide bringen,
mich fröit weder loup noch gras noch bluomen schîn.
schellic hase in walde und ûf gevilde
wart nie gar sô wilde
als mîn fröide ist. ouwê, liep, diu schulde ist dîn.
trût, du kupelst alle mîne sinne
liep, nust dir doch bendic aller mîn gedanc.
tuo mir fröide bendic, trûterinne;
dar zuo hôrt niht kupel wan dîn ermel blanc.
trûtez trût, mîn liebez liep ân ende,
mir zimt kein gebende
ganzer fröide wan dîn werder umbevanc.
rîche wât hât an geleit
walt anger und diu heide breit.
der sumer gap diu selben kleit.
abrelle maz, der meie sneit;
wæher wât wart nie bereit.
sît der werde sumer gît
durch rehte milt diu an im lît
sus rîche gâbe sunder nît;
des singent vogel widerstrît
sîn lop in den landen wît.
dar zuo pfîfet suoze gar
manig nahtegal dâ har.
swer es rehte nimet war,
sô blickt al der bluomen schar
alss an einem danze var.
welt ir schouwen rîcher wât
noch baz gesnitten und genât
diu rehte gar ze wünsche an stât,
ich wilz gesagen, est kein rât,
seht, mîn herzeliep si hât.
wizzent daz ir mantel sî
frô êre und tuot si schanden frî.
diu ander wât stêt wol der bî,
dast minneclîchiu schoene, ahî;
sîst der wunne ein blüendez zwî.
richiu sælde an allen haz
gab diz kleit: diu zuht ez maz;
kiusche sneit baz unde baz,
reinekeit durchnâte daz,
tugent nihtes dran vergaz.
ich bin nackent unde blôz
an fröide und ist mîn trûren grôz.
mir gent die siuften mangen stôz
nâch ir, bî der mich nie verdrôz.
jâmer ist mîn hûsgenôz.
trût, nu stên ich schamelich.
der mantelort swenk umbe mich.
ein umbevâhen daz mein ich
für tûsent zöbel. liep, nu sprich
< also willich kleiden dich>,
hei, mîn liehter meienschîn,
miz diz kleit, müg ez gesîn,
volleclich und snîde ez fîn.
stelle wol daz muoder mîn,
aller tugende meisterîn.