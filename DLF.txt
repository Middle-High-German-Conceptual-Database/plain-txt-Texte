ich gelaub, das niemand werd
ze den zeiten auf der erd
gelaichet und betrogen mer
mit listen und mit gscheider ler
als der man von seinem weib.
ain aubentür ich davon schreib;
die ist mir gevallen ein.
es waren drei gepürin fein,
die sind uns all wol erkant:
die erst ist frau jüt genannt.
die ander haist fraw hiltgart.
die tritt wirt lenger nicht gespart,
die will ich nennen sa zehant:
fraw mächilt ist si genannt.
die beraitten sich ze gaun
in ain statt wolgetaun.
si prachten aier mit in dar;
die wolten si verkoufen gar
auf dem markt in der statt.
si wurden schier des ze rat,
si wolten tailen gar geleich
das gelt, das in got der reich
umb die aier hett beschert.
si verkouften mit der vert
die aier umb siben haller all;
die tailten si mit reichem schall.
ieglicher wurden zwen zetail;
darnach ward gros unhail
zwischen der weib und manig swär
umb den ungeraden haller.
si kriegten darumb lang und vil.
ir iegliche in haben wil.
da sprach frau hiltgart zuo in:
< nun merkent all meinen sin.
ich will uns guoten rat geben.
mir gfellt wol bei leib und leben,
wollich under uns dreien ist,
die mit irem cluogen list
allermaist gelaichen kan
und betriegen iren man,
die sol zwar haun oun alle swär
den ungeraden haller.>
die red geviel in allen wol,
seit ich die warhait sagen sol.
si gelobten das alle drei
ze halten und bestaun darbei.
da nun fraw hiltgart haim kam,
vil schier si des war nam,
das ir man nun komen was
von acker und ze tische sas
ob ainem starken muos häbrein.
si gieng zuo der stuben ein.
schalklich vieng si es da an,
wie si betrug den guoten man;
der was genannt mair perchtold.
si was im weder trew noch holt.
si achzet vor im ser und vast
und hett weder ruo noch rast
von irem gestiften wetag.
si sprach:< wee mir der grossen clag,
das ich also sterben muoß!
das mag mir niemat machen buos
wann du, vil lieber wirte mein.
wiltu mir die trewe dein
getailen mit ze diser stunt,
so wird ich frisch und schier gesunt.
last du mich aber in der not,
so kiuß ich den pittern tot
alhie vor den augen dein.>
der man sprach:< liebe frawe mein,
was dir enprist, das wirt auch mir.
waumit mag ich gehelfen dir?
das solt du mich nun wissen lan.
sölich lieb ich zuo dir han,
das mir kain pein ze hert ist,
ich will die leiden ze der frist
durch dich oun alle missewend,
das dein siechtum nem ain end.>
hiltgart sprach do zuo irem man:
< du hast gar ain bösen zan
enmitten in dem halse dein;
davon leid ich dise pein.
der schmeckt übel aus deinem mund,
das ich davon pin ungesund
und sterben muoß ee meiner tag.
für ain warhait ich dir sag,
das mir kain andre erznei
für den tod als hilflich sei,
sam das du laussest dir den zan
außprechen. so mag ich gehan
noch mengen tag das leben mein.>
der man sprach zuo der frawen sein:
< das sind wunderliche mär.
zwar ich haun bisher kain swär
an meinen zänen nie gehabt.
got hat mich damit begabt,
das si sind stark und gesund.>
die fraw die ward sich an der stund
gehaben wirser vil dann vor.
der man was ain rechter tor.
er wont, si wölt verschaiden sein.
si det mit den gepärden schein,
sam si litt gar grossen schmerzen.
der man gedacht sich da von herzen
und für war sich des versan,
er hett ain stinkenden zan;
des hett er hundert aid gesworn.
er ward da zuo ainem torn
von seines weibes laicherei.
er hett ain knecht, was muotes frei;
der hett gros lieb zuo dem weib.
er was auch ir laidvertreib.
si waren baid ainander holt.
der kam von acker, als er solt,
mit dem pfluog eingefarn,
da si in der trüebsal warn.
in die stuben er da trat.
sein maister in mit vleis bat.
er sprach:< vil lieber knecht mein,
bis geholfen der frawen dein,
das si also nit verderb
und des gähen tods nit sterb.
ich haun alhie in meinem mund
ain zan, der ist ungesund.
den prich mir aus dem halse mein,
so ringert sich der frawen pein.>
der knecht schier beraitet was;
dem weib det er zeliebe das.
er pand den pauren für sich
auf ainen tisch vesticlich,
das er nit mocht weichen zwar.
die fraw pot dem knecht do dar
ain zangen ungefüeg und gros.
der paur ward da fräudenlos,
da er die grossen zangen sach.
er laid disen ungemach
durch die frawen williclich.
der knecht det ob im maisterlich.
er graif im in das glingge wang;
er zuckt heraus mit der zang
gar ain starken, frischen zan,
das dem ainfaltigen man
das pluot ze dem mund ausgie.
er hett grösser schmerzen nie
vor gelitten all sein tag.
für ain warhait ich das sag:
das weib hett daran kain genüegen.
si begund es darnach füegen,
wie si betrug den pauren bas.
nun mügt ir geren hören das.
si schrai lut:< we mir diser not!
ich muos kiesen den pittern tot.
die pein meret sich an mir. -
für war will ich sagen dir>,
sprach si do zuo dem knecht,
< der zan ist nit der recht,
den du aus dem glinggen wang
im hast gezogen mit der zang.
du solt mich merken recht und eben:
der zan, der mich pringt umb das leben,
der stat in dem gerechten wang.>
der knecht nam wider her die zang
vil pald in die hande sein.
der paur muost leiden mer pein.
er was ze ferr dar hinderkommen
im ward ain frischer zan genommen
aus dem gerechten wange sein.
im vergieng des liechtes schein,
das er weder hort noch sach
von disem grossen ungemach.
er was da zerplichen gar.
die fraw nam des eben war.
si wolt in aber laichen mer.
si sprach zum knecht:< pring pald her
den pfarrer zuo dem maister dein,
das er im die schulde sein
ze wissen tüee mit der peicht,
wann der tod her auf in sleicht.>
der pfarrer kam vil schiere dar.
da die fraw des ward gewar,
si clagt dem pfaffen ir swär.
si waint und schrai oun all gepär,
sam aine tuot ze aller stunt,
die recht clagt von herzen grunt.
der paur det ganze peicht do.
sein betrüebter sin stond also,
das er sich sterbens hett verwegen.
der pfaff gab im gottes segen
und schied von im schier von dan.
die fraw sas für den guoten man
und wainet ser offenbar,
das der paur selb wont fürwar,
im wär wirser, dann im was.
das dett si alles umbe das,
das si in wolt laichen mer.
die kerzen truog si pald her.
si gab im die in die hand.
si sprach:< got hat her gesant
seinen poten hie zestund.
die sel sich schaidet von dem mund
ietzo hie zuo diser zeit.
herr got, kumm oun alle peit
und empfach die sele schon
und füer si für den gottes tron.
da sol si ewiclichen sein.
got genad dir, lieber wirt mein!>
da die red nun nam ain end,
die fraw truog her ain tuoch behend
und dackt das pald über in.
der paur wont selb, die sel wär hin.
die fraw schrai lut:< wee mir der not!
mir ist mein lieber wirt tot.
owe meins herzenlieben man!
nimer ich dich verclagen kan,
wann dein trew die was so gros,
die mich in deinem herz beslos,
das ich muos truren ewiclich,
wenn ich nun gedenk an dich.
owe, lieber mein perchtold.
du pist mir ie gewesen hold!
das ich dich so verlorn han,
des muoß ich immer trurig stan.>
die mär wurden offenbar
in dem dorf gesagt für war,
frau hiltgart wär ain wittib worn.
si schlos zuo hinden und vorn
ir haus wol mit ganzem fleiß,
bis si den man pracht vil leis
in ain par oun obedach,
darüber si ain tuoch gar swach
behendiclich gedecket het,
dardurch der paur sach, was man det.
da si nun das pracht zuo gevert,
die haußtür schier ward aufgespert.
fraw jüt und mächilt komen dar
und die nachpürin gar.
sie clagten das betrüebte weib,
das ir werder, stolzer leib
irs mans als schier beraubet was.
doch erkant fraw mächilt das
und darzuo fraw jüt vil leis,
in wöllicher maß und auch weis
ditz geschicht was geschehen;
si gedorsten davon nichtz jehen.
si giengen mit den lüten auß.
niemant belaib in dem hauß
dann das weib und ir knecht.
es fuogt in baiden gar recht.
das weib sas zuo der par hin.
si hett ain torothen sin.
si clagt den man zeitlich recht.
si empfalch sich da dem knecht.
si sprach:< du solt nun fürbas mir
trostlich sein, so will ich dir
gern undertänig wesen,
bei dir sterben und genesen.>
der knecht versprach ir da zehant,
sein hilf wolt er ir tuon bekant.
er graif si an gar lieplich
und legt das weib under sich,
wann er besorgt den man vil clain.
er legt sich zwischen ire pain
und minnet si on allen grauß.
der paur luogt zuo der par herauß,
wann im das antlütz plosse was.
er sach aigenlichen das,
das si ob ainander lagen
und der minne spil da pflagen.
er sprach:< knecht hainz, und lebte ich
sam hiut fruo sicherlich,
mir müest zwar dise schmachait
von ganzem herzen wesen lait.
ich lies es nicht ungerochen,
ich wurd darumb mit dir erstochen.
sunst muos ichs guot lassen sein,
wann ich, auf die trewe mein,
niemant mer geschedigen mag
von des pittern todes lag,
der mich hat gevellet nider
und zerissen alle meine glider.>
damit laß wir es guot sein.
also hat fraw hiltgart vein
iren man gelaichet wol.
seit ich die warhait sagen sol,
so waiß ich nicht die rechten mär,
ob ir der ungerad haller
darumb wurd zetail gegeben;
das kan ich nit gewissen eben.
nun will ich ew auch wissen lan,
wie fraw jüt iren man
betrogen und gelaichet hat.
der was genannt mair cuonrat.
da der aubent nun was komen,
mair cuonrat hett das wol vernomen,
das mair perchtold tod was.
frau jüt wißt auch vil wol das.
si besant met und weins genuog
und pracht das zuo mit hüpschem fuog,
als si das kund schicken wol,
das ir man ward weines vol
und gar trunken an der stett,
das er nicht wißt, was er det.
vor überiger trunkenhait
entslief er bei dem weib gemait
auf dem pank unmassen vast.
das weib hett da nit lenger rast,
si pracht ain guot scharsach dar.
ain platen si dem mane schar
und macht da aus dem affen
ain ungeweichten pfaffen.
darnach muost er ze pete gan;
frau jüt legt sich zuo im hinan.
er schüef die ganzen nacht vil ser.
da nun der tag was komen her
und man die gloggen rüeren wart,
da hett geschafft fraw hiltgart,
das ir man ward ze kirchen tragen.
was sol ich ew nun mer sagen?
frau jüt graif da vil leise an
an dem pett iren man.
si wackt in gar beschaidenlich:
< stet auf vil pald, her hainrich>,
sprach si zuo irem manne do.
des pfarrers nam was also;
der was dieweil ausgeritten.
si wackt den man mit cluogem siten
gar still und auch vil leise
in aller maß und weise,
sam er der recht pfarrer wär.
im was das haupt gar ze swär
worden von den trünken gros,
das er nit markt des weibes kos.
si stieß in ze der seiten sein:
< stet auf, lieber herre mein!
hört ir nit der gloggen klank?
zwar ir schlaufent hiut ze lank.
stet auf und nempt des opfers sold,
der ew wirt von mair perchtold,
des grebnuß hiut ze kirchen ist.>
da sprach mair cuonrat ze der frist:
< was mainstu hie? was triuget dich,
das du wilt ze pfaffen mich
machen nun zuo diser stunt?
nun ist dir doch das wol kunt,
das ich der puoch nicht enkan.>
frau jüt sprach zuo irem man:
< wie rett ir so, her hainreich?
get hin ze kirchen zuo der leich
über den hailigen altar
und sprecht ain selmeß offenbar.
das ist ew nutzlicher vil,
seit ich die warhait sagen wil,
dann das ir ligt als läßlich hie.>
mair cuonrat sprach:< ich waiß nit, wie
ich dein red aufnemen sol.
dir ist mit dem gespöt gar wol.
du haist mich pfaff hainreich;
mair cuonrat pin ich mer geleich.>
des antwurt im frau jüte:
< bei meinen trewen ich betüte
und für war ich das nun sprich:
ir seit mein herr pfaff hainrich.
greifent auf ewr hapt zehant,
so wirt ewch das wol bekant,
das es ist ain warhait,
was ich ew nun haun gesait.>
da graif er auf das haupt vorn.
er vand ain platen weit geschorn,
als ain pfaff dann haben sol.
er sprach:< nun erkenn ich wol,
das ich fürwar ain pfaff pin.
dannocht haun ich in dem sin,
im sei werlich also nicht,
wann mein kunst ist gar entwicht.
ich kan doch kainen buochstab.>
frau jüt wolt da nicht lassen ab.
si sprach:< get hin ze kirchen trat.
got ew nit damit enlat,
alspald ir für den altar tret,
so erkennt ir, was im puoch stet.>
das gelabt mair cuonrat.
zuo der kirchen eilt er drat.
frau jüt kom auch mit im dar.
si stalt in über den altar
und legt im das meßgwand an.
si sprach:< ir sült hie still stan,
bis sich das volk mach herzuo.
es ist noch ain clain ze fruo.>
mair cuonrat stuond in pfaffen weis
( er mocht vor sorgen werden greis)
ob dem hailigen altar.
da das volk was komen dar,
niemant erkant für ware das,
das es mair cuonrat was,
der vor in stuond in pfaffen wat.
frau jüt in schon gelaichet hat.
si sol des ain genüegen haun.
wir süllen in da lassen staun.
wir süllen lenger nicht gedagen,
wir süllen von frau mächilt sagen,
wie die hett iren man geschant;
der was mair seifrid genant.
da er des nachtz was slafen gan,
frau mächilt hett dem guoten man
gar taugenlich und verholn
alles sein gewand verstoln.
da nun die nacht ain end nam
und der liecht tag her kam,
si wackt in auf und sprach im zuo:
< du solt nit lenger haben ruo.
wir süllen baid ze kirchen gan.
der pfaff will ietzo meß han;
mair perchtold ist laider tot.
stand auf, lieber wirt, genot,
lauß uns das opfer pringen dar.
du waist doch wol das fürwar,
das er unser guoter fraind was.>
da mair seifrid horte das,
vil pald er von dem pette gie.
< ich vind mein gewand nit hie>,
sprach er zuo der frawen sein.
si sprach:< bei den trewen mein,
du hast als dein gewand an.
nicht lenger soltu hie stan.
wir saumen uns des opfers zwar;
die meß ist schier volbracht fürwar.
gang für dich pald und red nit vil.>
mair seifrid sprach:< zwar ich enwil
nit nacket zuo der kirchen gan.
ich wurd gespötz nicht erlan
von dem kirchgang überal.
du solt laun von deinem schal,
raich her mir pald mein gewand!>
des antwurt im das weib zehand
unbeschaidenlich in zorn:
< zwar du hast dein sinn verlorn
und pist mit sehenden augen plind.
fraug alle, die ze kirchen sind;
die mügen anders nit jehen,
dann das si dich fürwar sehen
in deiner waut staun alhie.>
fraw mächilt des nicht enlie,
si schwuor im das vil und ser,
das der man gedorst nicht mer
darwider reden sicherlich.
in dem sinn versach er sich
und het gesworn hundert ait,
sein leib wär schon und wol beclait.
darzuo pracht in das faig weib.
er gieng da mit plossem leib
vil pald ze der kirchen ein
und mit im die frawe sein.
mair cuonrat stond ob dem altar,
mair perchtold lag dört in der par,
mair seifrid gieng oun als gewant
hinfür, da er den altar vant.
sein opfer wolt er darauf legen
von seins frainds mair perchtolds wegen
er graif an die hoden sein.
er wont, da hieng ain pütenlein;
das wolt er geoffnet han.
er suochet zwen riemen daran;
die kund er da nicht vinden zwar.
das opfergelt wolt er fürwar
vil pald daraus haun genommen.
frau mächilt was da zuo im komen,
da er verirret stuond also.
den pütel wolt si offnen do.
si zuckt aus ain messer guot.
si sprach:< du pist als gar unfruot,
du kanst dich doch aus nichten
mit deiner weis verrichten.
lau sehen deinen pütel mir,
ob ich in müg geoffnen dir.>
si schnaid im aus die hoden sein.
des ward mair seifrid leiden pein,
wann er verlos ain guot gelid.
vil lut schrai mair seifrid,
das es in der kirchen hal.
er lief heraus mit grossem schal,
sam er hett sein sinn verlorn.
lut ruoft er mit grossem zorn
über sein aigens weib das mort.
da das mair cuonrat erhort,
zehand er von dem altar lief.
mit luter stime er auch rief:
< mein weib hat mich gelaichet schon;
des sei der tewfel ir lon!>
er lief auch ze der kirchen aus.
da vand er vor dem gotzhaus
mair seifriden clagen ser;
der lief baide hin und her
sam ain wüetender hund,
wann er was gar sere wund.
als ain kuo er schrai und luot.
vor zorn auch mair cuonrat wuot.
si liefen mit ainander baid
hin ze holz über die haid.
si waren baid worden wilt.
das hett frau jüt und mächilt
angepruen oun alle swär
umb ain ungeraden hallär.
das volk alles sampt gemain,
baide jung, alt, gros und clain
namen war diser geschicht.
si erkanten werlich nicht,
wie in baiden was geschehen.
si wolten das erfaren und spehen.
das volk lief alles sampt heraus,
das niemant in dem gotzhaus
belaib, als ich ew sag für war,
dann mair perchtold in der par.
der schrai lut:< wes lig ich hie?
ich pin gelaicht, ich waiß nit wie,
von meinem ungetrewen weib.
der tiefel far in iren leib!>
mit der red er aufsprank.
er hett ain fraißlichen gank.
er lief zuo dem volk daforn
und ruoft lut mit grossem zorn:
< wau ist die faig frau hiltgart?
lenger wirt es nicht gespart,
ich will ir zwar den lon geben.
si muoß verliesen ir leben
alhie von den handen mein.
des mag ir niemand vor gesein.>
des erschrack das volk vil ser.
ainr lief hin, der ander her.
si vorchten all den toten man
und fluhen all von im hindan,
das ir kainr belaibe da.
er mocht vor angsten werden gra,
der ditz geschicht gesehen hiet.
mair perchtold sich des beriet,
da er sach über die haid
vor im laufen hin mit laid
mair seifrid und mair cuonrat,
mair perchtold in da nachtrat.
er wolt erfaren unde spehen,
wie in baiden wär geschehen.
er eilet in baiden nach.
hin ze holz was im vil gach.
nun lassen wir die trappen gen
ze holz, bis das si sich versten,
das si all gar trunken sind
und mit sehenden augen plind.
und si das erkennen zwar,
so laufens wider haim fürwar
und laussent es dann guot sein,
was si geliten habent pein.
nun wolt ich gern wissen das,
wölhe iren man nun bas
betrogen und gelaichet hiet.
der mir das nun sagt und riet,
den wölt ich gar für weise han.
wölhe das nun hett getan,
si hett pillich oun alle swär
den ungeraden hallär.
des waiß ich selb nit sicherlich.
hiemit die red nun endet sich.