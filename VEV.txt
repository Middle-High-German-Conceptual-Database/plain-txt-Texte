der gotes sun, christ unser trost,
der uns vil tiur hat erlost
von der angeborn swære,
der het vier wise schribære,
die siniu werch und wort
und den unzergænchlichen hort
hant geschriben durch unser sælde.
swa man mit dem gemælde
ode von holze ode von gebeinen
bilde machet nach den reinen,
da ist sande marcus gelich
einem menschen; daz ist billich.
so ist aber sant lucas
- swie er als wol ein mensch was -
da gelichet eime stiere.
einem lewen, der der tiere
von siner chrefte hat gewalt,
nach dem ist sande marcus gestalt,
und sand iohannes nach einem arn.
swer sine sele wil bewarn,
der sol diu vier antlutze han.
er sol diu dinch gein got began,
daz er sich den vieren gliche;
so besitzet er daz himel riche.
nu merchet, wie daz sol geschehen!
er sol sinen schepfær an sehen
zeallen ziten ane wanchen
mit vil guten gedanchen
und mit aller sines hercen chraft.
er sol die herlichen geschaft
siner sele machen nuetze,
daz im got sin antlutze
gegen dem himel gechert hat.
da sin antlutze hine stat,
da sol sin herce ouch hin sten;
ern sol niht als ein vihe gen,
des antlutze gein der erde stat
und niht ewiges an im hat.
swer sin antlutze damit eret,
daz er stætechlichen cheret
sin herce zehimelriche,
der tut also menschliche,
als sand matheus hat getan.
er sol der marterære muot han,
daz er sinen lip ê verlur,
danne er den glouben verchuer;
den willen nimt got fuer vol.
er sol allez daz gelouben wol,
daz uns von gotes menscheit
matheus schribet und seit.
ist er des glouben riche,
so hat er sich so gænzliche
sand matheo glichet,
wol getiuret und gerichet.
swelch mensch sinne und tage hat,
und sin herce niht cehimel stat,
dar sin antlutze ist gecheret,
der hat sich guneret
wider got, sinen schepfære;
dem machet er sich unmære.
swer sundet willechliche,
der wirt da zehimelriche
unwerder, danne ein vihe si.
dem vihe ist diu gnade bi,
daz ez niht tut wider got;
ez gehoret zu des menschen gebot.
swelch mensch so vihlichen tuot,
daz er sin sinne und sinen muot
und allen sines hercen gerinch
cheret an zergænchlichiu dinch,
der ist ein vihe des muotes.
wil er des ewigen guotes
wider gwinnen sinen teil
und siner sele machen heil,
so hat er got zedienen vil.
swie flizzechlich er dienen wil,
swem got die salde hat gigeben,
daz er in lang laszet leben
und in so sere in hute hat,
daz er der sunden niht begat,
die in got unmære machent
ode sine sele swachent,
der sol got ane wanchen
von herce grunde danchen
und sol im spat und fru
vil vaste dienen dar zu,
daz er im behuete sin tugent.
der mensch habe alter ode iugent,
er si schire verwetet,
swenn sin got niht huetet.
swie schier sin got niht enphliget,
so hat der tivel da gesiget.
da von rat ich in beiden,
den lieben und den leiden,
daz si got mit werchen mieten
und im alle die ere bieten,
die si chunnen vol bringen.
der sundær sol dar nach ringen,
daz sich got uber in erbarme;
er ist gotes hulde ein arme.
sol got siner sele geruchen,
daz muzer vil vaste suchen.
so sol der rehte darnach streben,
daz in got sin rehtez leben
beidiu liebe und sueze,
daz er stæt bliben muze.
si bedurfen des wol beide,
der liebe und ouch der leide,
daz gotes wille an in erge.
daz vihe was in der alten e
ein opfer, des man do pflac.
sit diu gnade an got lac,
daz er vihe nam fur guot,
so lopt er baz die diemuot,
daz der mensch sich selben git
gote zeeinem opfer alle zit.
swer sich got opfert, als man ê
daz vihe tet in der alten ê;
swer got solhe ere biutet;
daz hat got baz getriutet
und hat got hoher geeret,
swenne er sich so becheret,
daz er læzet unrehtez leben,
danne ob er gote het gigeben
me stiere, danne ich sprechen wil.
got ist ein sel lieber vil
danne allez silber und allez golt.
uns was der gotes sun so holt,
daz er opfert fuer uns.
got hat die marter sines suns
umbe unser sele genomen;
also gern sul wir dar chomen,
daz wir uns opfern gote
und sten in sinem gebote,
also der gotes sun zedem opfer gie,
do er sich durch uns martern lie.
swer sich gote hat gigeben
und geopfert in so rehtez leben,
da mit diu sele mac genesen;
und wil gotes opfer gerne wesen;
und gloubet wol die warheit,
swaz lucas schribet und seit
von der marter des gotes suns,
der sich da opfert fur uns;
wil er des glouben wol pflegen
und lat des niht under wegen;
so ist er lucas gelich
- daz ist guot und reht und billich.
so sich der mensch geopfert got
und stet in sinem gebot,
so horet daz danne dar zuo,
daz er dem lewen glich tuo.
dem lewen ist diu chraft bi,
swie groz der tiere menge si,
sine mugen in so niht vinden,
daz si in immer uberwinden.
den sit, den sol der mensch han;
swenne er den sunden wil engan,
so bedarf er starches muotes,
vil stætes und vil guotes.
er bedarf des heiligen geistes wol,
der sich aller der erwern sol,
die sine sælde wagent
und siner sele lagent.
swie vil des menschen sunde si
und der sele viende da bi,
doch enhat ir niemen so vil,
der si miden und buzen wil
und des en zit beginnet,
er behaltet und gwinnet
uber sine viende die chraft,
daz in got machet sigehaft.
der lewe hat einen sit,
daz er vertilget sine trite
mit dem zagel, den er ziuhet nach.
da mit erwendet er den schach,
daz in dehein wilt noch der man,
noch sin vient niht gespurn chan.
also sol sich der mensch entsagen
den tieveln, die im nach iagen.
in iagent ouch alle die missetat,
die er alle sin tage begangen hat.
die iæger, die sint so gitan:
die erchennent wol des menschen van;
si spurent im vientlichen nach
uf den mortlichen schach,
daz si in vinden wellent ane wer.
swer die sele gern vor in erner,
der sol si wislichen fliehen.
er sol nach im allez ziehen
einen zagel nach des lewen site,
da er sine vart vertilge mit.
ware bihte und riwe
sol er haben und die triwe,
daz er der buze rehte pflege;
daz vertilget siner sunden wege.
er sol mit allen sachen
sin ende so gut machen,
daz er mit dem guten ende
die viende wider wende,
daz si ir vart verliesen gar
und niht enwizzen, war er var.
swer sich der sunden abe getuot
und hat dar zuo so starchen muot,
daz in alder werlde twingen
niht mohten widerbringen,
der ist ein lewe des muotes.
er gert des ewigen guotes,
also die wisen alle tuont.
er gloubet wol, daz christ erstuont.
swes sand marcus von im giht,
des læt er underwegen niht.
swenne in des rehten glouben
dehein viant mac berauben,
so glichet er dem lewen sich,
dem sand marcus ist gelich.
dar nach gliche sich dem arn!
so ne chan er nimmer missevarn.
der ar cheret siniu chint
aller erst, so si iunc sint,
gegen der sunne umbe daz,
daz er bevinde deste baz,
welhez er von schulden minnen muoge,
und welhez im zechinde niht entuge.
daz in die sunnen wol mac gisehen,
des wil er zeime chinde iehen.
daz in die sunnen niht ensiht,
des wil er zeinem chinde niht.
des sites sol der mensch pflegen,
der antlaz und gotes segen
an sinem ende enpfahen wil.
der menschen chinde, der ist vil.
swaz islich mensch getuot
- ein weder ubel ode guot -,
diu werch, diu sint des menschen chint.
so si in sinem mute sint,
und er ir den gwalt hat,
daz er si tut ode lat,
so sol er merchen und spehen,
ob si in die sunnen mugen sehen.
die gegen dem ewigen liehte sten,
diu werch, diu laze fur sich gen!
diu suln im liebiu chint wesen;
diu helfent im vil wol genesen.
diu werch, diu wider got sint,
diu sint vil ungetriwe chint;
die enmugen die sunnen niht gesehen
die sol er lazzen ungeschehen
und sol si lazen sterben;
er sol niht mit in verderben.
der ar fliuget, swenne er wil,
vor andern vogeln an daz zil,
dar si mit ougen noch mit flugen,
gefliegen noch gesehen mugen.
also sol er mit dem muote
- der rehte mensch und der guote -
geistliche und guetliche
uf sweimen zehimelriche,
dar sant iohannes ist gevarn,
den man da malet nach dem arn.
er hat von der gotheit geschriben;
des ist ouch er bi got beliben.
swer an der sele wil genesen,
der sol alle zit bi got wesen.
da suln sines hercen ougen
heimlich haben ir tougen
und suln die gnade an sehen,
diu siner sele sol geschehen.
swie hohe der ar fliegen sol,
er siht iedoch die vische wol,
die under im in dem wazzer sint.
dem glichet sich daz gotes chint:
swie stæte er da zehimel si,
sime schepfær ist er zeallen ziten bi.
er hat iedoch so grozze chunst,
daz er wol sihet mit siner gunst
die sundære algemeine.
sin herce, daz ist so reine,
daz er in ist ein getriwer bote
vil stætechlichen hince got;
er bittet got immer umbe sie.
sus ist er mit triwen hie
und mit der minne dort bi got.
swer also volget gotes gebot
und hat den willen dar zuo,
daz er nimmer des niht getuo,
daz im die sele schende;
swær also nimt sin ende;
des sele, diu wirt vrouden vol.
der beziuget daz mit gote wol
und mit den vier ewangelisten,
daz er ist ein rehter christen.