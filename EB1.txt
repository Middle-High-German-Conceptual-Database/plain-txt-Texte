hie nach volget ein nüczliche ler und predig wie sich zweÿ menschen in dem sacrament der heÿligen ee halten sullen.
es ist nit guot dem menschen allein zuo sein. da got adam beschuoff
da machet er evam auß seiner ripp / dz ist mitten auß seinem
leichnam und nit von dem haubt dz sÿ den man nit übergieng. dz
ist dz sÿ nit über den man herrschet. auch machet er sÿ nit von dem
füssen. darumb dz sÿ der man nit sölt verschmehen / wann wer dz
weib in den eren bestanden so hett ir der man nymmer kein leid
getan / und darumb daz sÿ dem teüfel hat gevolget so muoß sÿ den
man über sÿ haben als einen herren. darumb sol ein ÿegklich man
sein weib mittelmessig halten / nit zuo weÿch dz sÿ nit zuo geil werd
und über die gehorsam trätte und auch nit zuo hert dz sÿ nicht
verzag und übel thuo. darumb hat got die ee beschaffen dz sÿ
süllen eintrechtig sein und besteen in der ee wann wer sein ee
übertritt der sündet schwerlicher dann ein münch der sein
gehorsam übertritt / wann got hat die ee beschaffen da er sprach.
crestite. jr süllent wachßen und sölt eüch meren. aber bernhardus
augustinus benedictus dominicus die haben die örden beschaffen
und gestifft. dar umb ist dz gepot gotes grösser denn der lerer
augustinus spricht. es ist sünd wer da pricht oder thuot wider die
ee. und mit sprüchen der lerer ist dz bewert / darumb wil ich die
ler in dreÿ stuck teilen. das erst. wie zweÿ menschen in der ee
götlichen leben süllen. dz ander / wer an dem eelichen leben
verdamt sülle werden. das dritt. wÿe man eÿn kriegisch weib
straffen sülle. und wÿe eÿn frau ein pösen man straffen süll. dz ist
mit fleiß
zuo mercken / wann ein ÿegklich orden hat seÿn regel.
darumb in dem orden der ee ist gegebenden mannen ire regel wie
sÿ leben süllen / und auch den frauen besunderlich wie sich die
süllen halten die regel der mann hat sant pauls geschriben und
gestifft. die hat vier capitel. dz erst spricht also. jr mann ir süllent
ewer frauen lernen und fleissigklich anweisen. daz capitel sagt
sant pauls und spricht. jr frauen seÿt undertenig dem man als
ewrem öbern wann der man ist ein haubt der frauen. als cristus ist
ein haubt der cristenheÿt. so nun der man ist ein haubt der frauen
so sol er sÿ lernen und anweisen und ir gepot seczen als denn
füglich ist. nun ist zuo mercken mit fleÿß. es sind dreÿerleÿ frauen
in der ee. die ersten sind kluog frauen. die andern unweise. die
dritten geÿl. den kluogen frauen ist kein gepot gegeben. darumb dz
ir leben dem mannen kein
ursach mag gesein. sünder erlich
und freüntlich darumb spricht der weiß man. ein kluoge fraw
erfreüet iren man / den unweisen frauen sind gepot zuo seczen und
doch nit zuo strenge sunder in lieplicher anweisung. der weiß man
spricht. welcher man zuo streng ist seiner frauen der möcht sÿ schier
von eren vellen die geilen frauen sind zuo zwingen mit strengen
gepoten und mit ernstlicher droung. der weiß man spricht. thuot
dein weib nicht nach deinem willen sÿ schendet dich vor dem
angesicht deines veÿndes. das ander capitel spricht. jr man ir
süllent ewre weib bescheidenlichen lieb haben. und sanctus
paulus spricht. jr man habent lieb ewre haußfrauen / als christus
die cristenheit. und spricht. die da haußfrauen haben die süllen
seyn als ob sÿ ir nit haben. diß wort legt auß
die gloß. der da
kan an pillicher zeit eeliche ding meÿden. von der zeÿt spricht der
lerer crisostimus mit dem guldin mund. jr man enthaltent eüch
von ewren frauen. wann sÿ in natürlichen sachen sind. wenn sÿ
schwanger sind / wenn pan fastag sind. wenn heÿlig zeÿt sind /
doch sol man mercken das man eeliche werck üben mag in vÿerleÿ
weÿse zum ersten durch frucht willen. und das ist nit sünd durch
der eeleistung willen. durch vermeidung ander unkeüscheÿt mit
andern personen dz ist nit sünd. aber durch erfüllung willen
leiplicher lüst / dz ist ein todsünd ob das geschicht wider die
gewissen oder in verschmechung der gepoten zeÿt / so ist es ein
todsünd. das dritt. jr mann besorget ewer frauen mit kleÿdern
und an leiplicher notdurfft. es spricht sant pauls. wer sein frauen
lieb hat der hat sich selb lieb niemant hat seyn
leib gehasset.
sunder er hat in gefuoret und generet. darüber spricht die gloß / mit
speiß mit tranck / und mit kleÿdern / hie süllen die mann mit
fleÿß mercken / das sÿ mit nichten nit gestaten iren frauen / als zuo
reÿlich sich zuo zieren und aufspiczen und preÿsen / wann sölche
zierung ist strefflich durch dreierleÿ sach willen. die erst / von
der frauen sel wegen / und das merck also. daz die sel die sich
außwendig ziert durch fremder herczen raÿzcung willen / dÿe mag
got nicht in ir gehaben. das spricht ciprianus die ander sach / jst
von des leibs wegen wann der leib ist ein erde und ein aschen. und
muoß werden ein speis der würm ein sölchen leib zuo zieren / ist ein
grosse torheÿt. die dritt sach. jst von gotes wegen. wann die
sünderin got nit will erkennen / sanctus jeronimus spricht. wie
getarst du raiczende fraw
dein augen zuo himel erheben / wann
dich got nit wil erhören die weil du ein raiczerin pist die vierd
sach ist von deines eben cristen wegen dz die frauen mit sölcher
zierheit und raiczung den sünden locken. uber dz spricht
crisostimus jst dz sich ein fraw verbet oder ziert und die augen
der leüt locket zuo ir / ob sÿ iemant nach ir zeücht dz wil got
schwerlich an ir rechen / darumb dz sÿ gifft auß gepoten hat /
allein darumb ob ÿemant da sei der sÿ wöll trincken. dz vierd
capitel spricht jr man jr süllent nicht gar zuo hert sein und zuo streng
ewren frauen. dz lert der zwelffpot sant pauls und spricht. jr man
ir solt lieb haben ewer frauen und seÿt in nit gar zuo streng. wann
hertikeit ist ein ursach aller zwitrechtikeit und die ist got
ungefellig.
hie merck mit fleiß / was macht dz daz eelich leüt so gar
unfreüntlich leben. daz ist
underweilen einer frauen schuld.
wann sÿ alle zuo muotwillig und widerstreitig / kriegisch und
widerspenig / zornig und ungezogen frech und zuo geÿl sein / es ist
auch underweilen eines mannes schuld wann er der frauen zuo hert
ist und zuo pöß ist / wann er unweis und ein vertaner oder ein spiler
ist. süllen sÿ nun fridlich leben / so müssen sÿ sich beide
temperiern. der man sol sein siten wandeln und die fraw ir torheÿt
und ir gemüt verkeren. des nymm ein geleichnuß an zweÿen
herten eÿsen. dz sind zweÿ herte herczen. die werden vereinet in
freüntlichem leben in dem feür der güte und der waren lieb. nun
leset ir man ewer regel in disen vier capiteln / und lebet darnach.
so würt ewer leben got dem almechtigen gar beheglich.
hie heben sich an vier capitel oder regel nach den allen frauen
süllen leben. und die
hat geticht anna die heilig fraw des
tobias schwÿger / da sÿ im ir tochter sara hett geben. dz erst
capitel spricht. frau hab lieb deinen man / und ob er dich nit lieb
hett dennoch solt du in lieb haben. du waist wol fraw daz ein hand
die andern zwecht wenn sÿ zuosamen gepunden sind. also sind ir
zuosamen gepunden mit sem sacrament der heiligen kirchen.
darumb hast du lieb deinen man so zwingest du in mit gewallt daz
er dich muoß lieb haben. seneca spricht / fraw ich erczeÿg dir die
liebhabung die du nicht suochen tarfst an wurczen und an
zaubernuß wilt du lieb gehabt sein / so hab lÿeb. du magst
sprechen. ich hab lang vor lieb gesuochet dennocht hilfft es mich
nicht. darzuo antwurt ich. thuo als unser herr der nit auff hört genuog
gütlich ze tuon den undanckpern menschen. sunder manig iar und
manig zeÿt
also hör nymmer auf von der lieb so überwindest
du in dz er dich muoß lieb haben aber du fraw / wisse wie die
sünderlich lieb sein süll so hör mit fleiß wie crisostimus spricht du
solt keinen lieb haben denn deinen eelichen man / und ob ein ander
weiser oder kluoger wer dz solt du dich nit lassen bedüncken du
solt keinen sterckern noch schönern denn den deinen scheczen. und
ob einer schöner oder stercker wer dz sol dich nit beduncken. dz
ander capitel ist. fraw du solt dein haußgesind / knechtt und meid
anweisen und straffen als sant pauls spricht. welche fraw an dem
gesind nit zucht und ere übet / oder begeret die hat ir tugentliche
trew verlaugnet. es sol eÿn fraw bewaren das gesinde das es nit
unerlich lebe / nit in zweiung noch in eÿtelkeÿt. die lerer sprechen.
lebt das gesind knechtt und meÿde unördenlich / also das sÿ
an dem suntag oder andern heÿligen tagen / nit meß und predig
hören und den gotes dienst verachtent / weret sÿ oder ir man das
nicht und gestatten sÿ es sÿ thuon ein tod sünd und haben verloren
ir haußzucht und ere das dritt capitel spricht. fraw du solt
wallten deines hauß kluoglich. darzuo bedarff die fraw dreÿerleÿ
tugent / das ist weißheÿt / fleiß / und fürsichtikeÿt. weiß ist ein
fraw die alle ding kluoglichen schicken kan darumb sprechen die
weisen. ein weÿse und ein kluoge fraw pauet ir hauß. ein unweise
fraw verderbt es gar. glosa ein weÿse fraw pauet ir hauß wenn sÿ
geprechen sicht und den ordenlich wendet / und schicket alles das
in dem hause ist das ein fraw angehöret. dÿe ander tugent ist
fleiß daz ein fraw alle ding fleÿssigklichen thuo oder wende der
weiß man spricht. ein
fleissige fraw ist ein kron ires mannes
die dritt tugent ist fürsichtikait / dz ein fraw alle ding mit rat
schick / behalt und auß geb. dz vierd capitel spricht. fraw du solt
dich unstrefflichen halten an dem leben / das alle leüt wol von dir
reden mügen / und nÿemandt pöses von dir gesprechen müg man
lißt von der frauen judith. es was nÿemant der ein arges wort von
ir möcht gesprechen. nun sich fraw dein leben in den vier capiteln
/ und halt dich darnach so ist deÿn leben got gefellig deinem mann
und allen leüten nun hab ich geschriben wie die frauen und die
mann in der ee mügen selig werden.
es sind achterleÿ menschen in der ee / der werden siben
verdamet ob sÿ nit zuo warer rew kommen. die achtenden werden
behalten und dz ist in der geschrifft zuo vernemen. beÿ der frauen
sara / die ward siben mannen
gegeben / die der teüfel alle
ertötet nach eÿnander. darnach ward sÿ geben dem achtenden mit
dem sÿ ir leben endet in götlichem willen. und der waz der iung
thobias die ersten die da verdamt werden ob si nit zuo recht rew
komen / daz sind die / die nit recht zuo der ee haben gegriffen / als
der sich mit seiner leiplichen gesipp piß an das vierd gelid
verendet hat. zum andern mal. der sich mit der verheÿrat der er
ein kind auß der tauff hat gehaben. zum dritten mal der sich mit
einer klösterlichen person die gehorsam getan hat verheÿrat. die
vierden sind die die so unfreüntlich mit einander leben / und
hassen und neyden sich als der are und auch das huon. und als der
wolff und der hunt. als der haußhan und der fremd dÿe sich vast
peissen und jagen. der leben ist verdamt vor got die vierden
sind dÿe
die ir ee prechen. die fünfften / die ire kinder töten
/ wann man macht das man nit kinder trag und schwanger würt
oder werd / ob man schwanger worden ist das man sÿ in dem leÿb
töte. die sechsten / das sind die / die geÿstlichen ire kinder töten /
das ist das sÿ sich an der tauff versaumen oder die in pöser werck
gestaten. pöse wort pöse lieb / pöse gemeinschaft die iren kinden
unrechcz guot lassen die werden verloren sÿ haben dann ware rew.
das sibent sind die / die veiglich und auß der ee lÿeb haben
die achtenden werden alle behalten die dÿe sibenerleÿ sache mit
fleiß bewaren und sich mit vernunfft davor behüten
nun wil ich lernen wie ein man ein pöß weib straffen sol. und
widerumb eÿn frumme fraw einen ungeraten man. und wil dz mit
kurczen worten thuon
wenn ein fraw kriegisch ist oder pöß
siten hat. also lert crisostimus / das man sÿ in dreierleÿ weÿse
züchtigklichen straffen sol zum ersten mit freüntlichen worten
und manung und sprich also. fraw laß dein leichtfertikeÿt dÿe dir
noch keiner frauen erlichen ist. laß dein schimpffen und scherczen
/ da von dir ein pöser leümund kommt und ander anfechtung. und
thuo was du zuo recht tuon solt in der wirtschafft. so wil ich dich lÿeb
und erlich haben. thuost du des nit. so muoß ich es deinen freünden
klagen das du mir nit volgen wilt. und hilfft das nicht wenn du es
gar offt hast getan. so schlach sÿ besunder des morgens in dem
pedt mit einer gerten und bezwing sÿ nach deinem gemüt.