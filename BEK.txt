ein kunich, der het zwei riche
und was so stætechliche
und so lange in dem einen,
daz diu liute begunden weinen
in dem andern nach gerihte.
ir gerihte was zenihte.
si heten bose rihtære.
daz was den wisen swære.
des nam der chunic zeiungist war
und sante zerihtære dar
die chuneginne, sin elich wip.
diu was im liep also der lip;
si tet ouch, swaz er wolde,
und niht wan swaz si solde.
diu chom dar und rihtet in.
daz duhte die wisen ein gwin.
si taten, swaz si in gebot.
do duhte die tumben ein not,
daz si in ir willen engete
und in niht nach hengete.
des wrden si ir erbolgen
und wolten ir ouch niht volgen
und berieten sich des alle,
daz si sazten mit schalle
ein ander chuneginne dar.
diu tet ir willen vil gar.
si was ein so gemein wip,
si versagte niemen ir lip.
man chos si durch ir tumpheit;
des was si in allen vil bereit.
durch daz si vil gerne werte,
swes islich tumbe gerte,
und man so gahes da genoz,
des wart ir her also groz,
daz der rehten und der reinen
ir volch begunden chleinen.
diu enmoht ir niht gestriten,
si muse si lazen riten
mit schalle, swar si wolte.
den gebresten, den si dolte
- diu edele chuneginne -,
und diu groze unminne,
die hiez si dem chunige sagen
und harte leitliche chlagen.
do chom der chunic mit zorne.
des was si diu verlorne,
diu valsche, diu unreine
- und ir volgare algemeine,
der chunic rihtet uber sie
und erte grozlichen alle die,
die der chuneginne willen taten.
die wrden vil wol beraten.
der chunic tet ir willen sit
und was ouch bi in alle zit.
der chunch, der zweier riche wielt
und sich in dem einen enthielt,
und sin die unsanft enbarn,
die in dem andern waren,
dem tet got vil gelich.
er was zehimelrich
und lie die werlt gerihtes bloz,
und daz die wisen des bedroz,
daz si cehelle musen varn
und daz niht mohten bewarn
mit deheiner gutæte.
diu chlage was also stæte,
unz got ir not erchande
und in cerihtære sande
die himelischen wisheit,
diu chron ob allen tugenden treit.
diu was ie mit got und immer ist;
die braht uns sin sun iesus christ
- die heiligen ê, die niwe,
diu reine und diu getriwe,
diu uns den himelischen hort
und der heiligen wissagen wort
zeganzem nutze braht hat.
swer ir nu volget, des wirt rat.
als si die tumpheit wern wil,
des dunchet die tumben zevil.
die sint des alle in ein chomen,
daz si fur die wisheit hant genomen
und fur des grozen gotes gunst
eine gar verfluchet chunst.
die heizet werltlich wisheit,
diu des ewigen todes chrone treit.
diu schallet nu mit ir gebot;
si leret gwinnen wider got
unreht gut, unreht ere:
daz frout die tumben sere.
die tunt, swes si geruochent.
swie gar si sie versuochent,
si nement ir lon fur gotes solt.
man ist ir ane schulde holt.
si ist gar valsch und unreine
und ist allen den gemeine,
die daz unreht gut so minnent,
daz si got darumbe entrinnent.
daz ist alle naht und alle tage
der heiligen wisheit chlage,
daz si so manger fliuhet
und sich zu ir vianden ziuhet.
so got ir chlage wil stillen
und rihten nach ir willen,
so chumt er, also der chunich quam,
do er die smacheit vernam,
die man der chuneginne bot.
daz was der schuldigen tot.
die ir wider waren gwesen,
der liez er einen niht genesen.
zu aller der gesihte
also chumt christ durch gerihte,
die wol ode ubel hant getan.
so muozen die zebuze stan,
die sich der wisheit bewegent
und der triwelosen chunst pflegent.
christ chumt von himelriche
mit gwalt und ernstliche.
der luft wirt aller viwer var
- so zornchliche chumt er dar -,
da daz iungist urteil ergat.
sit der luft so groze angest hat,
der sich doch niht versinnet,
daz er vor vorhten brinnet;
und die citernt vor vorhten,
die der werche nie niht geworhten,
die wider gotes hulde sint;
da diu gotes uz erwelten chint
so angesthaft beginnent wesen;
wie suln wir armen da genesen?
got ist genædich, senft und guot,
gedultich, milte, wol gemuot.
daz was er ie, sam ist er noch,
und tuot in siner guete doch,
daz manger vil ungerne siht.
swes er verhenget, daz geschiht.
sit er in suzem gemuete
und in aller siner guete
so dicke rihtet swære
beidiu stille und offenbære,
da suln wir wol gelouben bi,
daz sin gerihte swære si.
swenne er nu zurnende wirt,
daz er die gnade verbirt
und uns mit rehte bestat,
daz ist der zorn, den er hat.
daz reht læt sich danne sehen,
so gotes gerihte sol gischehen.
swenne er uns zeiget sine chraft,
so wirt sin schin so angesthaft,
daz nimmer dehein donr slac
die werlt so sere ersterben mac.
so merchet, wie si danne stan,
die wider die wisheit hant getan!
die sehent ir ewigez unheil.
der werlt werdent da vierteil,
die sint unglich uber al
beidiu an der gute und an der zal.
daz eine vierteil ist so guot,
so rehte und so reine gemuot,
daz si vil gænzliche sint
diu gotes uz erwelten chint.
dine choment fur daz gerihte niht.
ich sage iu, wa von daz geschiht:
si sint mit allen sunden bloz
und sint der engel genoz.
die sprichet der tivel niht an,
die stent in gotes gwalt hin dan.
ein vierteil ist verfluochet,
daz ir got niht enruochet.
die hat der tivel ane strit.
si hant gesundet alle zit
an dem vil heiligem geiste.
daz hazzet got aller meiste.
sine geloubten niht an unsern trost,
der uns vil tiure hat erlost;
des vindent si in grimmes muotes.
si getroweten im deheines guotes;
er duhte si vil gar enwiht.
da von so hilfet er in niht.
zwei vierteil muzen fur chomen:
den einen wirt der trost benomen
- daz wirt da gar verteilet -,
daz ander wirt geheilet.
die hant gesundet beidiu vil.
die einen, der got niht enwil,
die getroweten got zeverre;
daz wirt ir groste werre.
si iahen:< wir gelouben wol,
daz got genaden ist so vol,
daz er uns alle wil bewarn.
wir sin bechanten, swie wir varn.
sit er durch unsern willen starp
und uns daz himelriche erwarp,
wes solte wir danne sorgen?
genuoge ouch wellent borgen
zevil uf ir lanc leben
und wellent den sunden ein ende geben
alrest, so si werdent alt,
und sundent dar uf mit gwalt.
daz wirt vil diche ein immer not.
si sleht ein so gæher tot,
daz si ane riwe sterbent.
daz sint, die da verderbent.
daz si niht gnade suohten,
des werdent si die verfluohten.
die andern, die da suln ginesen,
die sint auch sundær gewesen.
si heten aber die triwe,
daz si mit grozer riwe
ir sunden sint zebihte chomen
und buze darumbe hant genomen
und christenlichen werbent
und doch ane buze sterbent
und ir buze hince helle sparnt,
daz si an dem ende rehte varnt.
des wirt ir doch zeiungist rat,
swie groz si ir missetat.
da werdent si gescheiden,
die lieben von den leiden.
so verrent si an einander immer
und vol verrent nimmer.