ein ritter quam an eine vart
sô verre, daz er gast wart
eines wirtes, der in wol enpfienc.
ich sage iu, wie daz ergienc:
er hâte in nie mêre gesehen
und hôrte im grôzer wirde jehen;
des bôt er imz deste baz.
der gast was kalt unde naz;
dâ von was er des wirtes vrô.
ouch was der wirt des gastes sô;
daz liez er in wol schouwen:
sîne tohter und sîne vrouwen
hiez er in küssen zehant.
der koch wart sêre gemant
umbe guote spîse ze der naht.
nu wart ein schoene viuwer gemaht;
dâ sâzen si in der stuben bî.
er hâte schoener tohter drî;
die satzten den gast under sich
und wurden alsô vroelich
ze liebe dem gaste.
nu bran daz viuwer vaste.
dô ez guot wîle alsô bran,
seht wâ diu hitze gewan
in der stuben oberhant,
sô daz diu kelde verswant.
des wart in allen sô heiz,
daz in vor hitze der sweiz
von dem houbete niderran.
dô tet der wirt als ein man,
der dâ heim wil gemach hân.
er hiez einen kneht dar gân
und ziehen sînen roc im abe.
< ichn wil niht, daz hie ieman habe
nahtlanc>, sprach er,< ungemach.>
zuo dem gaste er ouch sprach:
< lât abeziehen iu den roc!
ir habet niender einen loc,
sine hangen alle zweizes vol.>
dô sprach der gast:< daz tuot mir wol;
ich wil doch den roc anehân.>
< ir sult in abeziehen lân>,
sprach der wirt,< weiz got,
ez ist mîn bete und mîn gebot,
daz ir hie habet guoten gemach.>
der gast zuo dem wirte sprach:
< als rehte liep ich iu sî
und iuwer tohter alle drî,
sô erlât mich dirre unzuht.
ich læge gerner eine suht,
denne ich den roc abetæte,
ob ich noch heizer hæte.>
der wirt sprach:< nu lât den strît.
ich weiz wol, daz ir hövisch sît.
sô læge ich zwô sühte,
ê ich iuch iuwer zühte
sô sêre lieze engelden.
ir soldet mich dar umbe schelden,
lieze ich iuch hie haben ungemach.>
heimlîche er zuo den knehten sprach,
daz si alle dar giengen
und im den roc geviengen
und zugten im in überz houbet.
dô wart der gast beroubet
durch die grôzen minne
der êren und der sinne.
er saz, dô er wart âne roc,
als ein beschelder stoc
âne bruoch und âne hemde;
diu wâren im beidiu vremde.
als in dô die vrouwen
sô blôz begunden schouwen,
dô erkômen si vil sêre.
der gast erschrac noch mêre,
wan ez hâte der selbe gast
al der hövischeite last
getragen her vil manigen tac.
der wirt vor schanden ouch erschrac.
sus erschrâkens alle sêre.
der gast entrûwete es, an sîn êre
niemer wider komen mê.
im tet diu schande sô wê,
daz er den wirt hæte erslagen,
trûwete er, daz in getragen
daz ros dannen möhte hân
( des enhæte ez aber niht getân).
er zôch den roc wider an
und schiet sô zornlîche dan,
daz er dem wirte niemer mê
sô holt wart, als er was ê.
dâ mane ich alle wirte bî:
swaz liebes gastes wille sî,
dâ vlîze sich ein wirt zuo,
daz er dar über niht entuo.
ob er im dienest unde guot
wider des gastes willen tuot,
daz ist vil lîhte gar verlorn;
des wære ez bezzer verborn.
swelch dienest niht ze danke kumt,
der schadet mêre, denne er vrumt.