rudolf der schriber
ein mündel rôt, zwo brûne brâ
hânt mich verwunt niht anderswâ
wan in daz herze mîn, aldâ
diu minne wont mir alze nâ.
sô sêre ringe ich ûf ir slâ,
daz ich erfürhte werden grâ
ê zît, ez wende ein lieblich jâ.
zer werlte kume er niemer mê
dem nâch sîm liebe sî sô wê.
mich frumt niht meie noch sîn klê,
ich ahte ûf bluomen alse ûf snê,
mirst swære der süeze vogel schrê.
nâch ir sen ich, swiez mir ergê:
sus lige ich in ir minne sê.
mîn muot ist swærer danne ein blî:
der solte grüenen sam ein zwî.
daz mich dâ twinget, daz ist sî.
ich möhte sorgen werden frî,
solt ich der lieben wesen bî
nâch mînem willen tage drî,
sô wær mîn fröide grôz, ahî.
swaz ich die minnestricke flô,
doch hânt si mich bevangen sô
daz ich an fröiden bin ze rô.
ir ermel blanc, ir hende zwô
der triuten machte mich wol frô,
daz mîn gemüete drunge ûf hô
als in dem meien grüeniu lô.
ich bin von senelîcher mû,
diu mich dâ drucket sam ein flû,
in mînem herzen ie sô rû.
vil süeze minne, woltest dû
mich senden siechen troesten nû,
ich ahte klein der merker hû
und lieze gar der sorgen drû.
sumer der wil aber komen schône,
heide und anger stênt geblüemet über al,
vogel singent in vil süezem dône,
vor in allen doenet wol diu nahtegal.
waz singe ich tumber von der grüenen heide,
wan klage ich sorge niht und swære leide,
die mir mîn frô minne gît ze lône?
ich dien ir und ist ir danc doch gen mir smal.
minne hât vil wol an mir erzeiget
daz si wunder schaffet an ir dienestman.
sî hât mir daz herze dar geneiget
dâ mîn dienest leider niht vervâhen kan.
hei süeze minne, twing die minneclîchen
als dû tuost mich, sô muoz mir sorge entwîchen.
minne, sît dîn kraft sô hôhe reiget,
füege ouch daz diu liebe dir werd undertân.
wê waz flêhe ich tumber nû die minne,
sît daz sî ist ungenâden gen mir vol.
sî lât mînes herzen küniginne
frî, dâ von ich sender grôzen kumber dol.
waz danne? ich wil doch der vil lieben singen
und wil ir mînen kumber zôren bringen.
doch fröi ich mich des in mînem sinne
daz gewalt ein teil genâden haben sol.
ez ist lanc daz ich der sældenbæren
niht ensach; dâ von sô trûret mir der muot.
sol diu fremde mich gen ir unmæren,
des getriuwe ich niht: si ist sô rehte guot.
wâ wart ie wîp sô rein, sô tugentrîche,
sô guot, sô stæte, schoene, minneclîche?
hulfe sî mir von den leiden swæren,
sô wær ich von sorgen, frouwe mîn, daz tuot!
sælic wîp, ich hete ein frî gemüete:
nû bin ich dîn ledic eigen worden gar.
daz hât mir getân dîn wîblich güete,
diu mich von dir niht lât wenken hin noch dar.
doch fröiwe ich mich daz ich sô reinem wîbe
mich hân gegeben mit herzen und mit lîbe.
sælic frouwe, daz iuch got behüete,
troestet mich: sô bin ich aller sorgen bar.
meie hât die liehten zît
fröidegernden aber brâht ze guote.
vogel singent widerstrît;
des fröit ich mich gerne in mînem muote,
nust mîn gemüete niene fröidebære,
sît ich der von tage ze tage unmære
diu mir liebet nû und zallen stunden.
dâ ich ie wânde vinden trôst,
dâ hân ich niht wan umberede funden.
mag erwenden wîbes lîp
mannes trûren, sendez ungemüete,
sôst mîn frou sô gar ein wîp,
daz mîn trûren wante wol ir güete,
geruochte eht sî mîn ungemüete krenken.
wê, wie mac si sælic wîp gedenken
daz si sich fröit mîner grôzen swære?
sô bin ab ich ir fröiden frô:
sus froiwen wir uns ungelîcher mære.
wîp, du hôchgelobtez wort!
bezzer ist dan in der werlte iht wære
wîplich wîp, ein wernder hort.
ist dâ kiusche bî und guot gebære,
sost lîp und ouch der name wol geschoenet.
mit den hât mîn frouwe sich gekroenet:
wâ gestuont ûf houpte baz ie krône?
diu liebe kan sich lieben wol
und tuot daz mit wîplîcher zühte schône.