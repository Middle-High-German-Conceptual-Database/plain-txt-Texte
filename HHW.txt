heinrich hetzbolt von wissense
könd ich erwerben ein lachen zart,
sô wær bewart mîn sendez ungemach.
ich muoz verderben, sien welle alsô
mich machen vrô, der ich daz beste ie sprach.
daz wær an vröuden ein vroelîcher vunt.
zwâr solte ich sterben, sæh ich den munt
noch zeiner stunt, ich wurde des gesunt.
helfet an kaffe daz vröuwelîn,
ir liechten schîn, swer kan versinnen sich.
jâ'nkan geschaffe nicht al mîn sanc.
wer seit ir danc, ob sî verderbet mich?
des ist mîn herze von sorgen beswêrt.
ich tummer affe bin hiure unwert
vil mê dan vert, sît daz sî mîn nicht gert.
swenne ich vereine, sô wünsche ich ir
und dâ bî mir daz uns noch lieb geschê.
ez schât ir kleine daz mir sanft tuot.
jâ'st sî doch guot, des wil ich zwâre ir jê.
gen ir ist ringe der kriechen golt.
zart lîp, al eine ich bin dir holt:
ûf rîchen solt dir singet hetzebolt.
nu wünschet alle der süezen daz sî mich noch meine in der liebe als ich sî
und daz ir lôslîchez grüezen mich doch twing alleine: des wünschet och mî.
swenne ich ir wangen bedenke und ir munt,
sô hât mich gar zir gevangen diu vil zarte reine: mir wart vröude enzunt.
ich sach ir munt sam ein rôse: swer des kunde warten an ir wengelîn,
dâ brach durch wîz rôt sô lôse. ich tet unrecht: hophgarten nant ich grüebelîn.
vor sendem smerzen wart mîn vröude ganz.
sî hiez ie trût in dem herzen, die wîle wir starten an der schoene glanz?
sêt an ir munt, in ir ougen und brüevet ir kinne unde merket ir kele,
der ich muoz iemer vil tougen den lîp und die sinne an ir gnâde bevele.
diu ist ân ende gewaltig nu mîn:
ich vald ir herze unde hende, gnâd, ein keiserinne, ich muoz dîn eigen sîn.
owê mîns herzen daz twinget diu süeze!
wer mag gebüeze sô gar senden pîn?
neinâ, mîn zertel, lâ dich noch erbarmen
mich senden armen, tuo helfe mir schîn!
mir ist verswunden gar helfe unde trôst,
ich bin mit blicken sô vaste gebunden.
al solker wunden wart ich nie erlôst.
waz solt ein wîp alsô zart, sî entwünge,
daz man doch sünge vil ir werdekeit?
waz solt ein munt alsô rôt, er enlache,
dâ von doch swache vil sorge unde leit?
waz solden wangen sô gar rôsevar,
siu'nhetten vründe den muot sô bevangen,
daz in erlangen doch müeste aber dar?
swâ gnâde wont, secht dâ sol man sî suochen:
wil sies geruochen, der warte ich aldâ.
man sol die schoene nicht lobe âne güete;
got sî behüete, die sint ir vil nâ.
müeste ich ir künde noch gar mînen muot,
sô'nwart ûf erde nie groezlîcher sünde,
daz liep gen vründe nicht vrüntlich entuot.
wâ nu zarte blicke,
senfter gruoz, der mich muoz vröuwen
unde in liebem stricke
mit gewalt manicvalt tröuwen?
achte ich gar ze ringe
trûren, lache ich, singe,
doch ein wîp mînen lîp twinge?
diust sô gar ein vrouwe,
reiner zucht, süezer frucht bære
unde in solker schouwe
vröuden sin: nû wol hin swære!
ich sach unbetwungen
rôt durch wîz gedrungen.
lachelich des muoz ich jungen.
swer wil sorge krenken,
der sol hân lieben wân gerne.
mir hât liep gedenken
daz herz hin sunder sin verne;
daz hât vröude ân ende:
hiest der lîp ellende.
merket, wî sus kan sî pfende.
in wart nie halb sô vrô:
mir vert in sprungen daz herz und der muot.
daz ist in lüften hô,
der lîp muoz jungen: swer der meien bluot
und bluomen singet, der hât vröude ganz,
der trage ir liechten kranz.
mîn herze twinget sî, der schoene glanz.
gruoz ist mîn hoechster trost:
gruoz der kan machen mich vil senden rich.
gruoz hât mich sorge erlôst,
dar nâch ein lachen gar durchsiuverlich.
ach, swem ir grüezen wirt durch rôten munt,
dem kan ez sâzestunt
den lîp durchsüezen, daz er wirt gesunt.
ich sich vil münde rôt:
daz ist ein wunder, die tuont mir nicht vrî
mîn herz ûz sender nôt:
ez stêt dar under - wie mag dem gesî? -
mîn herz in schricke. sîst mîn leitvertrîp.
wirf an mich, süezer lîp,
vil zarter blicke und sprich vrô belîp!
wâ nû mîn vrouwe, wâ mag man schouwe der schoene glanz?
wâ nû ir lachen, wâ kan sî machen vil vröude ganz?
wâ lieplich stunde, der denke ich doch mir?
wâ al mîn wunne? wâ herzen sunne? al lît an ir.
sîst trût genennet, sîst trût erkennet, tar ich des jên.
trût gar ân ende trût, vröude sende, lâ triuwe sên!
trût, liebe reine, ich wünsche iemer dîn,
trût, ich dich meine, trût gar alleine des herzen mîn.
sî kan mich twingen, ich muoz ir singen durch liebe vil;
sî kan muot steigen, ich bin ir eigen, ob sî daz wil;
ja'nwirdet nummer sô gar sælig wîp;
sî wendet kummer. ich wünsche ir, tummer, mîn selbes lîp.
wol mich der stunde, von rôtem munde mir liep geschach.
den sach ich machen ein zartez lachen, des ich dô jach.
ir mündel vreche daz gestellet sich,
alsz viunviu spreche, gar durchsiuverlich.
ach swer daz kuste, zwâr den geluste vröude âne nôt.
sîn lachen lôse, ez enwart nie rôse mê halb sô rôt.
kel unde hende wîzer danne ein snê.
liep trût ân ende, wes tuost dû mir wê?
wilt dû mich twinge durch daz ich singe dir offenbar?
troeste mich eine, sît ich dich meine mit triuwen gar.
mîn zuckerkrûtken, tuo mir helfe schîn:
trût herzen trûtken, jâ bin ich ie dîn.
nûst mir al der muot geringe,
sît mich gruozte ir mündelîn.
ach, daz mag mir vröude bringe,
könde ich nâch dem willen mîn
an ime mich gereche,
seht sô wære ich vröuden rich:
daz stêt alsam ez spreche
jâ trutz, wer tar küssen mich?
got die trûtelîchen kroene,
daz ir niemer leit geschê.
ich lob an ir frömde schoene,
der muoz ich ir iemer jê.
ein mündel alse vreche
sach ich nie sô siuverlich:
daz stêt alsam ez spreche
jâ trutz, wer tar küssen mich?
zart liep, lâ mich dich erbarmen,
mache mich noch sorgen vrî!
müeste ich noch mit blanken armen
vrôlich ummevangen sî
gar von ir guotem wîbe,
sô wær ich in vröuden ganz.
swie vil ichs an getrîbe,
sô ist toup der schoene glanz.