wiltu ain bastet machen, so nem ain herten gewallen taig vnd mach
dar vß ainen scherben vnd hack ain jung tuben oder ain
iunges houn vnd gouten speck, vnd hack die tuben oder daz houn
cze klainen stucken row vnd schnid den speck wirflot vnd legg es
denn in den scherben vnd bewürtz es wol, vnd leg ain ander
blatt von goutten aiygern dar über vnd bach es in ainem
ofen.
ouch machet man ain bastet von ayger käß vnd anderen
dingen trucken oder naß; ouch werden sy gut von figan vnd
mit winber ouch machet man sy mitt guten bieren vnd gewürcz;
ouch waerent morouch dar jnn guot vnd aller lay gewürcz daran ist guot. bastet
ouch machtu machen ain bastet von fischen: nim alle
schlygen, ferchenen, grouß trischen oder mach stuben,
selan, ganckfisch, felchen, jung hechten oder brachß man
dar in vnd tuo ain wenig guoter brüg dar jn vnd win vnd
schmalcz vnd gewürcz dar yn. es sind ouch aller lay fogel,
klain vnd größ, gens vnd enta guot dar in. ouch machet
man kalb flaisch, speck vnd peterlin wol gehacket dar in. ain bastet
nim ain herten wol gewallen taig von aigern oder
süß vnd mach ainen hochen scherben daruß ainer hand hoch oder
hoecher als dw wilt vnd hack ain jung tuben oder ain huon oder
wiltu von flaisch oder mach es in der grössi als ainen hassen
brauten vnd hack guoten speck dar in vnd bewürcz vnd
färbs also rowt, vnd tuo es in den scherben vnd beschlüss mit
ainem aiger blatt wol oder süss mit ainen platt, daz kain tanpf
noch nütz dar von müg, vnd bachs in ainem ofen. du macht ouch
wol ainer flaisch brüg oder gut win ain tail dar in beschliessen
oder schmalcz. ainen pfeffer
niem ain leber vnd braut die vnd schnid dar nach
daz usser dar ab, vnd schnid die leber czuo schniten, vnd waz dar
ab geschniten wirt, daz stoss in ainem morser, vnd tu ruggi brot
vnd brüg vnd win vnd essich dar an. dar nach well es in
ainer pfannen. daz wirt ain leber pfeffer pfeffer
ainen schwarczen pfeffer mach also: niem gebrent ruggi
brott vnd czüch es durch mit der brüg vnd mit win vnd essich,
daz es gnuog sy, vnd bewürcz es vnd tuo speck dar in, als vor
ist geschriben, vnd woelk daz wiltprät wol dar in. ain essen von ainer rechleber
nem die leber vnd süd sy oder
braut oder roesch sy. dar nach hack sy oder stoss sy mit ainem
ruggin brott vnd ainer guoter brügg, win vnd ain wenig
essich darin vnd speck, als vor geschriben ist, vnd süd es.
vnd richt es in schisslan vnd gib ain gebachen aiger blatt dar
vf.
nun nim ain schäfin oder ain kelbri leber vnd süd die vnd stoss
sy gar klain mit als vil brotes, vnd güss win oder essich oder
beidi dar an, vnd züchs dar durch vnd bewürcz es
vnd faerbs vnd lass es erwallen, vnd die fogel gib dar in.
wiltu es aber fast süss haben, so tuo guot sidel hung dar vnder
nach dinem willen. dar in machtu geben roeb hoener vogel vnd
czeme hoener gebrauten vnd ainen gebrössoten kopf, ain gebrauten
hierß leber oder ander ding. pfeffer
ain pfeffer an kreps mach also: niem kreps rowt vnd
süd sy, als vorgeschriben ist vnd czüch sy durch mit
win oder mit essich, vnd schell die gesoten creps, die schaeren
vnd die büch vnd die schwencz, vnd süd die bain von
dien büchen vnd tuo daz in die durch gezogen kreps, vnd
bewürcz es, als du wilt, vnd süd es als ain pfeffer. gefült kreps
niem groß kreps vnd niem die schalen also gancz da
von; nem daz jnner dar vß vnd wirf daz boeß da von vnd hack daz
ander suber vf ainem subern bret, vnd schlach gebachen aiger dar
vnd hack es vnder ain ander vnd leg es vf ainen rost vnd braucz
gar wol.
niem kreps vnd süd die vnd schels, daz die hels plos sind vnd
die schal da von kom. dar nach niem grün kreps czuo den ougen
uß vnd daz kaut davon kom. stoß sy denn in ainem morser vnd
strichs durch ain tuoch oder ain sib mit win oder mit essich vnd
bewürcz vnd mach ain pfeffer an den schelten kreps.
bach ain plat in ainer pfannen vnd schnid dar uß wirflot, vnd
mach ainen schwarczen pfeffer uß brot, mel vnd visch brüg vnd
laß daz gebachen darjnn erwallen, vnd roesch ain wenig wis brot
in oel oder in schmalcz wirflot vnd stroe dar vf.
zuo ainem fürhess niem ain lungun vnd die lebren vnd wüst von
dem hasen vnd czerschnid daz wirflot vnd fanch den schwaiss vnd
süd es da mit, vnd tuo ain wenig win oder essich vnd hong vnd
speck dar czuo. so haustu ain guot fürhesß. ain fürhess
niem die lungen vnd die leber vnd fanch denn
schwaiß von ainem hasen vnd hack es klain, vnd süd es mit dem
schwais vnd mit dem wilt praet mit win vnd mit essich vnd mit
guoter brüg, vnd hack speck ouch gar klain dar in vnd lauss en
uß gen der pfannen. czüch in denn durch ain tuoch mit gebrantem
rugin brot vnd bewürcz vnd erwell es.
ouch machtu nemen ain durch geschlagen pfeffer brot vnd daz
färben vnd bewürczen vnd vil essich dar an vnd oepfel klain
geschniten vnd gehacket dar an vnd daz ain wenig erwallen dar an,
vnd güß daz vf den kopf vnd gibs damit.
niem ain hierß leber vnd braut die, dar nach schnid daz
vsser dar ab vnd stoß es in ainem morser mit rugin brot vnd
honig vnd win vnd trib es durch ain tuoch vnd bewürtz vnd
erwell die lebran. dar nach gib daz kalt czuo essen. daz ist ain
leber galrain. kranat fogel
nem kranat fogel, die suber berait sind, vnd so du
sy gewaidest, so stoß denn magen also gancz wider in vnd erwel
in in ainer guotter flaisch brüg. dar nach rösch in in aim
schmalcz, vnd nem aines kalbs oder aines schafes leber vnd stosß
in ainem morser vnd als vil brautes dar zuo, vnd güß ain wenig
win dar an oder essich vnd schlachs durch ain tuoch vnd bewürcz
vnd faerbs wol, vnd er wel daz in ainer pfannen vnd gib die
krannatfogel dar in. galrain
zuo ainem galrain niem win vnd essich vnd hong vnd
lebzelten vnd stoss es vnder ain ander vnd sich es durch ain
tuoch vnd süd es vnd güß es denn etwer in, vnd
lauß es kalt werden; so wirt es guot. ain galrain
nem essich, win, hong vnd pfeffer brot vnd stoß
vnnder ain ander vnd züch es durch vnd mach es dünn vnd
bewürtz es vnd erwels vnd gib es kalt, weder du wilt mit fisch,
flaisch oder wiltprät, gesotes oder gebrautes.
ouch mach ain galrain von win, essich vnd von fischen
brügen, gewürczet vnd gefärbet mit hong vnd mit pfeffer brot
vnd blouß erwelt, vnd gib kalt neben fischen, gesotten oder
gebrauten, als ain saeltz.
ain galrait an ain hiersleber: braut hiersleber gar wol vnd
schnid daz vsser dar ab vnd stoss daz wol mit ruggim brott vnd
hong vnd essich vnd czüch es durch vnd bewürcz vnd er well es,
so wirt es schwartz. vnd gib es kalt czuo der leber. du solt ouch
die leber dar an erwellen.
ain knobloch galrait an ain ganß: nem ain ganß, die jung sy,
die wol vnd schon berait sy; dar nach niem knobloch vnd wißbrot
glich vil vnd stosß daz wol vnd niem denn win essich dar än
vnd hong vnd czüch es vor hin durch. du macht es ouch
bewürczen, ob du wil. es ist nit gewonlich. berenkopf
ain beren kopf oder ains schwins kopf berait suber vnd
tail in enzwai vnd süd in gar wol vnd schnid die hut wirflot
also, daz es an ain ander blib vff dem bain, vnd leg in vf ainen
rost vnd güß haiß schmalcz dar vf vnd besaeg es mit gwürcz in
den wunden vnd gib es trucken.
nem ainen beren kopf vnd beseng den gar wol vnd schlach in von
enander vnd süd in gar wol vnd leg in vf ainen rost vnd braut in
gar wol vnd beströw in mit gewürtz. vnd wenn du in geben
welist, so gib ain schwarczen pfeffer dar czuo.
dar nach aber von dem beren schnid hend füss, süd sy gar
wol. nach der lengi sol es geschniten sin nach den czechen, vnd
gib ainen gelen pfeffer dar zuo. brauten
nem den arsdarm von dem kalb vnd mach den gar suber, vnd
hack die lungen vnd speck vnder ain ander vnd fass in den darm
vnd bewürcz vnd süd es vnd leg in den rost vnd braut in
also. ain iungs spanfaerchlin füll also
nem ayer vnd schlach die in
ain schmalcz vnd rür sy wol fast. dar nach nem die lungen vnd
daz leberlin vnd die nieren oder allain die lungen vnd hack es
gar wol vnder ain ander vnd bewürcz vnd faerbs vnd erstreckes
daz faerchlin gar wol in ainem kessel, vnd stoß es an ain langen
spis vnd salb daz färchlin vßwendig staettenklich, daz in die
hut nit verbrin noch ze hert werdin. ouch machtu es füllen, wa
mit du wilt alz ain ganß vnd czüh im ain brauten czwierest nach
der lengi durch den mund vnd trag es also czetisch. brauten ganß galrain
nem ain iung ganß, so sy wol sy
berayt, vnd braut die gar schon. vnd nem knoblouch vnd als vil
wisses brot vnd stosß daz in ainem morser vnd güss win
vnd essich dar an vnd czüch es durch ain tuoch. dar nach
güss hong dar vnd erwell es vnd bewürcz es: so haustu
ain guot galrain an ain ganß.
nem aber ain ganß als vor oder die elter sy, vnd begriff die
zwüschen hut vnd flaisch als ain huon, vnd nem knobloch vnd
speck vnd pfeffer vnd stosß in ainem morser vnd füll es vnd
braut es gar wol. ain füllin czuo ainer ganß
begriff ain ganß vnd füll sy mit
knoblouch, gestossen speck vnd pfeffer. ouch mach ain füllin von
wekalteren ber vnd aiger vnd ain wenig brot vnd gewürcz. ouch
nem speck dar zuo vnd grien bieren vnd weckalter ber vnd peterlin
gehachet oder füll sy mit czülbellen, peterlin vnd speck; oder
mach ain füllin, wa von du wilt. brauten bockleber
nem aines bockes leber vnd hack es klain also
grün, vnd hack dar czuo aiger vnd wissbrot vnd bewürcz
es vnd wind es in ain netz vnd braucz also.
nem groß kreps vnd nem die schalen also gantz da von. nem daz
iner dar vß vnd wirf daz böß da von, vnd hack daz ander vf
ainem subern bret vnd schlach bachen aiger darin vnd hacks vnnder
ain ander vnd bewürcz vnd färbs vnd füll die schalen da mit
vnd stosß die hüsan vber ain ander vnd stoß an ain spysslin
vnd legs vff ain rost vnd brauts gar wol.
gefült brauten kreps mach also: nim grosß kreps vnd süd die
vnd brich die grousen schalen uf vnd tuo daz bitter dar vß. vnd
hack daz guot vnd schlach bachen aiger dar vnder oder gesotten
totter, die gesoten syen, vnd mach ain guot füllen dar vß.
bewürtz vnd füll die schalen da mit vnd stoß an ain
spisslin vnd brauts vf ain rost. in der vasten mach die füllin
mit ain wenig brott oder mit figan vnd mit anderm ding, daz du
denn gern haust. brauten hechten
nem hecht oder ander groß fisch, vnd tuo die
huot da von also rout, vnd czüch die grät ouch also da von, vnd
hack daz gebrät klain vnd bewürcz es vnd truck es in ain
ingraben form, wie du die haben wilt, es sy fisch oder rebhoner
vogel oder ander ding glich, vnd süd es dar inn. dar nach tuo es
vsß der form vnd brauts an aim spisslin oder süsß. schnid die
brauten von dem hechten langlich als speck, vnnder spick es da
mit, jn der wiß mach ainen rechten brauten da vß, wann daz du
ain brossen wisses broutz dar vnder tuost vnd tuo es czuo samen
mit czwain nassen messern in der form als ain brout vnd erweles
in ainer pfannen vnd braut es an aim spiss vnd spick es als
vorgeschriben ist. ayer essen
von ayer ain essen: nim xx aiger vnd süd die in ainem
wasser, also daz der totter glich dünn blib vnd daz wisß hert
blib, vnd nem sy denn her vsß vnd schlach sy vf vnd tuo es an
ainn spisß vnd tuo daz tutter dar vß jn ain pfaennlin, vnd tuo
ain schmalcz oder oel dar czuo vnd tuo es vnnder ain ander ob dem
für, bis es keck werd, vnd nim es denn her vß vnd laegg es vff
ain suber taeller vnd hack es klain, vnd denn ain leffel mit
ymber vnd ainen loeffell mit simelrinda vnd ain wenig
saffran alls ain bon vnd ain löffel fol bäriss körner vnd
zucker vnd ain wenig salcz, vnd mach daz vnder ain ander. vnd nim
dar nach ij rochu ayger vnd schlach die dar vnder vnd tuo es
alles gesamen vnd nim den dar nach des gehäcktes vnd füll es
wider jn die ersten schallan, da daz hert wiss jn bliben ist, vnd
mach vor hin ain haisß wasser, wierff die ayger dar jn vnd lasß
es sieden, daz si wol hert werdind. vnd dar nach schell sy gar
schon vnd mach ain dünes taiglin mitt aygern, czucker vnd safran
vnd czüch die gescheltun ayger dar durch vnd bach si den jn
ainer pfannun. oder e du si bachist. so stosß an ain spisslin
vnd brätt sy vff ainem rost. vnd die wil si vff dem rost ligint,
so lasß dar vff loffen von ainem ayger totter. nu saey ymber dar
vff vnd gibs für ain brättes, vnd machs jn ain dünes
pfefferlin. sälcz jn ainem lemprautten
nim ainen lemprautten von ainem
kälb vnd brautt dien vnd niem ain rugin brot vnd essich vnd
petterlin vnd stoss das jn ainem morser vnd tribs durch ain tuch.
daz wiert ain sälcz; vnd daz gib czuo dem selbin brautten. gebrauten muoß
niem ital aiger vnd als vil schmalcz vnd salcz
es vnd mach daz schmalcz nit czuo haisß vnd tuo es in ain
pffannen vnd braut es damit mach ain kecken ayger taig vnd
vil dünne bletter dar vß vnd bachs jm schmalcz. dar nach hacks
gar klain vnd mach mit ayger vnd mit milch ain muoß.
nem gebach struben vnd hack die klain vnd süd die in ainer
dicker milch vnd klopf ij aiger dar in vnd faerbs. vnd wenn du an
richten wilt, so tuo gewürcz dar vf. daz wirt vss der mauss
guot.
struben hack gar wol vnd tuo milh vnd ayer dar czuo vnd mach ain
muoß. wiltu, so bewürcz faerbs. käß muoß
ouch mach ain muoß von geribnem käß vnd süd denn
vnd tuo milch vnd aiger darczuo vnd lauß wis.
ouch czüch röwch fisch rougen milch vnd lebran durch mit wissen
brot vnd hack ingäder gar klain dar in vnd mach ain muoß dar
vß vnd mandel vnd czucker: daz wirt daz edlost muoß. muoß von hirn
hiern czüch durch mit brot vnd mach muoß dar vß
mit milch, ob du wilt, wiß oder gefaerbtcz
aerbis muoß mach von wissen durch gezognen aerbisen one alle
merung von rotten aerbisen, durch gezogen an andri ding. wol
machtu es mit hong süsß machen.
nem ain rechs leber vnd süd sy gar wol. dar nach czerhack
sy gar wol klain in ainem morser mit der brüg vnd mit
ruggim brott, win vnd essich vnd süd es dar nach in ainem hafen,
so wirt es schwarcz. hach ouch speck klain dar in. wen daz
gesied, so mach ain blatt mit aigern in ainer pfannen. vnd wenn
du es welist an richten, so leg daz plat dar vf. muoß von krepsen
czuo ainem kreps muoß vnd schnid
daz boes zuo den ougen da von vnd stoß daz ander in ainen
morser vnd nem ain wiß brosem dar vnder vnd trib es mit
milch durch ain tuoch vnd tuo es in ain pfannen vnd mach ain
muoß dar vß, daz wirt rot. muoß von bieren
bieren muoß: czüch bieren
durch, wol gesotten vnd tuo geriben bimczelten dar an vnd
süd es wol vnd tuo hong vnd gewürcz dar an. gebrauten milch
nim aiger vnd milch glich vil vnd schlach es
durch ain ander vnd tuo salcz vnd safran daran, als vil es darf,
vnd tuo es in ainen hafen vnd henck den hafen in ain kessel vol
wasser, also daz das wasser nit dar inn müg in den hafen, vnd
lauß es wol ersieden, bys es wol erstocky. vnd gibs für ain
muoß. welle man es aber brauten, so züch es aber vf ain suber
tuoch, hüncz es wol er süch. dar nach tuo daz tuoch ouch dar
wber vnd beschwaer es mit aime bret mit stainen; so wirt es keck
als ain käß. dar nach zer schnid es mit ainem faden vnd legs vf
ainen rost als ain vterlin vnd bestrews mit gewürcz oder mit
czucker. ouch machtu haiss schmalcz dar vf giessen, du macht es
in ain pfeffer oder in ain brülin geben, ob du wilt. bry von bonen
ainen bonen bry mach von gstossnen bonen vnd durch
gezognen bonen vnd richt inn als ain mandel ziger mit allen
dingen. holder muoß
niem holder bluomen vnd süd die in milch vnd
czüchs durch ain tuoch vnd mach da mit ain muoß, wie du wilt,
vnd mit gribnen simlen oder von andren dingen. daz wirt gar wol
geschmack vnd ouch gesund. ouch machtu es wol färben vnd
bewürczen, ob du wilt. aber es haut selber gnuog schmackes; vnd
hye mach menger lay muoß.
ouch mach ain boraetsch muoß von deni bluomen ze glich wiß als
ain holder muoß.
wiltu ain hoflich essen machen, dar man allerlay flaisch brucht,
es sy wild oder zam, gesotten oder gebratten, so niem vier kalbs
füss oder mer vnd süd die, bis daz die bainer dar von
fallint, vnd stoß in ainem moerser vnd strich es alles samet
durch ain tuoch, vnd tuo dar nach ain loefel fol dar an vnd tuo
denn saffran dar an beschaidenlich vnd ouch ander gewürcz vnd
schütt es denn vf ain flaisch; ist es aber gesotten, so soltu es
roesten vnd aber dar vber schitten, so gestaut es. hennen sieden
wiltu ain hennen sieden avn wasser vnd avn
für, so nim czwo zini schissla vnd czerwürck daz hon jn
fier tail vnd tuo es in die schissla vnd tu schmalcz win vnd
salcz daran vnd stürcz die hennen vber ain ander; vnd
mach ain taig vnd bestrich die schisslan da mit, daz kain dust da
von mug komen, vnd secz die vf ainen kopf stain vnd bedeck den
obnen vnd neben czuo vnd obnen zuo hin luen? vnd schit den vf den
kapf stain, daz es durch nider rinn. so wirt daz hon gesotten. angeleiti höner
zuo angeleiten hünern nem alte
hüner vnd klub die von ain ander nach der lengi vnd schnid
die brauten da von, also die bainer ander haftind, vnd
czerhack daz gebraet vnd tuo brout dar zuo vnd speck vnd
gewürcz vnd legs wider an die bain vnd süd daz: so
haustu angeleite hüner, vnd tuo die hut dar über vnd
heft sy vnd süd sy schon. ouch machtu aiger oder peterlin
oder ander ding dar vnder tuon. dar waerint klainen winber guot
dar an.
du macht ouch jungu hüner siden in agraeß oder in gestossen
erwellen vnd sy dar vf geben.
wiltu machen ain frowen essen, so süd ain üter von
ainer kuo, daz nit hab czefil brüg, vnd nem die selben
brüg halb vnd nem zwo simlen vnd bayde vf ain rost vnd
bschrichs mit iij aigern totter mit der brüg durch ain tuoch
vnd schnid dar vber czwo schnitten vnd roest sy vf ainem rost,
vnd schnid es denn klain in ain brüg, dar jn es gesotten sy,
vnd nem ain schisselin fol milchraum vnd lauß es dar in
sieden vnd tuo denn imber vnd saffran dar an. wem es also ain
rechti dunni gewint, so ist es gerecht.
zuo ainem guoten kalbs kopf schnid die vnder kiew da von vnd nem
den andern vnd süd in gar wol. dar nach niam die hiern schalen
uf vnd tuo guot gewürcz dar in vnd haiß schmalcz dar in vnd
brat an uf aim rost. kügelin von kalb flaisch
kügelin von kalbflaisch mach also: nem des flaisches
vnd brot vnd ain wenig aiger, das da von
hafte; hack es vnd bewürcz es vnd mach sinn weli
kügelin als kiechlin vnd wierfs in ain sides wasser vnd
laß es sieden vnd gibs trucken mit peterlin oder in ain
jüssel oder bachs in aim schmalcz vnd gibs in ainem pfeffer. ainen hinder darm füllen also
hack ain lungen vnd speck vnd
bewürcz es denn vnd füls. ouch niem ain hiern, ayer vnd
brot vnd bewürcz es denn vnd füll es; ouch machtu ein
wenig hong dar czuo tuon. kleb würst
nem ains bocks leber vnd hack sy klain also grün
mit aiger, mit wysem brot vnd bewürcz es vnd färbs vnd bewind
es mit ainem netz vnd röschs oder brauts. du macht ouch dar
vnder hacken speck vnd peterlin. mandelziger
nem mandel vnd stosß die gar wol vnd mach ain
guot milch dar vß vnd trib die mit aim wenig wines brottes durch
oder tuo wyß geribes brot dar vnder vnd güß ain wenig wines
dar an vnd lass es erwallen, hincz es dick werd, vnd züchs vf
ain sib oder vf ain tuoch als vil als ander cziger oder milch.
vnd wenn du es an richten wilt, so strich es langlocht vf ain
rost rot schisel mit ainem nassen meser oder mit aus schnid len
vnd mit mandel kernen bestovbs vnd güss jetwederhalb mandel
milch dar vf, mit czucker beströwet. gehäckt in der vasten
ain gehäckt in der vasten mach von
gehackten mandel vnd faerb ain tail vnd daz ander lauß wis vnd
ströu zucker dar vf vnd czuo dem dritten tail so nem kleni
winberli, geschwelt in ain wenig wins in ainer pfannen. ziger in der fasten
zuo glicher wiß machtu machen von
mandel ziger in der fasten aier, vnd mach schypelote zeltle dar
alle in geschlagne ayer vnd faerbs in der milch vnd leg sy in ain
pfannen oder tüpfe vnd güß öl dar üf
vnd lauß es wol warn werden. gehabierti aiger
ouch gehabierti ayer mach: dar vß mach kügelin
als aiger vnd schnid mit haur von en ander vnd färb die in der
milch ain wenig vnd gib sie in ainen essich vnd peterlin oder
ainen supen, war vf du wilt, oder in ainer saelcz.
würst mach ouch dar vß vnd tuo klaine winber dar vnder vnd fass
es in hechten magen vnd in blauczen als würst. vnd waz nit dar
in mag, daz mach länglich oder kügelocht vnd süd es vnd mach
dar an ainem pfeffer, daran sänft von gewürczen mit oeppfeln,
klain geschnitten oder gehachet, vnd mach ouch den ruggraut von
dem fisch dar in geben, die lebran vnd die milchlin vnd daz ander
in gewaid. grüben in der vasten
schnid simlan klain wirflot als speck
vnd rösch sy jm schmalcz oder in oel, huncz es brun werd vnd
strö es vf die müser als die grueben; daz ist hoflich.
oepfel schrot ouch also roest in dem schmalcz als vor vnd gib es
ouch uß müsern. sulcz
zuo sulcz vischen nim win, wasser vnd essich glich vil
vnd sud visch dar jn vnd bewürcz vnd färbs wol vnd leg die
visch jn ain geschier vnd gusß die brüg dar vber: daz wirt
guott.
ain ferchnen, ain lachs oder ainen jnlancken mach also jn ain
süß sälcz mit visch lebra vnd mit geribnem lebzelten oder mit
pfeffer brot oder mit gebrentem mel vnd hung, als vor ist
geschriben, vnd duo mangolt kernen vnd baiderlay winber dar jn
vnd figa vnd richt daz an vf die fisch kalt oder leg die fisch
dar jn. sulcz
sulcz fisch mach also: nim win, essich vnd wasser,
jedlich glich fil, vnd süd die fisch dar jn vnd leg sy jn
ain kaltes wasser vnd wäsch die fisch vnd schüppellan
darmit ab den vischen vnd czüch die suppun durch vnd also
legg den fisch dar jn vnd salcz es gar linsa.
stosß die figa an ain spißlin vnd mach der spisßlun als vil,
als du wilt, vnd sud daz jn aim kessel oder jn ain hafen vnd
gusß glich wins vnd wasßer dar an. dar nach niem brot vnd
lebkuochen geriben, tuo es an die brüg von figan, hung vnd
essich durch ain tuoch geczogen vnd bewurcz vnd färbs vnd
erwels als vnder ain ander, vnd leg die figa jn ain geschier vnd
gusß den dar an. vnd wen du es wellest an richten, so stroew
daz vber winber vnd gibs also. ain fign sultz
stosß je vi figa an ain spislin mach die, wie du
wilt, vnd süd die vnd nim win vnd wasßer glich vil dar an. dar
nach nim brot vnd lepczelten geriben vnd tuo es an die bruey von
fign, hung vnd essich durch ain tuoch gezogen vnd bewürcz vnd
faerbs vnd erwelß als vnder ain ander. leg die
figa jn ain geschier vnd güsß den dar an, vnd wen du es an
richten wellest, so stroew darwober win ber vnd gibs also. ain figan sulcz
stoss ie vi figan an ain spisslin vnd mach die,
wie du wilt, vnd süd die vnd nem win vnd wasser glich vil vnd
güsß daz an. dar nach nem pfeffer brot dar czuo ain wenig vnd
tuo daz in die ssuppen vnd czüch es durch vnd tuo hong vnd
essich dar czuo vnd bewürcz vnd lausß es erwallen vnd richt es
vf die figan vnd ströw klein winber dar uff, vorgeschwelt nach
dinem sin oder nach dinem willen. sultz an fogel
ain leber sulcz an fogel oder an hüner: sud
rekolter fogel gar wol jn ainem frischen flaisch brüg vnd
daz sy dar jn erwalind. dar nach rösch sy wol im schmalcz. hosnestelsulcz
ain hosnestel sulcz: nem ain frisch rechhut vnd
brüg dar an har ab vnd süd die wol. dar nach zerschnid
sy ainer spannen lang vnd zwaier finger brait vnd mach da von ain
sulcz. ouch machtu es machen von aines dachs hut oder von aines
faerchlis hut oder von aines anders tierlis hut; vnd mach dar an
ain sulcz.
zuo ainem haideschen kuochen mach ain taig mit ytal ayger, so du
aller hertest mugest, vnd faerb daz vnd willin wol vnd mach gar
dünni plätly dar vß vnd bach daz im schmalcz; vnd nim
guoten win vnd halb als vil hong vnd erwell daz vnder enander vnd
züch denn daz gebachen dar durch, so du es an wellist richten. bachen krumb krampfen
zuo krumben krapfen als roß ysen so
solt du riben guoten käs, vnd nem halb als vil mel vnd
schlach dar vndern, daz es sich dester baz wellen lauß, vnd
gewürcz es gnuog; vnd wil es vf ainen banck, daz es werd als
würst. dar uß mach denn krump krapfen als roß
ysen, die wirt gar guot vnd fast gesund, der sy schübt in
den mund; vnd sol sie bachen im schmalcz. krapfen in der vasten mach also
nem grün nüß vnd nem figan
vnd stoß die vnder enander vnd bewürcz die vnd legs in ain
pfannen in oel, daz es erwalle. dar nach bewallen mit erhabnem
taig in krapfen wiß vnd bach es vnd gib es kalt oder in ainem
dürren pfeffer.
zuo ainem baches in aim jüssel nim ain geriben käs vnd mel
gelich vil vnd schlach daran ayer vnd bewürcz es wol vnd knit es
vnder enander vnd will es vf ainem bret. vnd mach dar vß lang
strüczel vnd dünne vnd bachs im schmalcz. dar nach schnid es in
ain iüssel. baches in aim jüssel
ain gewundes bachen yn ainem
jüssel bach vnd gesalczne pletter jn ainer pfannen vnd stroe
griben simlan dar vf oder geribnen käss oder klaine winber
oder ghackt flaisch dinges oder grüns allenthalb, vnd wind
es zu samen als ainen strützel gar fast vnd schnid
stüklan dar vß vnd beschwär vnder zwai taellern
vnd bachs; vnd gibs jn ainem jüssel guldin bachen schnitten
guldin schnitten: nem vil ayer totter vnd
salcz schlachs vnd zuch schnitta dar durch vnd bachs vnd stroew
czucker dar vf: daz ist gar gesund.
zuo gold brott nim ital ayer vnd safran vnd nit gesalczen vnd
klopfs vnder ain ander vnd czuch schnitta dar durch vnd gib dar
czuo sälcz. baches von fisch rogen
nim ain fisch rogen vnd zuch den rogen
durch ain wenig wisseß brot oder mengs mit guotem wissen mel als
ain struben taig vnd färbs ain wenig, ob du wilt. dar vß mach
guot struben oder anderlay guot gebaches oder bewürcz es vnd
mach flädly dar vsß als jn ainem offen gebachen oder mach
verbrütn küchlin dar vsß als von ayern. baches von krosayer
zuo krosayern schlach ayer czuo dem grossen
spicz vnd klopf die gar wol; tuo pfeffer vnd safran vnd
gehacketen peterlin vnd salb jn an vnd rösch jn ainer
kuochen vnd stoß es vff ainem rost vnd brätzs also.
mach also: brich ayer vff an der spitz vnd lär die schällan
gancz vnd nim ital ayer tutter vnd schlach die wol in ainer
schussel vnd bewürcz vnd salcz vnd färbs vnd tuo gehacketen
peterlin vnd sabiner oder minsen oder ander ding dar in, waz du
wilt. röst es vnd hacks klain vnd tuo es wider in die schalen
vnd stosß ann ain spislin vnd bachs vff ainem rost. bachen morachen
nim klain morochen vnd wäschs gar suber vnd
schnid die buczen dar von; vnd mach ain dunen taig von wissem mel
vnd guß ain wenig winß dar an, faerbs, bewürcz vnd
zuch die morochen dar durch vnd bach es jn ainer pfannen.
zuo ainem esen, haiset ain buobenpfull, nim ains kalbs lungen vnd
sud die gar wol vnd schnid speck dar vnder vnd hack es gar wol
vnd schlach ayer dar an vnd pfeffer vnd saffran vnd bach die mit
mintzen pletern vnd bewils dar in vnd bestrichs an der füg mit
ayer totter. bach es mit schmaltz. sälcz von fil sälczen mach also
nim peterlin, salbinen
vnd ruggin brott, ayer toter vnd bymenczelten vnd stoß es
wol klain vnd heb es vff mit essich vnd zuchs durch. sälcz
och mit peterlin vnd mit ruggin brott gestossen vnd
durch gezogen mit essich: die sälcz ist guot zuo ains
schlöp bratten. sälcz von knoblovch
von alltem knoblovch mach ain sälcz
gestossen mit wissem brot vnd essich: daz haisset ain
elsässer knoblovch.
ouch nim lunggen, zibellen, peterlin vnd salbinen vnd brät als
vor geschriben ist. sälcz
ovch stosset man knoblovch mit nussen oder mit mandeln
vnd mit wissem brot vnd mengin vff mit win vnd mit hong & nim reb
lovb vnd die faistn czwilin vnd ampferan vnd erbsere lob, ysope,
peterlin vnd salbinen glich fil vnd hacks vnd stoss vnd zuchs
durch mit pfeffer brot.
zuo aime guoten kunpost nim mangolt vnd wasch den gar suber vnd
schab die wurtza vnd sud in mit pleter vnd mit in gesalczem
wasser. kumpost
wil ain suren kumpost havn, so güß essich mit
surem hefell dar an vnd gemalen sinf; oder süd win oder
wasser mit win stain vnd laß daz luter werden vnd
güsß daz vnder mit rotem gehacketten czibellen. rüb kumpost
ouch machtu klain rueba sieden vnd klain
kalbes höpter gefierden taillet vnd die rüba brayt
geschniten vnd die ouch dar vnder machen. sussen kumpost
wäsch jungen mangold vnd schab die wurcz vnd
sud es jn aim gesalczne wasser vnd zuchs vf ain bret bis es
ersich. nim hong vnd win glich fil vnd er well dar jn figa vnd
baiderlay winber vnd färbs vnd guß es alles vff den mangolt vnd
stroe enis vnd mandel dar vnder. du macht ouch nespla vnd biera
dar in tuon. sschlechn kumpost
nim win vnd hong glich fil vnd er wels; dar
nach nim schlecha voll berait vnd suber vnd leg sy dar in also
kalt. och mach tu bieran, nespla bestecken mit gewürcz; je
nim so vil, als du anrichten wilt, so blibt dem gewürcz sin
kraft vnd sin gütin. an boräcz latwärtzy
nim ij lib boräczsch bluomen vnd hack die
klain nim j lib hong vnd j halb maß win vnd schom daz hong vor
hin gar wol vnd tuo die bluomen dar in vnd sud sy wol, biß es
dick werd. dar nach czuch es durch vnd bewürcz es den, wie du
wilt vnd czuch es vff ain bret, biß es drucken werd. nuß latwärin
nim boum nuß, die wil die schal
nit an fach hertun, vnd durch stichs mit ainer sylen vnd legs jn
ain gesalczen wasser acht tag, so zuocht es jm die sur vß.
dar nach wäschs vnd süd es mit win vnd mit hong gar wol
vnd bestecks mit gewuertz vnd bewürcz die brey vnd be halcz
inder bruye in aim glesten gschier, also daz die brüey die
nuß bedeck, daz si nit schömlin. senf
zuo ainem guoten senf niem senf samen vnd dere dien suber
vnd stosß es den jn ainem morß gar klain vnd zuch jn
durch ain enges tuoch vnd stoß zimmit bluot vnd tuo es
vnder den senf vnd czwiers mit honig vnder ain ander, recht als
der wachs berst; wen du wilt, so nim des selben ain wenig vnd
czertrib es mit win.
zuo ainem wachtel krutt nim peterlin vnd mangolt vnd schnid es
ains glids lang vnd niem ain wachtlen schuon gebrayt
vnd bestreus mit gewurcz vnd leg zwierod als vil krutes als der
wachtlen in ain hafen vnd sud daz vnder ainander. wachtel krut
nim peterlin vnd mangolt vnd schnids ains glids lang
vnd zuo ainer ietlicher wachtel niem czwierund als vil krut vnd
sud es vnder ainander vnd hack guot speck dar an; dar nach
röst die wachtla vf aim rost vnd gib sy vff ainem krut. krut von lovch
zuo ainem lovch krut nim wiß lovch vnd
köln vnd schnid es ains glids lang vnd röst sy in ainem
schmalcz vnd gusß wasßer dar an vnd laß er
wallen vnd legs jn ain sib; wen daz wasßer dar von kum, so
leg es in ain hafen vnd guß milch dar an, die mit aim
wissen brot duorch ain tuoch gezogen sy, vnd tuo schmalcz dar an
vnd sud schwinin schmalcz dar czuo. wälsch krut
nim wälsch krut, brich luieschen oder
jungen mangolt oder köl krut czwisch den henden vnd sud daz
jn flaisch supun. bilch krut
bilch krut oder bilch bry mach also: niem grien
kurpsa, e sy czyttig werdent, den schnid die grünu hut ab
vnd bruye sy denn, vnd bruye als rüban, vnd hacks klein vnd
tuo die kernen da von vnd die kurpsa sonder in schäfine
supun; vnd so es gesied, tuo milch dar an vnd laß es er
wallen vnd gib es czuo dem flaisch.
nim buonn bluost oder erbißbluost oder wicken bluost vnd
der die suber am luft vnd buluer die schuon; vnd wen du jn dem
jar sulcz machist, so nim des puluers ie vnder j maß
anderhalb lot vnd wind es jn ain suber tüchlin vnd süd
es inder sulcz, so bestät die sulcz. ovch ist die husen
blater vnd all fisch blatra guot in sulcza, wan si gestan der
wol. sulcza sind ovch guot cze giessend in glestan geschieren
oder jn stainina gschiren oder in zinina vnd si kalcz giessen,
vnd die geschier sol man seczen vff kalt gestain oder vf kalt
ertreich, wa du wilt.
item pran jn den win wermuot
item pren den salman jn win der
dem hopt
item hiemelsch gab oder des tufels fluoch daz gold
pren jn win schiß drrin vnd nitharcz... vnderm huotlin