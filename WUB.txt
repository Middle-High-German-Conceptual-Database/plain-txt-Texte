einen wolf, den iaget ein wilder man.
do flohe er angestlichen dan,
unz da er einen gebourn vant.
der het ein gabeln in der hant
und suberte sin heu da.
do sprach der wolf iesa:
< hilf mir behalten min leben!
ich dir wil guten fride geben;
dar zu solt du ane schaden sin
von allen den genozzen min.>
< nu ginch zu dem schober her
und sliuf dar in!> sprach er.
< wil du min friunt iemer wesen,
ich wil dir helfen genesen.>
< ia,> sprach der wolf wider in.
iedoch het er den sin,
daz ers chærchlichen ane vie
und hinder sich in den schober gie,
daz er horte und sæhe,
waz im hie vor geschæhe.
do der wilde man zulief,
den gebourn er vaste an rief,
wa der wolf hin wære.
do zeigte der triegære
mit der hant ander swar
und wincht mit den ougen dar
in den schober, da der wolf saz.
der wilde man uber sach daz,
daz er winchte so tougen
in den schober mit den ougen,
und lief er nach der hant hin:
daz was des wolves gewin.
do er so verre chomen was,
daz der wolf wol genas,
er gie her fur vil fro.
zu dem gebourn sprach er do:
< din hant muzze iemer sælich sin.
so muzzen aber diu ougen din
die unsælde und daz leit haben,
daz si dir wereden uz gegraben.
in was so leit min genesen,
daz ich des fliezzich wil wesen,
daz si des niemer niht gesehen,
des si zefreunden mugen iehen.>
daz er dem wolve daz gehiez,
daz er doch ungern war liez,
daz was ein grozzes wnder niht.
ditz was ein angelichiu geschiht,
daz man den liuten sam tut.
so einer triwe und gut
dem andern geheizzen hat,
daz sin gemute so stat,
daz er des niht wil vol varn;
swer sich da vor wil bewarn,
den hat der wolf geleret.
het er sich niht gecheret
her fur, so muse er tot wesen.
also sol ein man genesen,
den ein ungetriwer treutet
und im grozzen dienest beutet.
so sol er stap under uhssen han
und sol sich niht gar an in lan.
unz er vil wiselichen ervar
sines hercen willen gar.
swederz danne im bi si
- triwen vol oder triwen vri -,
da bi erchenne er denne wol,
des er sich an in lazzen sol.