ich wölte gerne dichten,
ob mir es niemen wölt vernichten,
ze rimen etliche wort,
als ich ein bredgi han gehort,
mänig bischaft sagen
ich wil sin nit me getagen,
wie wol das doch nu ist,
das mir der künsten vil gebrist
und ich ouch ze einfaltig bin.
so nim ich es ouch für mich hin
in gottes namen und bitt ouch in,
das er mir hierin helfent welle sin
und mir sin vil götliche kraft
verliche, vernunft und ouch macht,
das min gedicht werd volbracht
und in guoten werken werd gedacht.
wem nu min gedicht nit wol gefalt,
er si wib, man, jung oder alt,
der laß mit züchten ab sin lesen.
wil er, so laß ouch mich gnesen,
und wa dis buoch gebresten hab
uf keinen sin, den nem er ab.
das ist min begirde guot.
er sol vinden, wer wol tuot.