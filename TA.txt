uns kumt ein wunneklîchiu zît
des fröit sich alles, das dir ist
diu manigem hôhgemuote gît
sô wol dir, meie, das du bist
sô rehte wunneklîche komen
das ist mînes herzen spil
wir hân das alle wol vernomen
wie der fürste leben wil
in oesterrîche und anderswâ
wil er behalden ie den prîs
beide hie dort unde dâ
ist er an allen dingen wîs
er hât sîn ding vollebrâht alsô
das man dem werden danken muos
er mag wol iemer wesen frô
swem er dâ biutet sînen gruos
mit êren rîchet er, der helt
von jâr ze jâre bas und bas
in weis, ob irs gelouben welt
er lât es niht durch smæhen has
nâch sîner wirde in nieman gar geloben kan
swas er getuot, wer getar sich des genemen an
der habe ich noch bî mînen tagen niht vil gesehen
des hoert man ime die wîsen und die besten jehen
si slâfent noch, er weket si, des dunket mich
es was ein spil gar unz an her; nû hüeten sich
das si den helt erzürnen niht
das ist mîn rât: es mag geschaden
in weis, ob sis geloubent iht
si sint mit im gar überladen
und müessen alle wîchen vor
swâ er vert hin mit sîner schar
er sweibet ob in hôh embor
vil schône alsam ein adelar
sînem râte bin ich holt; er lêret niht wan werdekeit
sin widerrâtent niht sîn êre, die sint volleklîche breit
er hât und mag und getar getuon, der stolze wâleis unverzaget
wer lebt, von dem man nû sô vil der wunderlîchen dinge saget
er hât niht wandels umb ein hâr
swas er geredet, das lât er wâr
mit im sô varnt juden, cristen, kriechen, valwen, heiden vil
unger, pôlân, riussen, bêhein. swer eht schône leben wil
der ist behalden, swannen er vert, bî im, ist er ein fromer man
manigen armen er berâtet: ich hebe an mir selben an
dâ bî schaffet er den besten vride über elliu sîniu lant
guoten kouf umbe alles ding, er wendet roub unde brant
sîn herze blüet alsam ein boum
der zallen zîten fröide birt
ir aller milte ist gar ein troum
wider im: er ist der êren wirt
mîn geloube ist das, swer in zer wochen eines mag gesehen
das dem ungelükes niht enkeiner slahte mag geschehen
er mag wol heissen friderîch
es wirt aber niemer sîn gelîch
in kurzen zîten das geschiht
das man wol eine krône
schône ûf sînem houbte siht
sô vert der fürste schône
er ist unser wunne
glanz alsam diu sunne
sô ist sîn tugenthafter lîb
milt und êrebære
elliu wolgetânen wîb
frâgent von im mære
von dem guoten wolgemuoten
vrâgent si vil dike bî dem rîne
allenthalben ûf dien alben
lopt man in wol und die sîne
ûf dem wasser und dem plâne ist er sô vermessen
in weis niht, des an dem degen iender sî vergessen
trûrig herze frô
wirt von im, swanne er singet dien frowen den reigen
sô hilfe ich im sô
das ich singe mit im zaller zît gerne den meien
sîn schimpf der ist guot
wan er gît zaller zît mit êren, der reine
dâ bî hôhgemuot
offenbarlîch getar sîn guot, das ist gemeine
er ist zallen zîten frô
im zimt wol das lachen
das kan er vil suosse alsô
wol mit fröiden machen
vest alsam ein adamant
swâ mans sol beherten
sîn lop vert dur elliu lant
das kan nieman scherten
lobe in ieman bas danne ich
der sol des geniessen
alle singer, dunket mich
müeste sîn verdriessen
nû dar diu schar wirt aber michel
komen wir zesamne in der gasse von dien strâssen
nû dan ich kan noch wunder machen,
des ich niht wil lâssen
mit mir sult ir komen ûf den anger
dâ man die jungen mit scharen siht zuo sîgen
dâ sint diu kint vor dien man muos beide flöiten unde gîgen
wâ ist nû diu guote
mit ir pfâwenhuote
der vergisse ich niemer
solde ich leben iemer
bî der linden sol man vinden
uns bî schoenen kinden
dâ suln wir singen unde springen
dâ sol uns gelingen
jâ wâ lât si sich vinden
sâ dâ bî den schoenen kinden
dâ sol nieman sîn unfrô
dâ der tanhûsære
reiget mit der lieben sô
das wære im ein swære
wære dâ niht frô künigunt
mit ir reiden loken
diu treit einen rôten munt
das sint sumertoken
dâ wirt mazze mir ze trazze
loufet si mir vor mit dem balle
güetel, güetel mache ein müetel
das es mir und dir wol gevalle
ûf, ûf, kint, prüevet das leben
sît uns got den lîb hât gegeben
sô suln wir singen
froelîche springen
went ir in ganzen fröiden sîn
sô wil ich iu tuon helfe schîn
und sît ir frô, sô fröwe ich mich
sît wir den sumer hân gesehen
diu heide stât gar wunneklich
des muos man ir von schulden jehen
dur kurzewîle ich kam gegân
ûf eine grüene heide breit
dâ was sô wunneklîch der plân
das mir swant mîn herzeleit
dâ hôrt ich die vogel fröwen
sich der wunneklîchen zît
das kam von dem süssen döwen
das si sungen widerstrît
ich hôrt dâ vil manigen dôn
von den kleinen vogellîn
diu heide gab in senften lôn
mit maniger hande bluomen schîn
der selben bluomen brach ich vil
aldâ ichs ûf der heide sach
es dûhte mich ein senftes spil
ein âventiure mir geschach
dâ von mîn herze in fröiden was
und iemer muos in fröiden sîn
ich sach durch das grüene gras
gân ein vil schoenes megetîn
mîn herze, das wart fröiden rîch
dô ich die schoenen erest sach
si dûhte mich so minnenklîch
das ich mich ir für eigen jach
und ich ir alsô nâhe kam
das ich ir bôt den mînen gruos
und si mîn rehte war genam
dô wart mir aller sorgen buos
ahy, wie diu vil liebe erschrac
dô mîn diu schoene wart gewar
dâ was sô wunneklîch der tag
si truog ein schapel rôsevar
schoener crêatiure ich nie
gesach, so rehte wol gestalt
dâ si ûf der heide gie
bî ir sô wurde ich niemer alt
ich sprach der minneklîchen zuo
< wie sît sus eine komen ir
her an disem morgen fruo?>
si sprach:< ir sult gelouben mir
dur senften luft ich in dem touwe
her nâch rôsenbluomen gie>
ich sprach:< minneklîche frowe
dîn genâde suoche ich hie>
an si bewande ich mîn gemüete
und darzuo mîns herzen sin
< frowe, dur dîn selber güete
nim mîn herze mit dir hin
das enpfâ mit dînem lône
du bist aller tugenden vol
frowe, mînes herzen krône
sô das geschiht, sô tuost du wol>
dâ wir sament in den klê
trâten, uns was sanfte wê
die schoenen druhte ich her ze mir
si glei, das es vil lûte erhal
ir rôten munt, den kuste ich ir
si sprach:< ir bringet mich in schal>
alsus wart ich ir redegeselle
ich nam si bî der wîssen hant
von uns wart ein guot gevelle
mir wart herzeliebe erkant
nieman kan geprüeven niht
was stæter fröide bî uns was
wan dem soliches heil geschiht
der sol gelouben deste bas
der nie herzeleit gewan
der gê mit fröiden disen tanz
ob im sîn herze von minne enbran
der sol von rôsen einen kranz
tragen, der gît hôhgemüete
ob sîn herze fröide gert,
und gedenke an frowen güete
sô wirt er vil wol gewert
si gît fröide michels mê
danne des vil lieben meien bluot
al die bluomen unde klê
ir süesser name, der ist sô guot
das habe ich vil wol befunden
an der lieben frowen mîn
wol der minneklîchen stunden
das ich sach ir ougen schîn
und ich in ir minnebanden
alsô sêre gesinket wart
mit armen und mit wîssen handen
wol der minnenklîchen vart
dâ ist si gerivelieret
... grüene heide...
mit cleinen velden wol gezieret
an ir stât aller mîn gedank
dem tanze suln wir urlob geben
wan er schiere ein ende hât
und suln in hôhem muote leben
megede, ir hânt es minen rât
valsches trûren werfent hin
mit zühten sult ir wesen frô
gewinnen wir der selben sin
sô sulen wir mit in tuon alsô
der winter ist zergangen
das prüefe ich ûf der heide
aldar kam ich gegangen
guot wart mîn ougenweide
von den bluomen wolgetân
wer sach ie sô schoenen plân
der brach ich zeinem kranze
den truog ich mit zhoie zuo den frowen an dem tanze
well ieman werden hôhgemuot der hebe sich ûf die schanze
dâ stât vîol unde klê
sumerlatten, camandrê
die werden zîtelôsen
ôstercloien vant ich dâ, die liljen und die rôsen
dô wunschte ich, das ich sant mîner frowen solte kôsen
si gab mir an ir den prîs
das ich wære ir dulz amîs
mit dienste disen meien
dur si sâ wil ich reigen
ein fôres stuont dâ nâhen
aldar begunde ich gâhen
dâ hôrte ich mich enpfâhen
die vogel alsô suosse
sô wol dem selben gruosse
ich hôrte dâ wol zhantieren
die nahtegal toubieren
aldâ muoste ich parlieren
zerehte, wie mir wære
ich was âne alle swære
ein rifîere ich dâ gesach
durch den fôres gieng ein bach
ze tal über ein plâniure
ich sleich ir nâch, unz ich si vant die schoenen crêâtiure
bî dem fontâne sas diu clâre, diu süese von faitiure
ir ougen lieht und wol gestalt
si was an sprüchen niht ze balt
wan mehte si wol lîden
ir munt ist rôt, ir kele ist blank
ir hâr reitval, ze mâsse lank
gevar alsam die sîden
solde ich vor ir ligen tôt in mehte ir niht vermîden
blank alsam ein hermelîn
wâren ir diu ermelîn
ir persône, diu was smal
wol geschaffen überal
ein lüzel grande was si dâ
wol geschaffen anderswâ
an ir ist niht vergessen
lindiu diehel, slehtiu bein ir füesse wol gemessen
schoener forme ich nie gesach diu mîn côr hât besessen
an ir ist elliu volle
dô ich die werden êrest sach, dô huob sich mîn parolle
ich wart frô
und sprach dô
< frowe mîn
ich bin dîn du bist mîn
der strît, der müesse iemer sîn
du bist mir vor in allen
iemer an dem herzen mîn muost du mir wol gevallen
swâ man frowen prüeven sol dâ muos ich für dich schallen
an hübsch und ouch an güete
du gîst aller contrâte mit zhoie ein hôhgemüete>
ich sprach der minneklîchen zuo
< got und anders nieman tuo
der dich behüeten müesse>
ir parol, der was süesse
sâ neic ich der schoenen dô
ich wart an mînem lîbe frô
dâ von( ich) ir salvieren
si bat mich, ir zhantieren
von der linden esten
und von des meigen glesten
dâ diu tavelrunde was
dâ wir dô schône wâren
das was loup, darunder gras
si kunde wol gebâren
dâ was niht massenîe mê
wan wir zwei dort in einem klê
si leiste, das si dâ solde
und tet, das ich dâ wolde
ich tet ir vil sanfte wê
ich wünsche, das es noch ergê
ir zimt wol das lachen
dô begunden wir beide dô ein gemellîches machen
das geschach von liebe und ouch von wunderlîchen sachen
von amûre seit ich ir
das vergalt si dulze mir
si jach, si litte es gerne
das ich ir tæte, als man den frowen tuot dort in palerne
das dâ geschach, dâ denke ich an
si wart mîn trût und ich ir man
wol mich der âventiure
erst iemer sælig, der si siht
sît das man ir des besten giht
sist alsô gehiure
elliu granze dâ geschach von uns ûf der plâniure
ist iemen, dem gelinge bas
das lâsse ich âne has
si was sô hôhes muotes
das ich vergas der sinne
got lône ir alles guotes
sô twinget mir ir minne
was ist, das si mir tuot
alles guot hôhen muot
habe ich von ir iemer
in vergisse ir niemer
wol ûf, adelheit
du solt sant mir sîn gemeit
wol ûf, wol ûf, irmengart
du muost aber an die vart
diu dâ niht enspringet, diu treit ein kint
sich fröiwent algemeine, die dir sint
dort hoere ich die flöiten wegen
hie hoere ich den sumber regen
der uns helfe singen
disen reigen springen
dem müesse wol gelingen
zallen sînen dingen
wâ sint nû die jungen kint
das si bî uns niht ensint
( sor ie sô)
sælig sî mîn künigunt
solt ich si küssen tûsent stunt
an ir vil rôsenvarwen munt
sô wære ich iemer mê gesunt
diu mir das herze hât verwunt
vaste unz ûf der minne grunt
der ist enzwei
heiâ nû hei
des fidellæres seite, der ist enzwei
ich lobe ein wîb, diu ist noch besser danne guot
sist schoene und ist schoener vil und hôhgemuot
si hât vor allen valschen dingen sich behuot
ich gehôrte nie wîb so wol geloben, als man si tuot
ysalde wart sô schoene nie
noch tjône, diu ein güttin was
mêdêa, swas diu noch ie begie
des half ir mit wîsheit frô pallas
jûnô gab rîcheit dur die minne, hoere ich jehen
swas dydô hatte, das wart geteilet überal
latricia, diu lie sich tougenlîchen sehen
palatrica den frowen vil der kinde stal
helena was eins küniges wîb
zuo der kam ein discordia
das gieng in ouch beiden an den lîb
des engalt ouch amarodia
es schuof ein wîb, das troia wart
zerstöret diu hies avenant
lûnêt, diu was von hôher art
ir vatter, der hies willebrant
venus ein apfel wart gegeben
dâvon sô huob sich michel nôt
darumbe gab paris sîn leben
dâ lag ouch menalaus tôt
sibille was ein vil listic wîb
bî der amabilia
si rieten ûf sênatôren lîb
das tet diu leide invidia
frô planzhifliur, diu was an allen dingen kluok
darumbe walheis sît vil lange wart vertriben
câwân, der den anker werdeklîche truog
der klegte, das ywein in dem fôres was beliben
sarmena klegte gros ungemach
das camuret als müessig sas
ze curaze si dô mit zorne sprach
< dâ lanzlet sich des vermas
das er mich ræche an parcifâl
der hectore sîn veste brach
er nam ze karidol den grâl
dâ des achilles niht enrach
sô richet es mir galogriant
swas opris mir ze leide tuot>
tyspe was ein lyon bekant
gegen piramus stuont ir muot
diu clâre amye sprach zir massenîe sô
< mîn gumpenîe sol der stoerje wesen vrô>
ginofer ûs britanielant
die artus hât ze wîbe erkorn
die man in hôher zhoie ie vant
der brâhte ûs provenzâl ein horn
von portigal ein pezhelîer
das was sô wunderlîcher art
swer darûs trank, der wandel hete
das er dâ mit begossen wart
porhtram, diu was von lunders sô geborn her
das schuof der wîgol gegen dem provenzâl ein sper
hêr wîgamiur dâ vor camvoleis
wol tet ers, als wirs hân vernomen
gegen dem sô hielt hêr wigoleis
der was den frowen ze dienste komen
tristran erwarb die künigîn
von marroch, als wir hoeren sagen
ein moerin was diu heidenîn
der alden suln wir hie gedagen
unde loben mîn guoten
die reinen wolgemuoten
swâ si gât an dem tanze
mit ir rôsenkranze
dar obe ein ander krenzel
ein wîs gevalden swenzel
ir hâr gelîch dem golde
als es got wünschen solde
chrûs alsam die sîden
wan mehte si wol lîden
swâ minne wær genæme
diu liebe dâ wol zæme
von orient
unz ze occident
wart nie schoener wîb geborn
ich hân die guoten
wolgemuoten
iemer mêre ze trôste erkorn
ir munt gewelwet
niht geselwet
ist ir wengel unde kel
ob ich jæhe
das ich sæhe
dâ ir lîb ist sinewel
des ensol ich melden, seht, das zæme nicht
wan der si mit mînen ougen ane siht
dem muos si wol gevallen
ze wunsche vor in allen
ich lobe ir zuht, ir güete
ir stæte, ir hôhgemüete
ir lîb, der ist sô wol gestalt
swer bî ir solde werden alt
der hât der werlte lob vil gar
si ist sô minneklîch gevar
an ir ist niht vergessen
ze wunsche ist si gemessen
ûf ir hüfel überal
dâ sol ein borte ligen smal
vil wol gesenket hin ze tal
dâ man ir reiet an dem sal
dâ ist ir lîb gedrollen
ze wunsche wol die vollen
volge mir
sam tuon ich dir
herzeliebiu reine du guote, du süesse
tuost du das
sô wirt mir bas
das dich got vristen müesse
minne mich
sam tuon ich dich
sol ich iemer helfe alde fröide gewinnen
frowe mîn,
das müeste sîn
vil gar von dînen minnen
wolgemuoten
lânt die guoten
iu behagen
si sol von rehter arte der êren krône tragen
swâ si gât zuo der linden
mit wolgemuoten kinden
dâ zimt ir wol das reigen
si zieret wol den meigen
ir zimt wol das lachen
das kan si suosse machen
si machet trûrig herze( frô) balt
si junget den, der ê was alt
lopt ieman sîne frowen bas
das lâsse ich iemer sunder has
nû heiâ, tanhûsære
vergangen ist dîn swære
swâ diu liebe bî dir wære
diu ist sô fröidebære
dâ wurde wol gesungen
getanzet und gesprungen
nû dar
nement war
wâ diu liebe springet
vor mir
nâch mir
swie der seite erklinget
gestriket wol ze prîse
ze bliken alsô lîse
wâ ist mîn frô mazze
der springe ich ze trazze
nû seht an ir füesse
die machent es sô süesse
seht an ir beinel
reitbrûn ist ir meinel
wâ ist mîn frô juzze
diu liebe alsô lange
das elle an dem tanze
niht springet gedrange
nû wol ûf zer linden
ir kint alsô jungen
dâ wirt under kranze
ze tanze gesungen
heiâ, sumerwunne
swer uns dîn erbunne
hie nimt der tanz ein ende
swer uns die fröide wende
den vermîden rôsen
unde alle zîtelôsen
und aller vogellînen sang
mich twinget, das mich ê dâ twang
nû singe ich aber hei
heiâ, nû hei
nû ist dem videllære
sîn videlboge enzwei
der künig von marroch hât der berge noch genuog
die guldîn sint, ze goukasals, des hoere ich jehen
swie rîch er sî, mîn wille mich nie dar getruog
ich hân ouch den von barbarîe wol gesehen
von dem von persyân hoere ich wunder sagen
sô hât noch mêr gewaltes der von indyân
den künig von latrize hoere ich vil der heiden klagen
sam tâten si den soldân von der sitricân
ich kenne ouch wol den pylat dâ von zasamang
ze babilônje jehent si, wie guot der sî
ze alexandrîe sô enhabe ich dekeinen gedank
der künig von baldag sol mîn iemer wesen frî
von künig cornetîn habe ich vil vernomen
vür thômas gât der jordân, das ist mir bekant
ze jersalem zem cornetal bin ich komen
encolie ist mir wol kunt in kiperlant
in normanya ich was
wie kûme ich dâ genas
für anthioch kam ich ze türgis sunder danc
dâ was der tâten vil
von den ich singen wil
der vattan gar mit sîner milte kriechen twang
von salnegge ein roys
der was von muntfortoys
ze constantinopel was ein grande merfeyn
diu wîte troie lang
diu wart gar ân ir danc
zerstoeret dâ müese sît diu rumânŷ e sîn
ze künis erbent ouch diu wîb und niht die man
daran sô stôsset pulgerîe, hoere ich sagen
die valwen sint gar ungeriht in tanagran
des hôrte ich vil die ungern und diu riusen klagen
der bêheim solde wol dem rîche hellen mitte
cecilje sol dem keiser wesen undertân
die sarden hânt ouch manigen wunderlîchen sitte
den voget von rôme ich dike wol gesehen hân
kerlingen stât mit guotem vride und dâ bî engellant
die z'arle wolden iemer alsô wesen frî
dur artûs wart britanje ze karidôl genant
die wilzen sint geborn dâ her von tenebrîe
fünf sterkiu regna sint
er ist vil gar ein kint
swer der niht weis, in spangen und sint doch wissentlîch
das eine ist portigal
und hât driu rîchiu tal
das ander ist kaliz und ist unmâssen rîch
der dritte hât genuog und ist von arragûn
der vierde vert vür kasteln hin gegen gramyzûn
den fünften von navarre swer den welle sehen
der var dâ hin, sô muos er mir der wârheit jehen
terramer der fuorte ein her
ze orense mit gewalde
das was dien schampuneisen leit
si verlurn da junge unde alde
storje manigvalde
oravil schuof sich grosse nôt
den burgen dô ze leide
dâ lag vil manig wâleis tôt
ze termis ûf der heide
das schuofen si dô beide
vienne hât legisten vil
der kunst astronomîe
ze toleth ich niht lernen wil
von der nigromancîe
niht guot ist zouberîe
ybernja hât der schotten vil an ir gelouben stæte
ze norwæge bedarf man wol vür kelte guoter wæte
sô hât ouch der von tennemark
der ŷseln vil besessen
sô mag ich des von österrîche
ze guote niht vergessen
der was ein helt vermessen
bî dem was ich gesessen
der ûs peierlant mag sich ze künigen wol gelîchen
ich gesach nie fürsten mê sô milten noch sô rîchen
sô rehte lobelîchen
heiâ, tanhûsære, nû lâ dich iemer bî im vinden
gar ân allen wandel dîn
sô liebest dich den kinden
und mag dîn leit verswinden
nime den rôsenkranz
trage in der guoten an den tanz
und strike in wol ze prîse
lâ dîn trûren sîn
nim war der lieben frowen dîn
si tanzet alsô lîse
vivianz ist clâr
gunrûn nimt sîn besser war
noch bas danne echelabûre
bel amûr si hât
swanne si die zerlat
sô fröit sich mîn parlûre
salatîn, der twanc mit sîner milten hant ein wunder
sam tet der künig ermenrîch das lant ze belagunder
es wart nie bas gestalt
danne ich die minneklîche vant alleine
mache frô mich, sælig wîb
lâ tanzen mich an dîner hant vil reine
seite ich von ruolande vil
das tæt ich aber nâch wâne
nû lassen wir die reken sîn
und alle die von trâne
und die von bridamâne
ein schampenîe was dâ bî
ein fôret stuont dâ nâhen
dâ was manig bel amŷe
die dar begunden gâhen
dô si mîn lieb ersâhen
wol ûf, mîn guote, zuo mir an den reigen
mir ist ze muote wir müessen unsich zweigen
nâch der vil lieben, der clâren, der süessen
diu mîner swære ein teil kan gebüessen
wâ nû jute unde lôse
hie gât metze unde rôse
wâ nû richi unde tüetel
hie gêt bele unde güetel
schoene mit dem kranze
slîchet an dem tanze
wart nie bas gestalt ein lîp
nû lâ dich minnen, sælig wîb
werdiu crêâtiure
paliure
ir munt bran als ein rubîn
gegen der sunnen glaste
ir kel ein adamaste
der tugende vol ein kaste
wâ nû floeter, herpfer, darzuo tamburære
gegen der guoten, wolgemuoten
diu ist sô fröidebære
wâ sint nû trumbunære
nû sunge ich vil mêre
nû furhte ich vil sêre
das sîn die verdriesse
swen ich gerne lêre
nû ist dem videllære sîn seite zerbrochen
das selbe geschiht im alle die wochen
heiâ, tanhûsære
lâ dir niht wesen swære
swâ man nû singe
frölîche springe
heiâ, nû hei! ich muos clagen
das bî kurzen tagen
diu werlt wil an fröiden gar verzagen
diu ist sô kranc
swas ich ir ie gesang
ze dienste, des seit si mir kleinen dank
ein ander nôt
glage ich sunder spot
das rehtiu milte ist an den hêrren tôt.
alsô zel ich zem êrsten an
den keiser friderîchen
owê das man niht vinden kan
in allen tiutschen rîchen
ein künik, dem zæme wol
nâch im des rîches crône
owê das er niht leben sol
dem si stuont alsô schône
das was der milte künig heinrîch
bî dem was fride stæte
das nieman tuot dem gelîch
der zuo dem rîche træte
und im mit triuwen wære bî
nû ist der künig erstorben
und ist das rîch gar erbes vrî
dâ bî ist vil verdorben
des besten landes ein michel teil
die wîle und das er lebte
künig kuonrât dâ was maniger geil
der nâch dem rîche strebte
nû ist aller schal gelegen
wâ siht man noch erglesten
als man bî künigen hât gepflegen
den kunden und den gesten
ûs bêheimlande ein künig rîch
und ouch in ôsterlande
ein liupolt und ein friderîch
die lepten âne schande
ein junger fürste von mîran
und ouch ein welf von swâben
die willeklîchen manigem man
vil rîcher kleider gâben
ein junger helt von âbenberg
und hug ein twingær
die worhten beide hêrren werg
si buosten manigem swære
ein herman ûs düringenlant
darzuo ein brâbandære
chuonrât von lantsperg genant
darzuo der bogenær
des milte was mir wol erkant
wer erbet nû ir milte
erich ûs dennemarchenlant
den gâbe nie bevilte
des tugende wankte niht ein hâr
si ist iemer stæte triuwe
dâ bî nim ich eines hêrren war
der hât sô ganze triuwe
von brennen ein grâve dietrîch
der hât der tugende ein wunder
vil milter got von himelrîche
gewer mich des besunder
an sîme sune, chuonrât genant
die wîle in treit diu erde
sô wünsche ich des dur elliu lant
das er guot rihter werde
und er begrîfe des vatter spor
nâch rehtes hêrren lêre
die wîle im gât diu jugende vor
sô hât sîn alter êre
alsô der junge fürste hât
der selbe ûs düringenlande
albreht vil rîches lob ûf gât gebruoder âne schande
ûs bôlônlande ein fürste wert
des wil ich niht vergessen
vrô êre sîn zallen zîten gert
diu hât in wol besessen
herzogen heinrîch êren rîch
von pressela genennet
den wil ich loben sicherlîch
mîn zunge in wol erkennet
het er tûsent fürsten guot
seit man in tiutschen rîchen
das vergæbe sîn milter muot
und tet es willeclîche
fride und reht ist ûs gesant
von ime ûf sîne strasse
der junge künig ûs bêheimlant
der lebt in küniges masse
wer gesach bî manigen zîten ie
sô werdes fürsten krône
als er in bêheinlande empfie
dem si stüende alsô schône
got helf der sêle ûs grösser nôt
ich meine die hêrren alle
die sîn an rehter milte tôt
und ouch mit êren schalle
got setzes alle in sîne schar
ich wil von fürsten singen
der vinde ich leider cleinen gar
die nû nâch lobe ringen
an den man ie des besten jach
heinrîch der mîzenære
der sîne triuwe nie zerbrach
der ist alles wandels lære
er solte des rîches krône tragen
der vatter mit den kinden
ich kunde nie bî mînen tagen
kein wandel an im vinden
an hennenberg vil êren lît
mit tugenden wol beschoenet
grâve herman, ouwê der zît
das der niht wart gekroenet
des muos ich in von schulden klagen
got gebe im dort ze lône
nâch sîner wirde müese er tragen
im himelrîch die crône
ûs saxenlant herzoge albreht
der was der fürsten lêre
er kunde uns fride wol machen sleht
diu werlt hât sîn êre
von bâbenberg bischof egebreht
den wil ich gerne grüessen
er was an allen tugenden reht
er kunde wol kumber büessen
ûs peierlant ein fürste wert
den grüesse ich mit gesange
sîn herze manger êren gert
des milte muos mich belangen
sîn bruoder heisset ludewîg
der hât der tugenden ein wunder
den fürsten dâ von brûnenswîg
behüete uns got besunder
von brandenburg der hof stêt wol
den ist alsô ze muote
das siu sint wîsheit alsô vol
diu wîsheit stêt nâch guote
wâ sol ich hêrren suochen
die lobes nû geruochen
die sol vrô êre wîsen swer rehtes lob kan prîsen
mit werdes fürsten zungen
dem wirdet lob gesungen
ich wil den fürsten nennen
ob ir in welt erkennen
sîn gruos und ouch sîn lachen
das kan mir fröide machen
des munt ist kiusche und sües sîn wort
das füeget nieman
bas danne reinen wîben sît
ir güete hilfet mangem senden man
der in ir minnebanden lît
wol ûf, tanzen überal
fröit iuch, stolzen leigen
wunneklîchen stât der walt
wol geloubet, das sint liebiu mære
jârlang prüevet sich der schal
gegen dem liehten meigen
dâ die vogel überal
singent wol, zergangen ist ir swære
alle über ein plâniure
die bluomen sint entsprungen
elliu crêâtiure
diu müesse dâvon jungen
wil ein wîb, sô wirt mir wol
nâch der ie mîn herze hât gerungen
zergangen ist der leide snê
von der grüenen heide
komen sint uns die bluomen rôt
des fröit sich diu werlt elliu gemeine
darzuo vîol unde klê
liehte ougenweide
mit den wunnen ist mir wê
das kan nieman wenden wan alleine
diu mich heisset singen
der zimt wol das lachen
sol mir wol gelingen
das muos ir güete machen
von ir schulden muossen noch
tûsent herzen und dannoch mêre erkrachen
diu mir an dem herzen lît
die sach ich sô schône
an einem tanze, dâ si gie
wol mit êren bî den schoenen frowen
ich wart frô der selben zît
got ir iemer lône
das si mich sô wol enpfie
solde ich si noch einest alsô schowen
die vil tugentrîchen
sô wære mir wol ze muote
ir kan niht gelîchen
vil sælig sî diu guote
nâch ir minnen ist mir wê
noch ist diu werlt gar ungemeiner huote
jârlang bloezet sich der walt
und ouch diu heide
valwet von dem kalden snê
wie hânt sich diu zît gestalt
owê der leide
schowent wie der anger stê
zergangen ist der grüene klê
wil diu reine,
die ich dâ meine
mîn vergessen, sô wirt mir vil dike wê
mîne friunde, helfent mir
der lieben danken
der ich singe ûf hôhen prîs
guoten trôst hân ich von ir
mehte ich der blanken
machen brûn ir roten grîs
si gert des apfels, den parîs
gab dur minne
der güttinne
füege ich das, sô mag ich heissen ir amîs
swas ich wil, das ist ir nein
muos ich das lîden
ei wie lange sol das weren
alsus hellen wir enein
könde ich gemîden
si, das wolde ich füegen gerne
si wil von mir den liehten sternen
tremuntânen
und den mânen
zuo der sunnen des enwil si niht enbern
stæter dienest der ist guot
den man schoenen frowen tuot
als ich mîner hân getân
der muos ich den salamander bringen
eines hât si mir gebotten
das ich schike ir abe den rotten
hin von provenz in das lant
ze nüerenberg sô mag mir wol gelingen
und die tuonouwe über rîn
fliege ich das; sô tuot si, swes ich muote
dank sô habe diu frowe mîn
sist geheissen guote
spriche ich jâ, si sprichet nein
sus sô hellen wir enein
heiâ hei!
sist ze lange gewesen ûs mîner huote
jâ hiute und iemer mêre jâ
heilalle und aber jâ
ziehent herze wâfenâ
wie tuot mir diu liebe sô
diu reine und diu vil guote
das si mich niht machet frô
des ist mir wê ze muote
mich fröit noch bas ein lieber wân
den ich von der schoenen hân
sô der miuseberg zergê
sam der snê sô lônet mir diu reine
alles, des mîn herze gert
des bin ich an ir gewert
mînen willen tuot si gar
bûwe ich ir ein hûs von helfenbeine,
swâ si wil, ûf einem sê
sô habe ich ir friuntschaft und ir hulde
bringe ich ir von galylee
her ân alle schulde
einen berk, gefüege ich das
dâ her adâm ûffe sas
heiâ hei!
das wære aller dienste ein übergulde
jâ hiute und iemer mêre jâ
ein boum stât in yndîân
grôs, den wil si von mir hân
mînen willen tuot si gar
seht, ob ich irs alles her gewinne
ich muos gewinnen ir den grâl
des dâ pflag her parcyfâl
und den apfel, den parîs
gab dur minne venus, der güttine
und den mantel, der beslôs
gar die frowen, diu ist unwandelbære
dannoch wil si wunder grôs
der ist mir worden swære
ir ist nâch der arke wê
diu beslossen hât nôê
heiâ hei!
bræhte ich die, wie lieb ich danne wære
jâ hiute und iemer mêre jâ
mîn frowe diu wil lônen mir
der ich sô vil gedienet hân
des sult ir alle danken ir
sie hât sô wol ze mir getân
si wil, das ich ir wende den rîn
das er für kobelenze iht gê
sô wil si tuon den willen mîn
mag ich ir bringen von dem sê
des grienes, dâ diu sunne( ûf) gêt
ze reste, sô wil si mich wern
ein sterne dâ bî nâhe stêt
des wil si von mir niht enbern
ich hân den muot
swas si mir tuot
das sol mich alles dunken guot
si hât sich wol an mir behuot, diu reine
sunder got alleine
sô weis die frowen nieman, die ich dâ meine
ich muos dem mânen sînen schîn
benemen, sol ich si behaben
sô lônet mir diu frowe mîn
mag ich die werlt al umbegraben
meht ich gefliegen als ein star
sô tæte diu liebe, des ich ger
und hôhe sweiben als ein ar
unde ich zemâle tûsent sper
zertæte als mîn her gamuret
vor camvoleis mit rîcher jost
sô tæte diu frowe mîne bet
sus muos ich haben hôhe kost
ich hân et cetera
si giht, muge ich der elbe ir flus
benemen, sô tuo si mir wol
dar zuo der tuonowe irn dus
ir herze ist ganzer tugende vol
den salamander muos ich ir
bringen ûs dem fiure her
sô wil diu liebe lônen mir
und tuot ze mir, des ich dâ ger
mag ich den regen und den snê
erwenden, des hoere ich si jehen
darzuo den sumer und den klê
sô mag mir lieb von ir geschehen
ich hân den muot et cetera
gegen disen wînnahten
solden wir ein gemellîches trahten
wir swîgen alze lange
nû volgent mir, ich kan uns fröide machen
ich singe iu wol ze tanze
und nim ir war, der schoenen mit dem kranze
ir rôsevarwen wange
ersæhe ich diu darzuo, sô könde ich lachen
sô sich diu guote
schreket vor, sô ist mir wol ze muote
und ir gürtelsenken
machet, das ich underwîlent liebe muos gedenken
du liebes, du guotes
tuo hin, lâ stân du wunder wolgemuotes
wol stênt dîniu lökel
dîn mündel rôt, dîn öugel als ich wolde
rôsevar dîn wengel
dîn kellî blank, davor stêt wol dîn spengel
du rehtes sumertökel
reitval dîn hâr rehte als ichs wünschen solde
gedrât dîne brüste
nû tanze eht hin, mîn liebes, mîn gelüste
lâ si tütlî bleken
ein wêninc dur den willen mîn dagegen muos ich schreken
nû lachet aber mîn flehen
ich schreke sô dir bloezent dîne zêhen
die sint wol gestellet
vil schoeniu forme und herzeliebiu minne
nû tanze eht hin, mîn süessel
sô hol, sô smal, sô wurden nie kein füessel
swem das niht gevellet
das wisset, der hât niht guoter sinne
wîs sint ir beinel
lindiu diehel, reitbrûn ist ir meinel
ir sizzel gedrolle
swas man an frowen winschen sol des hât si gar die volle
iu sî der tanz erloubet
sô das ir mîne frowen niht bestoubet
seht an si niht dike
ich fürhte, das ir verliesent iuwer sinne
ir zimt sô wol das lachen
das tûsent herzen müesten von ir krachen
ir lôslîchen blike
twingent mich, ôwê das tuot ir minne
stêt hôher, lât slîchen
der schoenen, der sol man ze rehte entwîchen
was kan ir gelîchen
des wêne ich niht, das ieman tuo in allen... rîchen
ach, si ist sô schoene
das ich ir lob mit mînem sange kroene
ir wol stênden hende
ir vinger lang als einer küniginne
sô ist si wol geschaffen
dâ bî sô kan si gemellîche klaffen
gar âne missewende
næme ich si für eine keiserinne
des setze ich ze pfande
mîn herze, das ich niender in dem lande
sô guotes niht erkande
sist sô minneklîch gestalt und lebt gar âne schande
hie vor dô stuont mîn ding alsô das mir die besten jâhen
ich wære den liuten sanfte bî dô hât ich holde mâge
si kêrent mir den rugge zuo die mich dô gerne sâhen
sît ich des guotes niht enhân, sô grüessent si mich trâge
mîn dink hat sich gefüeget sô das ich muos dem entwîchen
der mir ê von rehte entweich, den lâsse ich vür mich slîchen
si sint alle wirte nû, die sant mir geste wâren
und bin ich doch der selbe, der ich was von zwênzig jâren
ich bin gast und selten wirt, das leben ist unstæte
dunke ieman, das es senfte sî, der tuo als ich tæte
sô mir mîn ding nicht ebne gât swar ich kêre in dem lande
sô denke ich sâ gegen nüerenberg wie sanfte mir dâ wære
ich wolde haben dâ genuog, dâ man mich wol erkande
ê ich bî den frömden hete nicht, geloubent mir ein mære
ich tet vil maniges hie bî vor, das mich nû riuwet sêre
hete ich gewist, das ich nû weis ich hete lîhte mêre
in erkande dô mîn selbes niht des muos ich dike engelten
des lade ich die frömden in mîn hûs nû harte selten
< wol ûf, her gast, ir sult enweg>, sô sprechent si mir alle
in weis, ob ieman disiu fuore iht wol an mir gevalle
ich denke, erbûwe ich mir ein hûs nâch tumber liute râte
die mir des helfen wellent nû, die sint alsô genennet
unrât und her schaffeniht, die koment mir vil drâte
und einer heisset seltenrîch, der mich vil wol erkennet
der zadel und der zwîvel sint mîn stætes ingesinde
her schade und ouch her umbereit, ich dike bî mir vinde
...
...
und wirt mîn hûs alsô volbrâht von dirre massenîe
sô wissent, das mir von dem bûwe her in den buosen snîe
rôme bî der tyver lît, der arn gât vür pîse
als der tronte vür pitschier hin, diu tuzer gât vür rezzen
grimûn lît dem pfâte bî, dur safôe gât diu îse
paris bî der seine lît, diu musel gât vür mezzen
vür basel fliusset abe der rîn, der neker vür heiligbrunnen
sô ist diu elbe lange dur sachsenlant gerunnen
lütche ist ouch der mâse bî vür pôlan gât diu nîse
sô fliusset dur der unger lant der wâg und ouch diu tîse
brage bî der woltach lît als wiene an der tuonouwe
swer des gelouben welle niht, der var unz ers beschouwe
ein wîser man der hies sîn liebes kint alsô gebaren
er sprach:< sô du ze hove sîst, sô tuo nâch mîner lêre
dû solt den snöden frömede sîn, der frumen solt dû varen
und wis in zühteklîche bî, des hâst dû lôb und êre
swâ dû sehst übel tuon, dâ von solt dû dich ziehen
ungefüeges luoder solt dû zallen zîten fliehen
und trinke ouch in der mâsse sô, das ieman missevalle
dû solt den frowen sprechen wol, sô lobent si dich alle
dû solt dich rüemen niht ze vil, das zimt wol von wîben
und tuost dû das, sô maht dû deste bas bî in belîben>
wol im, der nû beissen sol
ze pülle ûf dem gevilde
der birset, dem ist dâ mit wol
der siht sô vil von wilde
sumelîche gânt zen brunnen
die andern rîtent schowen
der fröide ist mir zerunnen
das bannet man bî den frowen
des darf man mich niht zîhen ich beisse ouch niht mit winden
in beize ouch niht mit valken in mag niht fühse gelâgen
man siht ouch mich niht volgen nâch hirzen und nâch hinden
mich darf ouch nieman zîhen von rôsen schappel tragen
man darf ouch mîn niht warten
dâ stêt der grüene klê
noch suochen in dien garten
bî wolgetânen kinden ich swebe ûf dem sê
ich bin ein erbeitsælig man
der niene kan belîben
wan hiute hie, morne anderswan
sol ich das iemer trîben
des muos ich dike sorgen
swie froelîch ich dâ singe
den âbent und den morgen
war mich das wetter bringe
das ich mich sô gevriste ûf wasser und ûf lande
das ich den lîb gefüere unz ûf die selben stunt
ob ich den liuten leide in snoedem gewande
sô wirt mir diu reise mit freise wol kunt
daran solde ich gedenken
die wîle ich mich vermag
in mag im niht entwenken
ich muos dem wirte gelten vil gar ûf einen tag
wâ leit ie man sô grôsse nôt
als ich von boesem trôste
ich was ze krîde vil nâh tôt
wan das mich got erlôste
mich sluogen sturmwinde
vil nâch zeinem steine
in einer naht geswinde
mîn fröide, diu was kleine
diu ruoder mir zerbrâchen nû merkent, wie mir wære
die segel sich zerzarten si flugen ûf den sê
die marner alle jâhen das si sô grôsse swære
nie halbe naht gewunnen; mir tet ir schrîen wê
das werte sicherlîchen
unz an den sehsten tag
in mahte in niht entwîchen
ich muos es alles lîden, als der niht anders mag
die winde, die sô sêre wænt
gegen mir von barbarîe
das si sô rehte unsuosse blænt
die andern von türggîe
die welle und ouch die ünde
gênt mir grôs ungemüete
das sî fur mîne sünde
der reine got mîn hüete
mîn wasser, das ist trüebe mîn piscot, der ist herte
mîn fleisch ist mir versalzen mir schimelget mîn wîn
der smak, der von der sutten gât der ist niht guot geverte
dâ für næme ich der rôsen ak und mehte es wol gesîn
zisern unde bônen
gênt mir niht hôhen muot
wil mir der hôhste lônen
sô wirt das trinken süesse und ouch diu spîse guot
ahî, wie sælig ist ein man
der für sich mag gerîten
wie kûme mir der gelouben kan
das ich muos winde bîten
der schrok von oriende
und der von tremundâne
und der von occidende
arsiure von dem plâne
der meister ab den alben der krieg ûs rômânîe
der levandân und ôster die mir genennet sint
ein wint von barbarîe wæt der ander von türggîe
der norten und der metzot seht, das ist der zwelfte wint
wær ich ûf dem sande
der namen wisse ich niht
durch got ich fuor von lande
und niht dur dise vrâge swie wê halt mir geschiht
das ich ze hêrren niht enwart das müesse got erbarmen
des gît man mir des goldes niht das man dâ füert von walhen
die hêrren teilenz under sich sô kapfen wir, die armen
wir sehen jæmerlîche dar sô füllet man in die malhen
sô kumt uns anderthalb von düringen vil von guote
das lâsse ich ûf die triuwe mîn, das ich des niender muote
swie tumb ich sî, ich vunde dâ den, der mich gehielte schône
ich wære ê iemer âne guot, ê ich schiede von der krône
dem künige sprich ich wol; in weis, wenne er mir lône
ich solde wol ze hove sîn dâ hôrte man mîn singen
nû irret mich, das nieman weis in kan niht guoter doene
der mir die gæbe, sô sunge ich von hovelîchen dingen
ich sunge verrer unde bas von allen frowen schoene
ich sunge von der heide von loube und von dem meien
ich sunge von der sumerzît von tanze und ouch von reigen
ich sunge von dem kalden snê von regen und von winde
ich sunge von dem vatter und der muoter, von dem kinde
wer loeset mir diu pfant; wie wêning ich der vinde
diu schoenen wîb, der guote wîn diu mursel an dem morgen
und zwirent in der wochen baden das scheidet mich von guote
die wîle ich das verpfenden mag sô lebe ich âne sorgen
swenne es an ein gelten gât sô wirt mir wê ze muote
und ich diu pfant sol loesen sô kumt das lieb ze leide
sô sint diu wîb gar missevar swenne ich mich von in scheide
der guote wîn, der sûret mir swenne ich sîn niht mag verpfenden
wenne sol mîn tumber muot an trûren sich volenden
jâ, weis ich der hêrren niht die mînen kumber wenden
jâ hêrre, wie habe ich verlorn den helt ûs oesterrîche
der mich sô wol behûset hât nâch grôsen sînen êren
von sînen schulden was ich wirt nû lebe ich trûreklîche
nû bin ich aber worden gast war sol ich armer kêren
der mich sîn noch ergetze wer tuot nâch im das beste
wer haltet tôren, als er tet sô wol die stolzen geste
des var ich irre, nu'n weis, wâ ich die wolgemuoten vinde
und lebte er noh, sô wolde ich selten rîten gegen dem winde
der wirt sprichet:< wæher gast, wie friuzet iuch sô swinde?>
ze wiene hat ich einen hof der lag sô rehte schône
liupolzdorf was darzuo mîn das lît bî lûchsê nâhen
ze hinperg hat ich schoeniu guot got im der wirde lône
wenne sol ich iemer mêre die gülte dar abe enpfâhen
es sol mir nieman wîssen ob in klage mit triuwen
mîn fröide ist elliu mit im tôt dâ von muos er mich riuwen
wâ wilt du dich behalten iemer mêre, tanhûsære
weist aber iemen, der dir helfe büessen dîne swære
ôwê, wie das lenget sich! sîn tôt ist klagebære
mîn söumer treit ze ringe gar mîn pferit gât ze swâre
die knehte mîn sint ungeritten mîn malhe ist worden lære
mîn hûs das stât gar âne dach swie ich dar zuo gebâre
mîn stube stêt gar âne tür das ist mir worden swære
mîn kelr ist în gevallen, mîn küche ist mir verbrunnen
mîn stadel stât gar âne bant des höis ist mir zerrunnen
mir ist gemaln noch gebachen gebrûwen ist mir selten
mir ist diu wât ze tünne gar des mag ich wol engelten
mich darf durch geræte nieman nîden noch beschelten
dank habe der meie
der hât maniger leie
vür gesant
ûf die liehten heide
diu wunneklîche lît
vil zîtelôsen
maniger hande rôsen
ich dâ vant
was der ougenweide
diu sumerwunne gît
vil der vogel singet
ze schalle widerstrît
das in dem walde erklinget
ir schallen si ze rehten fröiden bringet
sâ zehant
lies ich vil der swære
diu mir was ê bekant
ich hân dien jungen
vil dâ her gesungen
des ist lang
als si mich des bâten
gegen dem meien dô
dien lieben kinden
sang ich bî den linden
mînen sang
die mir liebe tâten
die schuof ich dike frô
das hât sich verkêret
nû leider alsô
swer hie fuoge mêret
wirt der doch vil selten drumbe gêret
ân ir dank
sang ich in ze leide
dien hôhgemüete ist krank
wil si, diu guote
diu gar wolgemuote
troesten mich
sô vinde ich ein ende
der langen swære mîn
wil si, diu reine
troesten mich aleine
sô wirde ich
frî vor missewende
wil si mir gunstig sîn
sô lobe ich mit schalle
si vür des meien schîn
und vür die bluomen alle
das niemand sî, der mir sô wol gevalle
frowe, sich
wie schône ich mich stelle
swenne ich gedenke an dich
es sluog ein wîb ir man ze tôde und al ir kint geswinde
sluog si ze tôde, seht, das was dem man unmâssen zorn
ze tôde sluog er si her wider und alles ir gesinde
sluog er ze tôde, doch wurden sîder kint von ir geborn
got hies werden einen man der nie geborn wart von frowen lîbe
die vatter noch diu muoter nie gewan die nam er im ze wîbe
dar nâch ein hunt erbal
das alle liute, die dô lebten, hôrten sînen schal
diu erde ist hôher danne der himel, das hânt die wîsen meister wol bevunden
hie vor bî manigen stunden
ein kint, das sluog den vatter sîn, dô es in der muoter was
dô er den andern kinden sang von gote und in die rehten wârheit las