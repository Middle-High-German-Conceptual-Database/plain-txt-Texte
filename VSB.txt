von scharpfenberg
meije, bis uns willekomen,
sît du trûren hâst benomen
mangem daz den winter her mit sorgen hât gerungen,
dem walde ist wol gelungen,
er stêt alsô besungen.
< dirre mære bin ich frô>
sprach ein geiliu maget dô
< wer sol mir nu wenden, obe ich gê nâch bluomen swanze?
hæt ich der zeinem kranze,
sô zæme ich an dem tanze.>
< tohter, lâ dîn swanzen sîn,
volge nâch der lêre mîn.
mich bedunket, dîn muot tobe sêre nâch der minne.
dun hâst niht guoter sinne;
dâ von belîp hie inne.>
< nu sihe ich wol, ir hüetet mîn,
sît ich sol hie bî iu sîn.
wizzet doch, sît ich ez weiz, sô kumtz iu niht ze guote.
verlorn ist iuwer huote.>
sô sprach diu wol gemuote.
< sol mîn huote sîn verlorn,
dest mir wol von schulden zorn.
volge mir dur dîne frume und hüet dich vor der wiegen.
die man die kunnen liegen;
dâ von lâ dich niht triegen.>
< in hüet mîn vor der wiegen niht,
swaz halt mir dâ von geschiht,
dem ich holdez herze trage, dem muoz an mir gelingen.
er kan wol swære ringen,
ich wil im fröide bringen.>
< du fröist in und beswærest dich:
tohter, lâz ez noch durch mich.>
< nein ich, muoter, ir habt iuch versûmet an dem râte:
ez ist nû ze spâte.>
hin spranc diu junge drâte.
zwô gespilen mære
begunden sêre klagen,
herzesende swære
beide ein ander sagen.
diu ein zer ander sprach
< grôz leit und ungemach
benimet mir die sinne;
hien ist niht fröiden inne,
sît ich mîns liebes niht ensach.>
< diu rede ist mir gar swære>,
sprach diu ander dô
< trût gespile mære,
jâ wirde ich niemer frô.
ich hân den man verlorn
den ich hât ûz erkorn
für alle die dir wâren:
er kan sich wol gebâren,
er wart ze leide mir geborn.>
diu dritte kam gegangen,
si saz hin zuo den zwein,
si wart niht wol enpfangen,
si hiezen sî gân hein.
< gâ hin dâ fröide sî,
wan wir sîn fröide frî.
du maht wol fröiden walden:
dîn liep wil dich behalden;
dâ von sô bistu wol dir bî.>
< nu sihe ich an iu beiden
daz ir mir sît gehaz:
ich wil hinnen scheiden,
für wâr sag ich iu daz:
daz ir mir habt geseit,
des bin ich vil gemeit:
wer künde mir gedröiwen?
ich wil mich iemer fröiwen:
mîn liep mir holdez herze treit.
ich bin des worden innen
an dem vil werden man,
als ich mich kan versinnen,
daz er mir guotes gan.
ich bin im ouch vil holt,
daz hât er wol verscholt.
ich spriche ez bî dem eide,
er tet mir nie sô leide,
ern wær mir lieber danne golt.>