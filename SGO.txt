goeli
sumer, der hât sîn gezelt
nû gerihtet uberal,
ûf die(...) und ûf die sîne weide.
wol gezieret stânt diu velt;
man hoeret kleiner vogelîn schal:
schône singet lerche uber heide.
ich lobe dich, meie, dîner kraft.
waz dû uns bringest süezzer morgentouwen!
dû tuost sumer sigehaft:
bî dem rîne gruonent werde und ouwen.
jârlang suln wir heiden, ouwen schouwen. vil der brûnen klingen treit,
die verwettet hânt den tanz,
fridebolt und al sîn cumpenîen:
lengiu swert, ze mazze breit,
sleht, ze beiden eggen ganz:
sî went sich vor allen fögten vrîen!
otte, wilt du daz ôsterspil,
sô lâ mih nach dînem râte sinnen:
kunze, diu hât fründe vil.
< lâz an mich,> er sprach,< nu stê mit minnen.
fridebolt nu füere den prîs von hinnen.> fridebolt, setze ûf den huot,
wol gefriunt, und gang ez vor!
bint daz ostersachs zer lengen sîten,
bis dur künzen hôhgemuot;
leite uns vür daz tinkhoftor,
lâ den tanz al ûf den wasen rîten!
werdest underdrungen gar,
sô lâ swertes knopf ûf brust erknellen;
slah die stahelbîzzen dar,
daz die kolmerhüete ûf köpfe erhellen;
dur nieman lâ dir laster breit ûf wellen!< fro kunze, jâ ist iuwer trût
under valken niht ein ar,
kûme ein lewenklâ under andern tieren:
wie getorste er überlût
werden alde komen dar,
dâ uns otte helfen wil rifieren?
dâ muoz er den treialtrei
selbe zwelfte von der linden rûmen,
lîhte wirt im einz ald zwei.
wil sich einer in dem hanfe iht sûmen,
der bedarf zer rehten hant des tûmen. swer selbe teilet unde welt
unde witert, swie er wil,
den sol der hagel slahen selten.
fro künze, dast ûf iuch gezelt:
ir rüement fridebolten vil,
des mag elle und else wol engelten.
fridebolt sî hin geleit!
otten ist von megden wol gesprochen:
elle, diu die rîse treit,
einest oder zwirent in der wochen:
otten wart sîn tanz noch nie gebrochen.>< nie versûmde noh vermeit
fridebolt sîn scharpfez ort:
er vergaz nie swertes in der scheide.
swen sîn langez sahs versneit,
der gesprach nie ach noh wort.
otte, daz mag dir wol komen ze leide!
sich hebt ringen, striuchelstôz,
slah daz swert ûf herten stahel dike.
unde dirre und des genôz,
sêre verdriuzzet mich ir wâfen blike,
ê daz ichs darunder ouch baz verbike.>< willekomen, sumerwetter süezze,
der winter, sich, lenge
hât! mich sîner kelte genüege,>
sprach ein maget,< schiere werden müezze
diu zît, daz ich genge
ûf den anger und ich trage krüege.
niuwe belzel, houbetrîse
ich ze hâre binde.
wol kan ich des reigen wîse
und ouch den achselrotten lîse,
nâch der gîgen tanze ich vil geswinde. jârlang gât daz loup ûf uber egge
vil schône ze walde;
an dem werde hebent sich die tenze.
lûte rüeret ez der sumberslegge
gezwinklîchen balde.
rispent unde rifelnt iuwer swenze,
die wir zuo der linden zougen,
an den wasen slîzen
offenbar und âne lougen:
wir suln spehen also tougen,
wer die sîn, die sich der tenze flîzzen! daz ist ein hübesch knappe, der weibel:
sîn hâr, daz ist crispet,
wand erz an dem ringe dike ribet.
er ist an dem tanze ein rehter treibel:
gefüeglîch er zispet,
mit dem fuozze erz walket unde ribet.
har nôra jou, den achselrotten
kan er wol ze prîse,
meisterlîch den houbetschotten,
singet wol des reigen kotten,
hôher sprunge ist er ein angerwîse! ich wil sîn sîn kempfe zer linden,
ze schalle, ze ruome,
semmer elsen lîb unde ir sêle:
wan muoz mich an sîner schâr vinden.
her kuonze, der ist ein bluome,
swie in alles lûzet mîn fro bêle.
gîselbrehten, den si rüemet,
waz sol der ze schalle?
er ist von wîben gar verdüemet,
swaz si singet oder blüemet:
er ist ein schebel, sîner friunde ein galle!>< waz hât else an gîselbreht gerochen?
des wundert mich sêre,
daz si in so offenlîchen strâfet.
sî hât im sîn lop vil gar zerbrochen:
tüege des niht mêre!
er tanzet wol, so kuonze daheime slâfet.
swâ man tanzet alder springet,
da ist er vor in allen.
mit gewalte in nieman dringet
(...)
des muoz er uns kinden wol gevallen. gîselbreht, nu heiz den sumber rüeren!
der ton durh die hiute,
seht, der machet klaffente helzen.
du solt den tanz al durh daz gedrenge fueren:
sich samnont die liute.
dû solt werren ubrigez kelzen.
swer durh zuht niht tanzen welle
noch durh gemellîche,
der enmache enhein geschelle:
hie wirt lîhte ein strûzgevelle,
des dekeiner kûme wirdet rîche!> dô huob sich der tanz von dem rûzze:
der ton durh die biunde
schal rehte als ez allez brunne:
hôhe sprunge, geile baggenknûzze.
vil starke gefriunde
fron elsen schatten bâren vor der sunne.
ringewiffel frôn elsun
bî der stûchen fuorte.
hôher sprünge, sunder dûchen,
() nie in enhein loch gestruchen,
fuor der weibel, daz er si niene ruorte. wol gezieret stât diu grüene heide:
daz loub uber eggen
kiuset man bî den tolden wunneklîche.
jâ tuont uns die dörpel vil ze leide,
gewinnent si heggen
hiure under einander vil gelîche.
der ich iu viere nennen wil,
die sint vil unbescheiden:
einer heizzet madelgôz,
der treit einen kolben grôz,
der wil uns reigen bî der linden leiden. welt ir wunder von den zwein hoeren?
die dunkent sich so spæhe,
so sî diu swert gespannent umbe die sîten.
daz ist engelbolt mit sîm gesellen stoeren:
die trettent also waehe
und gênt dort hübesche her von hôhenlîten.
der vierde heizzet adelbolt
mit sînem hiubelhuote:
dêr ist den zwein niht ze holt!
si habent ez wol umb in verscholt:
ersnellet er siu, ez kumt in niht ze guote. wis willekomen, nahtegal ein frowe!
dîn ton, dêr ist rîche
maniger süezzen stimmen an dem morgen.
du zierest rehte wol die grüenen ouwe,
daz dû so willeklîche
singest unde trûren hâst verborgen.
davon solt dû des meien pflegen,
des fröit sich mîn gemüete:
dês hân ich mich gar bewegen.
die kalten rîfen sint gelegen,
diu heide stêt in wunneklicher blüete. ich wil iuch sagen mîne schumpfentiure
von einem dolen spaehen,
der hât mich mîner liebe gar beroubet.
so krûsen lok gesach ich vert noch hiure!
den selben krispel wæhen,
den wir bekennent bî des löwen houbet,
derst wol anderhalb franzeis,
stouber under wîben.
sîn purse machet in puneis,
sîn gumpân ist ein schampuneis:
wie kunde uns von den tolren iht belîben? er hât gewunden, krûse, valwe loke(),
an dem ende widerstürzet:
daz machet im diu hûbe mit den snüeren.
wol gevalten, sôst er in dem roke,
vil ebene geschürzet,
nieman sol in ungetwagen rüeren!
er ist so hel, o wurra wei,
wer kunde im gelîchen?
lieber mîn her portenschei,
ir sint ein süezzer knappe, offei:
stêt in dem ringe und lât dar nâher strîchen! nun schawet an den wunderlichen koppen,
wie er sich will erwüeten
als sam ein frecher fül an einem zawme!
ja rat ich das dem gemelichen poppen,
er soll sich woll behüeten,
das er im von dem anger gern rawme,
ee das im werd ein schnurre weitt
von scharpffes swertes orten,
davon vil manger todt geleit
und nymer mer gehebet streit
und setzet nicht mer schapel auf die porten.< winter, hin ist dîn gewalt,
nû hât sumer sîn gezelt
ûf geslagen an die pînewaide.
wol geloubet stât der walt,
in grüener varwe sint diu velt,
liehte bluommen entspringent ûf der haide.
maie, ich fröwe mich dîner craft:
dû gîst uns vil morgen süezzer touwe,
dû tuost sumer sigehaft.
bî dem rîne ûf gruonet werde und ouwe:
jârlanch kunt uns vroede und ougen schowe. vil der scharpfen clingen trait,
die den tanz zerbrechen wen,
fridebolt und ouch sîn gumpanîen:
kurze, lang, ze mâzzen brait,
sleht, ze baiden orten ganz:
siu wen sich vor allen vogeten vrîen!
otte, kom daz ôsterspil,
sô lâ mich den dînen rât besinnen:
künze, diu hât friunde vil.
lâz an mich, dêswâr, ez stât mit minnen:
fridebolt, du füere den tanz von hinnen. fridebolt, setze ûf den huot,
wolgemuoter, gang uns vor,
bint dîn ôsterswert zuo der lingen sîtten;
wis durch künzun hôhgemuot,
laite uns für daz dinkeltor,
lâ den tanz her ûf den wasen rîtten.
und werdest underdrungen dâ,
sô lâ swertes knopf ûf brust erknellen:
du slah die stahelbîzzen nâ,
daz man ez ûf kolmârer hüeten hoere erhellen.
nieman lâ dir laster brait ûf wellen!>< vro kunze, joch ist iuwer trût
under den valken niht ain ar
noch ains löwen clâwe under anderan tieren:
wie getorst er überlût
werden alder ie komen dar,
dâ man sach die tenze rifelieren?
dâ muos er den troialday
selbe zwelfte von der linden rûmmen.
vil lîhte wart im ainz alde zwai.
wolte sich kainer in den henfen sûmen,
der bedorft zuo der rehten hende des dûmen. der selbe tailet unde wellet
unde wittert, swie er wil,
dâvon sleht ouch im der hagel selten.
vro künze, daz ist iuch vor gezellet:
ir lobent fridebolten vil;
des mag else und elli wol engelten.
fridebolt ist hin gelait,
sîner minne ist er vil gar erlochen.
elli mir daz rîsel trait
ainest alder zwirant in der wochen:
otten tanz, der wart noch nie zerbrochen!>< bis willekomen, sumerwetter süezze!
der winter was lenge,
er hât uns sîner kelte benüeget,>
sprach ain maget,< schiere komen müezze
diu zît, daz ich genge
hin zem raien, harte wol beclüeget.
niuwe betzeln unde rîse
ich ze hâre binde.
ich sing ouch wol des raien wîse
nâch der ahselnotte lîse
und tanze nâch der gîgen niht ze swinde. wis willekomen, nahtegal ain vrowe,
dîn dôn, der ist rîche:
vil mange süezze stimme an dem morgen!
du zierest rehte wol die grüenen owe,
swenn dû so wunneclîche
singest und dîn trûren hâst verborgen.
davon solt dû des maien pflegen,
des vroet sich mîn gemüete:
des hab ich mich vil gar verwegen.
die kalten rîfen sint gelegen,
diu haide stât in wunneclicher blüete. jârlang gruonet loup über egge
vil schône ze walde,
ûf dem anger hebent sich die tenze.
linse rüeret er die sumerslegge,
gezwinglîchen balde.
rispent unde revent iuwer swenze,
die ir tragent sunder lougen
ûf den wasen slîzzen
offenbar und niht ze tougen:
wir sun spehen mit den ougen,
wer die sîn, die sich der tenze flîzzen. ich wil kenpfe wesen zuo der linden,
ze schalle und ze ruome,
sammir elsen lîp unde ir sêle!
wan muoz mich in sîner schare vinden:
her kuonz ist ain bluome,
swie doch alles litzet in vro bêle.
gîselbrehten, den si rüemet,
waz sol der ze schalle?
er ist von wîben gar verdüemet,
swie sî in croenet unde blüemet,
er ist ain schebel und sînen friunden ain galle.>< gîselbreht, du solt den sumer rüeren!
der dôn durch die hiute
machet lîhte claffende helze.
ich wil den tanz durch daz gedrenge füeren.
sich samenent die liute:
daz ir dekainer croen alder kelze!
swer durch zuht niht tanzen welle
noch durch gemellîche,
der enmache kain geschelle.
hie wirt lîht ain strûhgevelle,
daz die jungen spottes werdent rîche.> dô huop sich der tanz von dem rûzze:
der dôn über die biunde
schal reht als ez innen anders brunne:
hôhe sprünge, rôte baggenknûzze!
die starken gevriunde
schirndan mîn vro bêlen vor der sunne.
ringelwipfel bî der stûchen
mîn vron elsen fuorte:
hôhe sprünge, sunder tûchen
und nie hâres brait gestrûchen,
fuor der waibel: er si niender ruorte. er ist ain hübscher knappe, der waibel:
sîn hâr ist im crispet,
wan erz in den ringen dikke ribet,
und an dem tanze vil gâr ain traibel:
vil gefuoglîch er zispet,
mit ainem fuoz er schupfet unde trîbet.
jârâ jô, den ahselnotten
kan er wol ze prîse,
maisterlîch den houbetschotten,
singet wol des raien kotten;
hôher sprüng ist er ûf anger wîse.