ez was ein gartenære;
der was vil witen mære
von siner grozzen meisterschaft.
sich duhte ein herre sældehaft,
des garten er sich underwant.
sin meisterschaft was ungeschant,
die wile er eines garten wielt,
do er die werdicheit behielt.
ich sag iu, wie er daz getet:
in braht miete und bet
so verre von der rehten vart,
daz er mit einander wart
zweier herren gartenære.
swie gut meister er do wære,
er versuhte si doch beide.
daz wart ouch im leide.
die garten, der er wolde gephlegen,
die warn von einander gelegen
wol ein grozze raste.
do begunde er gern vaster,
daz ez im so wol ergienge,
daz er bedenthalp enphienge
vil grozzen lon und danch.
do wart sin sælde so chranch,
daz sin arbeit verdarp
und vient beidenthalben erwarp.
der sumer beleip ane regen.
swie wol er garten chunde phlegen,
do wart diu hitze so groz,
die wile er einen garten begoz,
so was daz chrut uber al
in dem andern garten so val,
daz im giezen chom zespate.
swie dicke und swie drate
er her gahte und hin
durch gitechlichen gewin,
daz enfrumt niht umbe ein brot.
swie ofte in des chrutes not
beidiu her und hin treip,
daz er bi einem niht beleip,
des wart daz chrut gar enwiht:
im enwart bedenthalben niht.
do daz der eine herre sach,
do sante er nach im und sprach:
< wie hastu mir gebowen nu?
di ez wirs chunnen danne du,
die sint so gar niht ane chrut.
dun bist mir niender so trut;
ervar ich, daz du schuldich bist,
du giltezt mirz, wizze christ!>
zeiungist beleip er an der scham.
der ander herre sprach alsam.
den herren wart diu warheit
vil rehte beiden geseit.
do wart im harte leide.
si viengen in beide,
si sprachen im an sin ere
und beschatzten in so sere,
daz erz niemer mer uber want.
alsus wart er gephant
des gutes und der werdicheit.
sin schande, diu wart also breit,
daz man im niht getrowete me.
diu schande tet im iemer we.
nu horet ein ander mære,
waz diesem gartenære
geliche tu! daz tut ein wip,
diu einen meisterlichen lip
uzzerhalp des herzen hat,
der allez daz zewnsche stat,
daz an ir ist, wan der mut;
und si doch dem geliche tut,
sam ouch ir mut der beste sî.
da wirt si also wert bî,
daz si die sere minnent,
die sich doch vil wol versinnent.
swem si ir minne danne gan,
der dunchet sich ein sælich man.
den bringet ir libes guote
in also hoch gemute,
daz er des wol swore,
der elliu lant erfuore,
er funde ein wip niht so gut.
so hat si sinen mut
allen wiben angesiget,
die wile si eines mannes phliget.
so hat er, des sin herze gert.
so ist genæme und wert,
si ist liep und mære,
sam der gut gartenære,
des lop in guter werde lac,
die wile er eines garten phlac;
so si in der werdicheit lebet
und wider die nature strebet.
so lange, unz sis betraget.
so entwichet si und waget
ir lop, ir ere und ir zuht
und leget sich in der schanden suht,
daruz ein wip unsanfte stet.
si verhenget, daz an ir erget
eines andern mannes wille.
daz entut si nie so stille,
man wirt der warheit wol gewar.
in wirt so ger beiden dar
durch die liebe des wibes,
durch die suezze ir schonen libes,
daz si beginnent prinnen
von der hitze der minnen
und chumber muezzen liden.
so muz si einen miden,
untz si den andern gelabet
und ir willen wol mit im gehabet.
die wile ez sich gefuget,
des in vil wol genuget,
so wirt dem andern der lip
so durre, daz sich durch daz wip
verwandelent sine sinne
von dem zorne der minne.
sin herze hat grozze undult,
daz si in ane schult
in vremdet und beswæret.
als er ir danne bewæret,
daz si die minne beswachet
und si schuldich machet,
so sprach diu tumbe chune,
daz si vil gerne suene,
und biutet doch ir lougen.
so wirt ez aber tougen
gemachet zeiner friuntschaft.
durch der ersten liebeschaft
geloupt er ir deste baz,
untz si im vertribet den haz.
da horet langiu wile zu,
ê si der suone vil getuo,
daz den andern ouch belangen muz.
da vindet si aber swachen gruz.
swie dicke si si bede labe,
ir beider liebe nimt abe,
untz si vil gar verdirbet
und si bedenthalp erwirbet,
daz ouch der gartenære erwarp,
dem sin chrut bedenthalp verdarp.
des enkalt er alterseine.
also tut diu unreine,
diu zwein werden mannen liuget
und si mit ir minne triuget.
da muz si ir ere umbe geben
und muz ane ere immer leben.
die manne sint dannoch vrouden vol.
nu weiz si daz nu vil lange wol,
daz er lutzel verliuset,
der ein bose wip verchiuset.
ein schone wip ane ere,
diu enhat niht lobes mere,
wan als diu schone blume hat,
diu uf einer grozen chroten stat.