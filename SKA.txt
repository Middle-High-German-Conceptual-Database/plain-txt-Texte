daz snemære
ez het ein koufman ein wip,
diu was im liep als der lip.
er wær ir liep, des jah ouch sie,
iedoch gewan ir herze nie
die warheit darinne:
daz waren valsche minne.
ez geschach bi einen ziten,
niht langer wold er biten,
von sinem hus fuor er
mit koufe durch gewinnes ger.
er huop sich uf dez meres fluot,
als noch manic koufman tuot.
do kom er in ein fremedez lant,
da er guoten kouf inne vant.
er beleip durh gewinne
driu jar darinne,
daz er nie wider heime quam,
unz daz vierde jar ende nam.
sin wip in minneclichen enphienc,
ein kindelîn mit samt ir gienc.
do vragt er der mære,
wes daz kint wære.
si sprach:< herre, mich geluste din,
do gie ich in min gertelin.
des snewes warf ich in den munt,
do wurden mir din minne kunt,
do gewan ich ditze kindelîn.
ze minen triuwen, ez ist din.>
< ja maht du vil wol war han,
wir suln ez ziehen>, sprach der man.
er braht si des niht inne,
daz er valscher minne
an ir was worden gewar
unz dar nah wol über zehen jar.
er lert daz kint under stunden
mit hæbechen unt mit hunden,
mit schachzabel unt mit vederspil
maniger hant freude vil,
mit zuhte sprechen unt swigen,
herpfen, rotten unt gigen
unt allerhande saitenspil
unt ander kurzewîle vil.
nu hiez er aber die knehte
diu schef bereiten rehte
mit spise nah dem alten site.
des snewes sun fuort er mite.
er huop sich uf daz wilde mer,
die unde sluogen in entwer.
si sluogen in in ein schoene lant,
da er einen richen koufman vant.
der vragt in sa der mære,
wa sin koufschatz wære.
des snewes sun wart dafür gestalt,
mit drinhundert marken er in galt:
daz was ein grozer rihtuom.
ouch het er des vil grozen ruom,
daz er daran niht was betrogen,
daz er daz gouchelin het gezogen.
der schatz braht im in sinen gwalt,
daz im zwir als vil galt.
nu beleip er niht langer da,
mit fröuden fuor er heim sa.
sin husvrowe gegen im gienc,
trurecliche si in enphienc.
si vragt in:< wa ist daz kint?>
er sprach:< mich sluoc der wint
beidiu hin unt her
uf dem wilden mer entwer.
do wart daz kint naz al da
unt wart ze wazzer iesa,
wan ich het von dir vernomen,
daz er von snewe wær bekomen.
ist aber daz war, daz ich hoere sagen,
sone darft du in nimmer geklagen.
dehein wazzer vlieze so sere,
ez hab die widerkere
innerthalbe jares frist
ze dem urspringe dannan ez komen ist.
so solt ouch du gelouben mir,
ez fliuzet schiere wider zu dir.>
sus het er widernullet,
daz er was betrullet.
swelh man sich des bedenket,
ob in sin wip bekrenket,
daz er den schranc wider stürzet
unt mit listen liste lürzet:
daz ist ein michel wisheit,
wan diu wip habent mit karcheit
vil manigen man überkomen,
als ir e dicke habt vernomen.