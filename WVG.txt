waltram von gresten
sît als ungeloubet
stêt der walt, wâ nement die vogele dach?
dâ si sint betoubet,
dâ nam ich ouch ê den ungemach.
swenne in kumt des sî der winter roubet,
daz mich fröite diu mir fröide brach!
wolde sich diu guote
noch bedenken nâch dem dienste mîn!
funde ichs in dem muote
daz si mir den willen tæte schîn!
irret aber sis dann iemens huote,
über den wold ich der bitende sîn.
ich wând, ungemüete
swunde mir dâ von daz sî ist guot:
nû wil mich ir güete
al mîn leben machen ungemuot.
got vor wîbes üble mich behüete,
sît ir güete mir sô leide tuot.
er mac wol verderben
swer mit übeln wîben umbe gât,
wande ich möhte ersterben,
sît ir güete mich des niht erlât,
ich enmüeze umb sî mit triuwen werben
diu mich doch in ungenâden hât.
der ich gap für eigen mich gar mîniu jâr
nâch ir hulden, von schulden moht ichs niht haben rât.
wan si mac erzeigen sô vil dem si wil
guoter dinge, dâ ringe von sîn gemüete stât.
schoene lop unde heil sunder meil hât diu reine swie kleine si troeste mich,
ir lop ich ie doch künde, hât sünde si niht daz si mich übersiht?
nu hân ich gedingen iedoch daz si noch,
diu vil süeze, mir büeze die langen swære mîn.
sol mir niht gelingen von ir, sô gêt mir
in mîn herze der smerze deich muoz in jâmer sîn.
ich enweiz niht ein wîp dâ mîn lîp frum und êre noch mêre von möhte hân
danne man ie gesunge, gelunge mir dâ, mîn leit wær anderswâ.
minne, ir habt mich sô beswæret
daz ich âne fröide bin.
swenne ir mir genædic wæret,
sô het ich ze fröiden sin.
ouch sî iu daz vor gesaget:
swenne ir an dem friunde missetuot,
daz der fremde an iu verzaget.
minne, volget mîner lêre,
tuot an iuwern friunden baz:
er ist iemer sunder êre,
dem die sîne sint gehaz.
swie vil gar ich iuwer sî,
ich wird iu des willen wol ein gast,
dâ enstê genâde bî.