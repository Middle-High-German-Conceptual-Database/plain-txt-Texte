ii. vespasianus
ein wnder zu rome giscach ovir zwein undi vierzich iaren undi ein an einimi kuoningi wil giher, vespasianus hiz her. titus was sin sun ginant, di virweldigiti alli di lant, dat si im warin undirtan. wat half in, daz si mochten han scazzis vil undi gnuch? der aldi kuonic eine suchede druch an sime annesuonne, vreislich an zu sinne. di wespen eme in deme hovethi zugin, dat si alsi dicke uz vlugen, alsi du bie van den inben deit. dat was ein michil iamurkeit: im inhalb schaz noch lant, want he nieheinen arzet vant, di sich des underwnde, dat he in giheilin kunde. so michil was sin ungimach, dat man ime dürch sin ovith sach: iz was alliz abi vressen. got inhatti sin wirgessen. do quam ein israhelis man. titus den zu ime guan, unde liezs in sinin vathir sin: ime solde gut von im gischin. unde alse he den vreisen gisach, zume kuonige he gutliche sprach:< zu jerusalem geit ein man, der dit wol gibussen kan. den heissit man jesum, godis kint. di heileit alli, di da sint: he inis nit so sere wnt, von sinin worthen werde he gisunt. mochtis du dich bireiden, ovir mere wol ich dich leiden. gezogistu im din othmut, vil scire were dir gibuot.> der kunic sufzin bigan, he sprach:< nu sistu wol, dat ich inkan. hi vore had ich grozse craft, nu inhav ich leider di math, daz ich iz vollibrethe, wi gerne ich iz gidechte.> he sprac:< libe sun, was ist din rat umbe dat uns dirre man gisagit hat? ob du dich huves uvir mere unde nemis mit dir ein michil here, dar zu siluir unde golt, so vile so dus hauin wolt, undi brenge mir den guthin man. ob he mir gihelfìn kan, ich givin ime, math du sagin, wat ein kiel goldis mac gitragin undi dar zu min hulde, dat ich iz umbe in wil virschuldin.> der sun sich schire biriet, he strevede wider den wadir nit. he his ime kile reiden, he inwolde nit langer beithin. uuir mere uf he sich zehant mit grozir math unde ouch ginir, di im hadti gisath, wa he den heilant wnde, wan he hatthi sin keine kunde. vil schire quamen si an daz lant, daz is noch syrie ginant. du ilenden si zu jerusalem beide ridende unde gen. du vragithe umbe sinis vatir not. du was der godis sun lange dot undi uf zu himile givarin. sint suchte he in mit grossir schare. duo vragithe umbe di gilaginit, wi der godis sun den esel reith, undi umbe alli di zeichen, di he haddi gidan. di glovigin bigundin zu ime gan undi sagithin, wi im giscach unde wi he wider sinin iungiren sprach. dit teth he allis scriven. do redeti man von dem wibe: dat wart vil schire mere, wi godis antlize da were. des vrowithin sich des kuninges man. di vrowin man vor in gvan, di is lange hadthi mit sorgen vor den iuden virborgen. der kuninc si do gruthi, want he gnade suchte, he sprach:< vrowe, got muose ow biwarin! ich bin verre her givarin. umbe jesum bin ich us kuomen, den hant di iuden mir binuomin. kumin ich zu lande, ich recchin sinen anden. undi sal mir ummir guot von im gischin, so lazseth mich den duch sin, da dat godis antlize ane steit. ich gen uch wider iz bireit.
of ir mir iz willit lien,
irn durf ez niet virzihen.
wirt minem vadir da mide buz,
iz ist der cristinheide gut,
so wil ich dan her wider waren
mit einir romiscen scharen:
di unglovigin wil ich bikeren
undi di cristinheit gemeren,
di iuden virsenden
undi si sere schenden,
alsze si den godis sun hant virdan,
mus ich den lif gesunt han.>
di vrowe den kunig ane sach,
want he von dir cristinheide sprach.
mit suzlichin grusen
si knide vor sine wozze,
si sprach:< herre, den duch han ich bihalden.
wi suziliche ist he givaldet!
ich inliez nit dur sicherkeit,
da godis antlize annesteit,
noch durch dikeine mide,
di mir iman gibide: -
iz ist min vroude unde min trost,
da wirt manig man irlost,
alse der godis sun selve widir mich sprach,
do hez mir bival unde ich in leist sach.>
do sine kunden
an dir vrowen vinden,
dat su in dat duch luwe,
da badin si durch truwe,
dat su wolde varen uvir se
unde neme mit ir vrowen me,
di si da hethin in huden.
des bigunde der kunich muden,
he sprach:< iz das min wille irgeit,
so gevin ich u mine sicherkeit.>
dat inphinc di vrowe mit sinir hant,
want si sine truwe hatthe bikant.
do si den willin gvan,
du vrowide sich manig romes man.
druo kammerwib si zu ir nam,
du si mit irme duche quam.
vndi alsi di vrowe was gireit,
der kuonic langir nit inbeit.
du ilethen si zu den kilen,
da di unden ani vilen.
si hatden alliz des gnuch,
des ie kil gedruch:
da inne hatdin si alle ir giswasheit.
den vrowen was ein gadin gireit
da hindine bime sture;
niet inwas in dure.
vppe dem mere bigunden si vlizzen,
kyperen bigundin si lazzen
zu der zeswin hant
undi sigilden umbe krichenlant.
tuschen messen unde volkan
bigunden si di kile lan,
vor sicilien unde kalabrien lant.
got hadde si schire dar gisant,
alda di tivere in dat mere geit unde vloz.
vrowede unde horen gidoz
hadden si uppe deme lande,
want man wal irkante
di romischiu zirheit.
do quamen ros vil gimeit,
so vil si ir bidorthen,
won si den kunic vorthen.
du quam zu rome mere,
wi titus kumen were,
di iungi kunic herlich.
di wrsten saminthin sich
vndi inphingen in mit schalle.
du gruzte he si alle.
di vrowen zonede mit der hant,
alda he sinin vadir vant,
da he up sinim bede lach,
noch he inhorthe noch insach.
si sprachin, iz were sime hende na.
do sprach vuir veronica:
< godis antlizze han ich dir bracht.
ob du dich vor has bidath,
mith otmude saltus inphan.
woltus gilovin han,
dat he manigin hat giheilit,
vndi wirt dir sin gnadi mit gideilit,
so wrt du selich giborn:
god had dich dan zu vrundi irkorn.>
dir kunich sich ub richte,
zu hant wart ime lichte.
di vrowe intloch im den duch:
di wrme, di he e des druch,
si vilen im ub den vuoz,
des grozen vvilis wart im buoz.
vnde do he daz antlizze undir sin ougen gitwanc,
he wart gisunt vnde spranch
gehile in den giberen,
alse he driezzichiarich were.
do quam zu rome mere,
wi der kunic giheilit were
der grozir suchide, di he druch.
di vrowe gihilt avir iren duch.
vil volchis woldi si ane bethin.
si bigunde up hor treden,
si sprach:< in wil iz nimmer lon inphan,
danc iz gode, di iz hat gitan,
di durch di sunder in di werlt quam
undi an dir magide vleiz nam
vndi wart giborn ane sunde
undi guan unsir nature kunden;
den di iuden hant gimartilot,
unde an dem cruce leit den dot
vnd des tritden dagis ub irstunt,
du he di alden vehede hadde uersunt,
vndi des vircigis dagis ub zu himile schreit.
noch ist he allin den bireit,
di gnadin an in gisinnit
undi des mit othmude biginnit.
dat is hinner, di dir gnadi hat gitan.
nu musis dir nach heile irgan!>
der kunich got lovin bigan,
he sprach:< nu radit vrunt undi man,
heizzit mir saminin zva scharen,
mit mime sune wil ich ovir mere varen:
dat di iuden mit jesus hant bigan,
dat sal in an ir levin gan,
ob mich leizit der dot.>
iz was gitan, dat he gibot.
der kunic was schire gireit,
he hub sich uvir dat mere breit.
sin here was mir vil wale kunt:
des was druzien dusunt
vndi drv hundirt unde zvene undi driezich man
vnde alse he in daz lant quam,
di iuden bigunden vor vlien.
da mochte man manichin vanin sehin
vor zvein romischen heren
also gidilichi varen.
der kunic so zu jerusalem reit,
dat niman widir in streit.
di burch he so langi bisaz,
biz ein wib ir kint az:
du was die prophecie volgangen.
mit evenhoe undi mit mangen,
so brachin si di muren,
sine mochtin nicht langir duoren.
di iuden vinc he mith der hant,
di uidiwe ninit des ingalt;
di hus, di hiz he nider slan,
der vrowen erue liz man stan.
si brachin si in den grunt
unde kerden ub den fundamunt.
sin zorn so up di iuden draf,
dat man ir drizic umbe ein hei gaf.
zien gislethe man ir virsante,
di quamin zu einime gibirge zu lande;
di andirin vurdin virleidit
undi ovir alli di werlt verscheredit,
so dat si nimmer inguunnen math.
dat hadde ouch der propheta vorsath:
< alse der kunic von der megide wirt giborn,
so is alli iudiz riche virloren.>
des wnden si urkunde gnuoc,
bisehin si di aldin buch,
so solden si si wol birichtin,
dat ich di warheit dichten.
so wilichir nur stirvit, di is uirloren,
is insi, den got had irkoren,
di des dumisdagis irbeidit,
alsi endicrist di werlt virleidit
vnd des tuviles willin bigeit
vnde enoch und helyam irsleit.
di iuden, di dan levinde sint,
di werdint alli godis kint.
so ilint si zu dovfen,
deme duvile willint si intlofin
vndi bikennint di rechtin warheit,
dat si ir hirthe het inleit.