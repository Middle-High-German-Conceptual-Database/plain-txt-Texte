swer got wil minnen,
der mag wol selde gewinnen;
swer vil wil ligen,
den sol man gerne betrigen;
swer spil wil minnen,
der mag unselde gewinnen.
man sol win nîzzen,
des wil mich clein bedriezzen.
schoner lip guter,
mit zuchten reine gemuter,
minne mich, vrowe,
daz dich die selde beschowe!...
sit male daz niemen under stet,
swer zu zir sitzet oder stet,
und sit vil leute bi ir ist,
mag si danne ir deheines list
nimmer me verschunden
ze schanden noch ze sunden
unde belibet gar unmeylick,
so ist si benamen heilick.
wirt si aber ane scham,
so machet si der vrowen nam,
ir geburt, ir schone und ir jugent,
ir güet und ir untugent
zu dem aller boesten wibe.
so get zu einem libe
vil strazen die man gerne vert
und si vil vliziclichen bert:
man suchet si durch ir gut
mer danne man die armen tut;
so chert man durch ir edel dar,
des nemen genuge leute war;
so chumt ir durch ir schone vil;
die schoene ist tumber leute spil,
daz mans vindet ane tugent;
so chumt vil mancher durch ir jugent;
so chumt ir vil durch den gelust
den si do tragent in der brust.
die strazen sint so manicvalt
daz ir die boesheit mit gewalt
an allen enden nahet
und ir zu mit schalle gahet,
daz si muz boese beliben
vor allen boesen wiben.
swelch vrowe belibet umbehut
und daz bi vil leuten tut,
daz wirt der besten eineu
oder wirt ein so unreineu
daz ir deheine kan gelichen.
sie müezzen ir alle entwichen,
oder sie entwichet aber in allen:
sine kan nieman uber schallen.
des gelichet si dem pfaffen,
umbe den iz so ist geschaffen
daz er der buche mere kan
danne in der werlde dehein man.
der wirt bezzer danne die guten sint
oder wirser danne des teufels kint.
des ist dem pfaffen gegeben
und der vrowen ein geliches leben.