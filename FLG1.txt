dis ist das dritte buoch
i. von dem himelriche und von den nún koeren und wer den bruch billichen
solle erfúllen und von dem throne der aposteln und sante maria
und da christus inne sitzet und von dem lone der bredigeren und
martyreren und megden und von den ungetroesteten kinden
ii. wie dú sele lobet got an siben dingen und got si. von der salben und
beite
iii. ein clage, das dú sele maget ist, und von der minne gottes
iv. wie únser vrovwe sante marie súnden mohte und wie nút, das leret der
helig geist
v. wie dú sele klaget, das si enkeine messe noch die gezit hoeret, und wie
got si lobet an zehen dingen
vi. wiltu rehte volgen gotte, so soltu haben siben ding
vii. von siben offenberen vienden unser selekeit, die machent siben schaden
viii. von siben dingen, dú alle priester sont haben
ix. von dem anegenge aller dingen, die got hat geschaffen von minnen
x. von der passion der minnenden sele, die si von got hat, unde wie si uf
stat und in den himmel vert( xxx partes habet)
xi. zwuschent got und der minnenden sele sint allú ding schoene
xii. du solt loben, danken und geren und bitten und von dem lúhter und
von dem lieht
xiii. von sehtzehen hande minne
xiv. von zwein valschen tugenden; wer da inne wonet, der lebet der lugine
xv. mit ahte tugenden soltu gan zuo gottes tisch. mit dem loesepfande loeset
ein mensche sibenzig tusent selen von dem grúwelichen vegefúr, das
manigvaltig ist
xvi. nach der gabe volget geisele und nach der smacheit ere
xvii. von eines geistlihen menschen vegefúr und von siner fúnver hande
helfe us der pine und von edelkeit bredier orden
xviii. von des ritters strite mit vollen wafenen wider die begerunge
xix. von zweierleien armen lúten, die minnenklich und pinlich arm sint
xx. von fúnf propheten, die dis buoch erlúhten
xxi. von der helle; wie si drú teil hat und wie lucifer und sehtzehen hande
lúte me sint gepinet; in wirt kein helfe. von lucifers cleide
xxii. von gottes barmherzekeit und von siner bekorunge und rehtekeit
xxiii. die kraft der gerunge benimet dú wort. jungvrowen mag got nit
enbern. gottes angesiht umbevahen und sin lust úberwindent tusent
toede
xxiv. zweier hande geistlichen lúten wirt gebotten zweierleie geiste von
gotte und von dem túfel. von siben hande minne
i. von dem himelriche und von den nún koeren und wer den bruch soelle
erfúllen. von dem trone der apostelen und sante marien und da christus inne
sitzet. von dem lone der predieren, martyreren und megden und von den
ungetovffeten kinden
dú sele sprach alsust zuo ir gerunge:< eya, var hin und sich, wa min lieber
si, und sag im, ich wolte minnen.> do vuor dú gerunge drate hin, wan si ist
von nature snel, und kam zuo der hoehen und rief:< grosser her, tu uf und la mich
in.> do sprach der wirt:< was wiltu, das dú so sere bremest?>< herre, ich
kúnde dir, min vrovwe mag nit lange alsust leben; woeltistu vliessen, so moehte si
sweben, wan der visch mag uf dem sande nit lange leben und frisch
wesen.>< var wider, ich lan dich nu nit in, du inbringest mir die hungerige
sele, der mich lustet ob allen dingen.> do der botte wider kam und dú sele
irs herren willen vernam, eya, wie minnenklich si es do erkam. si huop sich uf
in einem sachten zuge und in einem lustlichen fluge. do kamen ir zwene
engel ze muote vil schiere, die sante ir got gegen von herzeklicher liebi, und
sprachen ir zuo:< vrowe sele, was wellent ir sust verre? ir sint ie noch gekleidet
mit der vinsteren erden.> do sprach si:< ir herren, swigent des alstille und
gruessent mich ein wenig bas, ich wil varen minnen. ie naher ir dem ertrich
sinkent, ie me ir verbergent úwer suesses himmelbliken, und ie hoeher ich stige,
ie klarer ich schine.> do namen si die sele zwúschen sich und vorten si vroelich
hin. do dú sele gesach der engel lant, da si ane vare ist bekant, do was ir der
himel uf getan.
do stuont si da und smaltz ir herze und sach iren lieben an und sprach:< o
herre, wenne ich dich sihe, so muos ich dich loben in wunderlicher wisheit.
war bin ich komen? bin ich nu in dir verlorn? joch mag ich nit gedenken an das
ertrich noch an kein min herzeleit. ich hatte willen, wenne ich dich gesehe,
das ich dir von dem ertrich vil woelti clagen. nu hat mich, herre, din ansehen
erschlagen, wan du hast mich úber mine edelkeit al ze male erhaben.> do
knúwete si nider und dankete im siner gnaden und nam ir cronen von irem
hovbet und saste si uf den rosevarwen naren siner fuessen und gerte des, das si
im naher komen mueste. do nam er si under sine gotlichen arme und leite sin
vetterliche hant uf ire brúste und sach si an ir antlút. merke, ob si do út wart
gekússet? in dem kusse wart si do ufgeruket in die hoehste hoehi úber aller
engel koere. dú minste warheit, die ich da han gesehen und gehoeret und
bekant, der gelichet nit dú hoehste wisheit, dú in disem ertrich ie wart
genant. ich han da inne ungehoertú ding gesehen, als mine bihter sagent, wan ich
der schrift ungeleret bin. nu voerhte ich got, ob ich swige, und voerhte aber
unbekante lúte, ob ich schribe. vil lieben lúte, was mag ich des, das mir dis
geschiht und dike geschehen ist? in der diemuetigen einvaltekeit und in dem
ellendigen armuete und in der verdrukten smacheit hat mir got sinú wunder
erzoeget.
da sach ich die schoepnisse und die ordenunge des gottes huses das er selber
mit sinem munde hat gebuwen; da in het er das liebeste gesast, das er mit
sinen henden hat gemaht. dú schoepfnisse des huses heisset der himmel, die
koere da inne heissent das riche, darumbe sprichet man zesamne himmelrich.
das himmelrich hat ende an siner satzunge, aber an sinem wesende
wirt niemer ende funden. der himmel gat umb die koere, und zwúschen dem
himmel und den lieplichen koeren sint geordenet die weltlichen súnder iemer da
nahe gelich hohe den koeren, das si sich besseren und bekerent. die koere sint
so kleinlich und helig und notlich, das an kúscheit und minne und verzihunge
aller dingen nieman dar in kumet, wan si waren alle helig, die da
usvielen, und da nach muessent si wesen helig, die wider in koment. alle
westerbaren und kint von sehs jaren fúllent den bruch nit hoeher denne
in den sehsten kor. da nach untz in seraphin sont die megde den bruch
erfúllen, die sich besodelten mit kintlichem willen und doch der getat nie
geschach, und die sich reinten da nach mit der bihte. si mogent sich doch des
nit erholn, si haben die luterkeit verlorn. die luter geistliche megde sint, die
soellent nach dem jungesten tage den bruch erfúllen obe seraphin, da lucifer
und sin nehsten von verstossen sint. lucifer begieng zemale drie hovbetsúnde:
has, hofart und gitekeit. die scluogen den kor also geswinde in das ewig
abgrúnde, so man mohte sprechen alleluia. do erschrak alles das riche und
erbibenden alle des himmelriches súle. do vielen der andern etliche.
das ellende ist noch ital und lidig, da ist nieman inne, und ist als luter in sich
selber und spilet von wunnen got ze eren. ob dem ellende ist der gottes thron
gewelbet mit der gottes kraft in bluejender, lúhtender, fúriger clarheit und gat
har nider untz an den himmel gegen von kerubin, das der gottes thron und
der himmel ein erlich hus sint, und da ist das ellende und die nun koere
bevangen inne. ob dem gottes thron ist nit me denne got, got, got, unmesselichen
grosser got. oben in dem throne siht man den spiegel der gotheit, das
bilde der menscheit, das lieht des heligen geistes und bekennet, wie die drie
ein got sint und wie si sich fugent in ein. niht mere mag ich hie von sprechen.
lucifers bruch muos erfúllen johannes baptista und sin ere besitzen in dem
suessen ellende ob seraphin, und alle luter geistlichen megde mit im, die sint
noch behalten gegen dem ellende.
an dem throne ist unser vrowe sante marie, die sol enheinen bruch erfúllen,
wan si hat mit irem kinde geheilet aller menschen wunden, die in selber
der gnaden gonden, das si si behalten wolten und konden. ir sun ist got und
si gottinne, es mag ir nieman gliche gewinnen. die apostelen wonent
allernaheste got in dem throne und hant das ellende in seraphin ze lone, nach
deme das si reine sint. johannes baptista ist och in dem throne ein fúrste. die
engele wonent nit hoher denne in seraphin, da obe muessent si alle menschen
sin. die heligen martirere und gottes brediere und geistliche minnere koment
in die koere, alleine si nit megde sin. ja, si koment erlich in kerubin! da han
ich ungegert der predier lon gesehen, als es noch sol geschehen. ir stuele sint
wunderlich, ir lon ist sunderlich. die vordersten stangen der stuele sint
zwoei brinnendú liehter, dú bezeichenent die ware minne und das helige bilde
und die getrúwe meinunge binnen. die lene der stuele ist also sanfte vri und in
wunnenklicher ruowe also suesse, me denne man sprechen muesse, wider dem
starken gehorsam, dem si hie sint undertan. ir fuesse sint gezieret mit
manigerleie túrem gesteine also schone, das ich mich werlich vroewete, wurde
mir so erlich ein crone. das haben si wider ir arbeit, die hie an ir fuesse ist
geleit. o ir predier, wie regent ir uwer zungen nu so ungerne und neigent
úweri oren so noete vor des súnders munt!
ich han vor gotte gesehen, das in dem himmelriche sol geschehen, das
ein adem sol schinen us von úwerme munde, der sol ufgan us den koeren vor
dem throne und sol loben den himmelschen vatter umb die wisheit, die er an
úwer zungen hat geleit, und gruessen den sun umbe sin ersam geselleschaft,
wan er selber ein predier was, und danken dem heligen geiste umb sine
gnade, wan er ein meister ist aller gaben. do soellent die gottes predier und
die heligen martirer und die minnenden megde sich uf heben, wand inen
die groeste ere ist gegeben an sunderlichem gewete und an lieplichem gesange
und an wunderlichen schappeln, die si tragent gotte ze eren. der megde
gewete ist wisse lylienvar, der predier gewete ist fúrig sunnenclar, der
martyrer gewete ist lúhtende rosenrot, wan si mit jhesu litten den bluotigen
tot. der megde schappel ist manigerleie var, der martyrer crone ist gros
offenbar, der predier schappel ist alles von bluomen, das sint dú gottes wort,
da mit si in die grossen ere sint hie komen. sust gat diser drier seligen schar us
spilende fúr die heligen drivaltekeit in einem suessen reien. so flússet inen
engegen us von gotte drierleie spilunde vluot, die erfúllet iren muot, das si
singent die warheit mit vroeden ane arebeit, als si got an si hat geleit. alsust
singent die predier:< o userwelter herre, wir han gevolget diner milten
guetin in willeklichem armuete und haben dinú wiselosen schaf in getriben,
die dine gemieteten hirten liessen gan usser dem rehten wege.> alsust singent
die martyrer:< herre, din unschuldiges blút hat erfúllet únsern tot, das wir sin
diner martyr genos.>
die seligen, die nu in dem himmel swebent und da so wunneklichen
lebent, die sint alle bevangen mit einem liehte und sint durchvlossen mit einer
minne und sint vereinet mit einem willen, iedoch so habent si der wirdekeit
noch nit, die an den erlichen stuelen lit. si ruowent in der gottes kraft und
vliessent in der wunne und haltent sich in dem gottes zuge als der luft in der
sunnen. mere nach dem jungesten tage, so got sin abentessen wil haben, so
sol man stuolen den brúten gegen irme brútegovme und so sol liep zuo lebe
komen, der lip zuo der sele, und besitzen denne volle herschaft in der ewigen
ere.
o du lustliches lamp und wunnenklicher jungeling jhesu, des himmelschen
vatter kint, als du dich denne ufhebest und alle koere durchverst und
winkest den megden minnenklichen, so volgent si dir lobeliche in die
allernotlichsten stat, der ich nieman me sagen mag. wie si denne mit dir
spilent und dinen minnelust in sich verzerent, das ist so heimelichú suessekeit
und so notlichú vereinekeit, das ich des gliches nit weis.
die witwen soellent och volgen in herzeklicher lust, und in suesser anschowunge
lassen si sich begnuegen uf das hoehste, so si das muessent ansehen, wie
sich das lamp zuo den megden fueget. die ehte soellent das ovch minnenklich
ansehen also verre, als es in nach ir edelkeit mag geschehen; wan ie me man
sich hie sattet mit irdenschen dingen, ie min úns da der himmelschen wunne
muos úber bliben.
die koere hant alle sunderliche lúhtenisse an irem schine und der himmel die
sine. dú lúhtenisse ist so seltzen erlich, das ich si nit muos noch mag geschriben.
den koeren und dem himmele ist von gotte manig werdekeit gegeben,
da mag ich von iegelichem ein woertelin sagen; das ist nit me denne also vil, als
ein bini honges mag us einem vollen stok an sinem fuosse getragen. in dem
ersten koere ist die lustlicheit, das hoehste, das si habent in allen gaben, in
dem anderen kore dú sanftmuetekeit, in dem dritten kore ist dú minnlicheit,
in dem vierden suessekeit, in dem fúnften froelicheit, in dem sehsten
die edele rúche, in dem sibenden ist richeit, in dem ahtoden wirdekeit, in
dem núnden das minnebrennen, in dem suessen ellende ist dú luter helikeit.
das hoehste in dem throne ist dú gewaltigú ere und dú kreftigú herschaft. das
hoehste úber al, das ie wart in dem himmele, ist die wunderunge. das hoehste das
ist, das si mogent ansehen, das nu ist und iemer sol geschehen. eya,
das erliche rum und dú suesse ewekeit und das kreftig durschowen aller dingen
und dú sunderlichú heimlicheit, dú zwúschent gotte und einer ieglichen sele
ane underlas gat, die lit an so notlicher zartekeit, hette ich aller menschen
wisheit und aller engele stimme, ich koende es nit fúr bringen.
dú ungetovften kint under fúnf jaren wonen in einer sunderlichen wirdekeit,
die inen got us sinem rich hat bereit. si sint nit an irme schoepfnisse
gewahsen von drissig jaren, wan si nit cristan mit cristo waren. si habent
keine crone, got mag inen nihtes gelonen; er hat in doch sine gueti gegeben,
das si in grossem gemache leben. das hoehste, das si habent, das ist die
vollede der gnaden. sie singent alsust:< wir loben den, der úns geschaffen hat,
alleine wir in nie gesahen; moehten wir pine liden, so wolten wir es iemer
klagen, nu soellen wir úns wol gehaben.>
nu mag etliche lúte wundern des, wie ich súndig mensche das mag erliden,
das ich sogtan rede schribe. ich sage úch werlich fúr war: hette es got vor
siben jaren nit mit sunderlicher gabe an minem herzen undervangen, ich
swige noch und hette es nie getan. nu wart es mir von gottes guete nie kein
schade; das kumt von dem spiegel miner offenen bosheit, die so rehte gegen
miner sele offen stat, und von edelkeit der gnaden, die da lit an der rehten
gottes gabe. doch ie hoeher die sele ist gestigen, ie man dem lichamen mit
worten und mit gelasse minre lobes sol geben; man sol ovch sinen kumber vor
sinen ovgen nit klagen, wan er ist von nature ein zage. man sol in halten als
einen alten pfruondener, der nit me ze hove mag gedienen, so git man ime
die almuesen alleine dur die gottes liebi. dis ist werlich nutze, wan ie
edeler hunt ie vester halsbant!
nu lieber herre, dise rede wil ich diner milten gueti bevelhen und bitte, vil
lieber min, mit súfzendem herzen und mit weinenden ovgen und mit ellender
sele, das si niemer kein pharisei muesse gelesen; und bitte dich, vil lieber
herre, me, das dise rede dinú kint muessen also vernemen, als du si, herre, in
der rehten warheit hast us gegeben.
ii. wie dú sele lobet got an siben dingen und got si.
von der salbe und der beite
< o suesser jhesus, allerschoenste forme, unverborgen in noeten und in liebe
miner ellenden sele! ich lobe dich mit dir selben in der minne, in noeten und in
liebe mit der gemeinschaft aller creaturen, des lustet mich denne ob allen
dingen. herre, du bist die sunne aller ovgen, du bist der lust aller oren, du
bist dú stimme aller worten, du bist dú kraft aller vromekeit, du bist dú lere
aller wisheit, du bist das lip in allem lebende, du bist dú ordenunge alles
wesendes!>
do lobte got die minnende sele loblich, des luste in suesseklich alsust:
< du bist ein lieht vor minen ovgen, du bist ein lire vor minen oren, du bist ein
stimme miner worten, du bist ein meinunge miner vromekeit, du bist ein ere
miner wisheit, du bist ein lip in minem lebende, du bist ein lop in minem
wesende!>
< herre, du bist ze allen ziten minnensiech na mir, das hast du wol bewiset an
dir. du hast mich geschriben an din buch der gotheit, du hast mich gemalet
an diner moenscheit, du hast mich gegraben an diner siten, an henden und an
fuessen. eya, erlovbe mir, vil lieber, das ich dich salben muesse.>
< ja, wa woeltistu die salben nemen, herzeliebe?>
< herre, ich woelte miner sele herze inzwoei rissen und woelte dich dar in
legen.>
< so moehtest du mir niemer so liebe salben gegeben, als das ich ane underlas
in diner sele mueste sweben.>
< herre, woeltest du mich mit dir ze huse nemen, so woelte ich iemer me din
arcedinne wesen.>
< ja, ich wil, iedoch min trúwe heisset dich beiten, min minne heisset dich
arbeiten, min gedult heisset dich swigen, min kumber heisset dich armuot
liden, min smahheit heisset dich vertragen, min genuegen heisset dich note
clagen, min sig heisset dich an allen tugenden vollevarn, min ende heisset
dich vile tragen; des hast du ere, swenne ich dinen grossen last entlade.>
iii. ein clage, das dú sele maget ist von der minne gottes
< o herre, wel ein armú sele das ist und ellende, dú hie in ertriche von diner
minne maget ist! o, wer hilfet mir clagen, wie we ir ist? wan si weis es selbe
nit, des si enbirt, was das ist!>
< frovwe brut, ir sprechent in der minne buoch úwerem lieben zuo, das er von
úch vliehe. berichtent mich notliche, frovwe, wie ist úch denne geschehen; wan
ich wil lieber sterben, moehte es mir geschehen in der luteren minne, denne ich
got in der vinsteren wisheit heisse von mir gan. wenne ich mit minem lieben
muos notlichen spilen, so darf mich dú wisheit enkein underscheit leren.
swenne ich aber arbeite an anderen dingen mit minen fúnf sinnen, so nim
ich vil gerne, das si mir die helige masse bringe.>
< hoer mich, liep gespile! ich was vroeliche wantrunken in der minne,
darumbe sprich ich zartlich von sinnen. swenne ich aber wurde úbertrunken, so
mag ich mines libes nit gedenken, wan dú minne gebútet mir; das si wil, das
muos sin, und des sich got getrost, des genende ich mich; wande nimet er mir
den lip, so ist dú sele sin. wilt du mit mir in die winzellen gan, so muost du
grosse koste han. hastu tusent marche wert, das hastu in einer stunde
verzert. wiltu den win ungemenget trinken, so verzerestu iemer me denne
du hast, so mag dir der wirt nit volle schenken; so wirst du arm und nakent
und von allen den versmehet, die lieber sich vroewent in dem pfuole denne si
iren schatz in der hohen winzelle vertun. du muost ovch das liden, das dich die
jene niden, die mit dir in die winzellen gant. o, wie sere si dich etteswenne
versmahent, wan si so grosse koste nit getoerrent bestan! si wellent das
wasser zuo dem wine gemenget han.>
< liebú vro brut, in der taverne wil ich gerne verzeren alles, das ich han,
und lasse mich dur die kolen der minne ziehen und mit den brenden der
smacheit sclahen, uf das ich vil dike in die seligen winzelle muesse gan. hie
wil ich gerne zuo kiesen, wan ich mag an der minne nit verlieren. darumbe
der mich piniget und versmehet, der schenket mir des wirtes win, den er
selbe getrunken hat. von dem wine wirde ich also trunken, das ich allen
creaturen werlich wirde als undertan, das mich des dunket na miner mensclichen
unedelkeit und na miner angenomnen bosheit, das niemer mensche
hat so úbel wider mich getan, das er deheine súnde moege an mir unseligen
began. darumbe mag ich min leit an minen vienden nit wreken, iedoch so weis
ich das wol, si moegent gottes gebot an mir ovch nit zerbrechen.>
< liebú gespile, wenne das geschiht, das man die winzelle sclússet, so
muostu in der strasse gan hungerig, arm, nakent und also versmehet, das du
aller spise cristanliches lebens an dir nit me hast wan den gelouben. mahtu
denne minnen, so verdirbestu niemer.>
< vro brut, ich habe nah dem himelschen vatter einen hunger, da inne
vergisse ich alles kumbers, und ich han nach sinem sun einen turst, der
benimet mir allen irdenschen lust, und ich han von ir beder geiste ein solich
not, die gat boven des vatter wisheit, die ich nit begriffen mag, und
úber des sunes arbeit denne ich erliden mag, und úber des heligen geistes
trost denne mir geschehen mag.>
swer mit dirre not wirt bevangen, der muos iemer me ungeloest in gotte
selekliche hangen.
iv. wie únser vrowe sante maria súnden mohte und wie nit,
das leret der helig geist
o maria, erlichú keyserinne, gottes muoter und vrovwe min! ich wart gefraget
von dir, ob du súnden mohtist andern menschen glich, do du were uf
disem súndigen ertrich. nu hat mich berihtet der helig geist, der, vrovwe, alle
din heimlicheit vol weis, also das du mohtest súnden, wan du were ein
volgemachet mensche von gotte in aller vroewelicher nature und an aller
megtlicher schoepffenisse, und du were nit lam an diner nature, das machet din
alte lange kúscheit vor gotte edel und túre.
aber vrowe, edel goettinne ob allen luteren menschen, du mohtest ovch nút
slinden. das hattest du von dir nút, wan der himmelsch vatter beschirmde dine
kintheit mit der vordahtekeit siner alten erwelunge und der helig geist bant din
jugent mit der erfúllede siner núwen liebi und jhesus gieng dur dinen lip als der
towe dur die bluomen, also das dinú kúscheit nie wart berueret, und dú kraft
der heilgen drivaltekeit hatte din nature also bedruket, das si sich vor irem
schoepfer nie getorste noh mohte menscheit geregen, und dú ewig wisheit der
almehtigen gotheit hatte dir, frovwe, einen schatten gegeben, da du inne
behieltist din menschlich leben, also das du pine mohtist liden ane súnde und
das ovch dine bluomende menscheit in der sunnen der creftigen gotheit nit
verswunde. in dem schatten truege du jhesum menschlich und zuege in
muoterlich. aber frovwe, in des vatter botschaft und in des heilgen geistes
enpfengnisse und in des sunes bort was, vrovwe, das fúr der gotheit und das
lieht des heilgen geistes und dú wisheit des sunes also gros an dir, das du des
schatten do wenig mohtost bevinden. weisgot, frovwe: da na muostest du dich
mit armuete, mit missekomen und mit manger herzenswere ellendekliche
kuelen, iedoch belibe du im herzen an guoten werken groesselich infúrig von
dem fúre, das da brennet sunder beginne und sunder helfe in sich selben; das
hat, frovwe, dine wende durschinen und hat alle vinsternisse us dinem huse
getriben.
v. wie dú sele klaget, das si keine messe noch die zit hoeret,
und wie got si lobet an zehen dingen
sust klaget sich ein ellende sele, do si got hatte verworfen von siner notlichen
liebi und minte si mit grosser pine:< owe, wie úbel ein rich man mag liden,
das er nach erlicher richheit in gros armuot wirt gewiset!> und sprach:< eya
herre, nu bin ich vil arm an minem siechen lichamen und bin vil ellendig an
miner armen sele also, herre, an geistlicher ordenunge, das nieman din zit vor
mir liset noch nieman dines heligen anbahtes der messe vor mir pfliget!>
do sprach der minnekliche munt, der mine sele hat durwunt mit sinen
grossen worten, die ich nie wirdige horte, alsust:< du bist miner gerunge
ein minnevuelunge, du bist miner brust ein suessú kuelunge, du bist ein kreftig
kus mines mundes, du bist ein vroelich vroede mines vundes! ich bin in dir
und du bist in mir, wir moegen nit naher sin, wan wir zwoei sin in ein
gevlossen und sin in ein forme gegossen. also son wir bliben eweklich
unverdrossen.>
< eya lieber, wie sprichest du mir so nahe! joch getar ich niemer an dise wort
vroelich gedenken, wand mir der tote hunt, min lichamen, ane underlas mit
jamer zuo stinket und ander mine viande so steteklich zuo bremmen und ich,
herre, an minen sinnen nit weis, wie es mir soelle ergan an minem ende.
mer an diner anschovwunge alleine so weis ich nit von leide; so hast du,
herre, mich mir benomen und hast dich in mich verstolen. das du mir
denne hast gelobet, das muesse geschehen und muesse dir noch ze lobe
komen.>
alsust antwúrt únser herre:< min tieffú reichunge, min breitú wandelunge,
min hohú gerunge, min langú beitunge, ich muos dich aber leren:
die edeln juncfrovwen kostet ir zuht vil sere; si muessent sich twingen an allen
iren liden und muessent vil dike vor ir zuhtmeisterinne bibenen. also ist
minen brúten in ertriche an iren lichamen gegeben. ich was in ertrich dur dine
liebi mit noeten bevangen und mine viende truogen minen tot vor minen ovgen
grimmeklich in iren handen und ich leit in schamme vil manig armuot; dar
úber getrúwete ich minem vatter unzellicher gueti. hie nach richte din
gemuete.>
vi. wiltu rehte volgen gotte, so soltu han siben ding
swer got volgen wil an getrúwelichen arbeiten, der sol nit stille stan; er sol
sich dike reissen, er sol denken, was er was in den súnden und wie er nu si in
den tugenden und was er noch werden mag in dem valle, er sol klagen und
loben und bitten naht und tag. swenne dú getrúwe brut erwachet, so
gedenket si an ir liep. mag si sin denne nit haben, so gat es an ein weinen. eya,
wie dike das gottes brúten geschiht geistlich!
vii. von siben offenbaren vienden únser selekeit, die machent siben schaden
die unnútzekeit ist an úns ein vil schedelich sitte und dú boese gewonheit
schadet úns ovch an allen stetten und irdensche girheit verdilgget an úns das
helige gottes wort und der boese krieg von muotwillen wúrket an úns vil
manigen schedlichen mort und vientschaft des herzen vertribet von úns
den heligen geist und zornig gemuete benimet úns gottes heimlicheit und dú
valsche helikeit mag niemer bestan und dú luter gottes minne mag niemer
vergan. wellen wir disen vienden nit entwichen, si benement úns me denne
das himmelriche, wan das ist ein vorhimelriche, das wir hie leben helekliche.
wellen wir aber disen vienden irer listen und irer gewalt an úns goennen, so
berovbent si úns der siben gaben des heligen geistes und si verloeschent úns das
ware lieht der waren gottes lieben. si verblendent úns ovch dú ovgen der heligen
bekantnisse und leitent úns verblendet in die siben hovbtsúnde. war gat
denne der weg hin denne in das ewig abgrunde?
viii. von siben dingen, die alle priestere soellent haben
der himelsche vatter hat mir siben ding gesagt, die ein ieglich gottes priester an
im haben sol, und sprach:< si soellent unschuldig an in selben wesen und das
gezúge, das da hoert zuo der messe, sol vollekomen wesen; ist da kein zwivel an, so
sol man es lassen und nit tuon. si soellent alle vorhte von in legen und soent der
judeschen e vergessen und soent min lamp lebendig essen und soent sin bluot
súfzende trinken, so moegent si siner grossen sere reht gedenken. ist er aber
schuldig an im selben, so essent minú kint das himmelbrot und judas vert zuo
der helle. und ist das gezúge, das da hoert zuo der messe, nit vollekomen, so
stat der gottes tisch ital und den kinden wirt ire spise benomen. koment si
aber ob dem alter in die not ires libes, so ist in besser, das si ir bluot giessen
denne das sine.>
ix. von dem angenge aller dingen, die got hat geschaffen von minnen
eya vatter aller guete! ich unwirdiger mensch danken dir aller trúwe, da du mich
mitte hast gezogen usser mir selber in din wunder also, herre, das ich dich in
diner ganzen drivaltekeit han gehoert und gesehen den hohen rat, der vor
unser zit ist geschehen, do du, herre, were besclossen in dir selben alleine
und din unzellichú wunne nieman was gemeine. do lúhteten die drie personen
also schone in ein, das ir ieglicher dur den andern schein und waren doch
gantz in ein. der vatter was gezieret an im selben in menlichem gemuete der
almehtikeit und der sun was glich dem vatter an unzellicher wisheit und
der helig geist in beden glich an voller miltekeit. do spilte der helig geist
dem vatter ein spil mit grosser miltekeit und schluog uf die heligen drivaltekeit
und sprach im zuo:< herre, lieber vatter, ich wil dir usser dir selber einen
milten rat geben, und wellen nit langer alsust unberhaftig wesen. wir wellen
han ein geschaffen rich, und solt die engel bilden nach mir, das si ein geist sin
mit mir( und das ander sol der mensch sin), wand, lieber vatter, das heisset
vroede alleine, das man si in grosser meine und in unzellicher wunne vor
dinen ovgen gemeine.> do sprach der vatter:< du bist ein geist mit mir; das
du ratest und wilt, das behaget mir.> do der engel geschaffen was, ir wissent
wol, wie es geschach: were der engel val vermitten, der mensch mueste
doch geschaffen wesen. der helig geist teilte mit den engeln sine miltekeit,
das si úns dienent und sich vroewent aller únser selekeit. do sprach der ewig
sun mit grosser zuht:< lieber vatter, min nature sol ovch bringen fruht; nu
wir wunders wellen beginnen, so bilden wir den mensch na mir; alleine ich
grosses jamer vorsihe, ich muos doch den mensch eweklich minnen.> do
sprach der vatter:< sun, mich rueret ovch ein kreftig lust in miner gotlichen
brust und ich donen al von minnen. wir wellen fruhtber werden, uf das man
úns wider minne und das man únser grossen ere ein wenig erkenne. ich wil
mir selben machen ein brut, dú sol mich gruessen mit irem munde und mit
irem ansehen verwunden, denne erste gat es an ein minnen.> do
sprach der helig geist zuo dem vatter:< ja lieber vatter, die brut wil ich dir ze
bette bringen.> do sprach der sun:< vatter, du weist es wol, ich sol noch
sterben von minnen; iedoch wellen wir diser dingen in grosser helikeit
vroelichen beginnen.> do neigte sich dú helige drivaltekeit nach der schoepfunge
aller dingen und mahte úns lip und sele in unzellicher minne. adam
und eva waren gebildet und adellich genatúret na dem ewigen sune, der ane
beginnen von sinem vatter ist geborn. do teilte der sun mit adame sin
himmelsche wisheit und sine irdenschen gewalt, also das er hette in volkomner
minne ware bekantnisse und helige sinne, und das er gebieten mohte allen
irdenschen creaturen; das ist úns nu vil túre.
do gab got ade von herzeklicher liebi ein gezogne, edel, kleinliche
jungfrawen, das was eva, und teilte ir mitte sines suns minnekliche erliche
gezogenheit, die er selber sinem vatter ze eren treit. ire lichamen solten reine
wesen, wan got geschuof inen nie schemeliche lide, und si waren gekleidet
mit engelscher wete. irú kint solten si gewinnen in heliger minne, als dú
sunne spilende in das wasser schinet und doch das wasser unzerbrochen
blibet. mere do si assen die verbottenen spise, do wurden si schemlich
verschaffen an dem libe als es úns noch an schinet. hette úns dú helige
drivaltekeit alsust egesclich geschaffen, so enmoehten wir úns von siner
edelen nature únser geschafnisse niemer geschamen.
der himmelsche vatter teilte mit der sele sin gotlich minne und sprach:< ich
bin got aller goetten, du bist aller creaturen goettinne und ich gibe dir mine
hanttrúwe, das ich dich niemer verkiese; wilt du dich nit verlieren, so soent
dir mine engel ane ende dienen. ich wil dir minen heligen geist ze einem
kamerer geben, das du dich unwissende in keine hovbtsúnde maht gelegen,
und ich gibe dir rume vrien willekore; liep vor allem liebe, nu sich dich
eben wislich vor. du solt halten ein klein gebot, uf das du gedenkest, das ich
si din got.> dú vil reine spise, die inen got hatte gelobt in dem paradyse, die
solte in grosser helikeit mit iren lichamen bliben. mer do si die ungenemen
spise, dú nit fuogte irem reinen libe, hatten gessen, do wurden si der vergift
so vol gemessen, das si verluren der engele reinekeit und vergassen ir
megtliche kúschekeit. do schrei dú sele in grosser vinsternisse manig jar
nach irem liebe mit ellender stimme und rief:< o herre liep, war ist komen
din úbersuessú minne? wie sere hastu verkebset din elich kúneginne! dis ist
der propheten sin. o grosser herre, wie maht du erliden dise lange not, das du
nit toetest únsern tot? jo wiltu doch werden geboren; mer, herre, allú dinú
getat ist doch vollekomen, also ist ovch din zorn.>
do huop sich aber ein hoher rat in der heligen drivaltekeit. do sprach der
ewige vatter:< mich rúwet min arbeit, wan ich hatte miner heligen drivaltekeit
ein also lobelich brut gegeben, das die hoehsten engel ir dienstman solten
wesen. ja, were ovch lucifer an sinen eren bliben, si soelte sin goettinne sin
gewesen, wan ir was das brútbette alleine gegeben; do wolte si mir nit
langer glich wesen. nu ist si verschaffen und grúlich gestalt, wer solte den
unvlat in sich nemen?> eya, do knúwete der ewig sun vor sinem vatter und
sprach:< lieber vatter, das wil ich wesen. wiltu mir dinen segen geben, ich
wil gerne die bluetigen menscheit an mich nemen und ich wil des menschen
wunden salben mit dem bluote miner unschulde und wil alles menschen sere
verbinden mit einem tuoche der ellenden smacheit untz an min ende und ich wil
dir, trut vatter, des menschen schulde mit menschlichem tode vergelten.>
do sprach der helig geist zuo dem vatter:< o almehtiger got, wir wellen
ein schoene procession haben und wellen mit grossen eren wandeln unvermischet
von diser hoehi hin nider. ich bin doch marien kamerer vor gewesen.>
do neigte sich der vatter in grosser minne zuo ir beider willen und sprach zuo
dem heligen geiste:< du solt min lieht vor minem lieben sun tragen in allú dú
herzen, dú er mit minen worten sol bewegen, und, sun, du solt din cruce
ufnemen. ich wil mit dir wandeln alle dine wege und ich wil dir eine reine
juncfrovwen zuo einer muoter geben, das du die unedel menscheit dest erlicher
maht getragen.> do gieng dú schoene processio mit grossen froeden har nider
in das templum salomonis, da wolte der almehtig got nún manode ze herberge
wesen.
x. von der passion der minnenden sele, die si von gotte hat, und wie si ufstat
und in den himmel vart( fere xxx partes habet)
in warer liebi wirt dú minnende sele verraten in der sufzunge na gotte. sie wirt
verkovffet im heligen jamer nach siner liebi. sie wirt gesuchet mit der schar der
manigvaltigen trehnen na irem lieben herren, den hette si also gerne. si
wirt gevangen in der ersten kúnde, so got si kusset mit suesser einunge. si
wirt angegriffen mit manigem heligen gedanke, wie si ir fleisch getoede, das si
nit wenke. si wirt gebunden mit des heligen geistes gewalt und ir wunne
wirt vil manigvalt. si wirt gehalsschlaget mit grosser unmaht, das si des
ewigen liehtes sunder underlas gebruchen nit mag. si wirt vor gerihte gezogen
in bibender schemmede, das got ir von ir súnden vleken ist so dike vroemede.
si antwúrtet ovch zuo allen dingen helekliche und mag das nit erliden,
das si sich mit ieman arglich begrife. sie wirt georschlaget vor gerihte,
wenne si die túfel geistlich anvehtent. si wirt ze herode gesant, wenne si
sich selber untúre und unwirdig bekennet und versmehet sich selber mit
dem grossen here al irer danken. pylato wirt si wider gegeben, wenne si muos
irdenscher dingen phlegen. si wirt gestreichet und gesclagen mit grosser sere,
wenne si sich muos zuo irem lichamen keren. si wirt entkleidet von allen dingen,
wenne si got kleidet mit dem pfellere der schoenen minne. si wirt mit manigvaltiger
trúwe suesseklich gekroenet, wenne si des geret, das ir got alles ires
kumbers niemer me gelone io uf das hoehste ze sinem lobe. si wirt verspottet
mit heliger italkeit, wenne si so verre in got verdoiet, das si verlúret irdensche
wisheit. so knúwet man fúr si in grosser smacheit, wenne si sich in der
cleinen demuetekeit under aller creatúre fuesse leit. ir ovgen werdent ir
verbunden mit irs lichamen unedelkeit, wan si so sere in siner vinsternisse
gevangen lit. si treit ir crútze in einem suessen wege, wenne si sich gotte
werlich in allen pinen gibet. ir hobt wirt gesclagen mit einem rore, wenne
man ir grosse helikeit glichet einem toren. si wirt an dem crútze so vaste
genegelt mit dem hammer der starken minnelovffe, das si alle creaturen nit
moegent wider gerueffen. si túrstet ovch vil sere an dem crúze der minne, wan
si trunke vil gerne den lutern win von allen gottes kinden. so koment si al
mitalle und schenkent ir die gallen. ir licham wirt getoetet in der lebendigen
minne, wenne ir geist wirt gehoehet úber alle menschliche sinne. nach disem
tode vert si zuo der helle mit irer maht und troestet die betruebeten selen mit irme
gebette von gottes gueti sunder irs lichamen wissenthaft. si wirt gestochen von
einem blinden durch ire siten mit eime suessen spere der unschuldiger
minne; da vliessent us irem herzen manig heilig lere. si hanget ovch hoch in
dem suessen luft des heligen geistes gegen der ewigen sunnen der lebendigen
gotheit an dem crútze der hohen minne, das si vollen dúrre wirt von
allen irdenschen dingen. so wirt si denne in einem heligen ende von irem
crútze genomen; so sprichet si:< vatter, enpfahe minen geist, nu ist es alles
vollekomen.> si wirt geleit in ein besclossen grab der tieffen demuetekeit,
so si sich steteklich die unwirdigosten under allen creaturen weis. si stat ovch
uf vroelich an eim ostertage, wenne si mit ireme lieben hat gehabet in dem
notlichen brútbette ein suesse minneclage. so troestet si ir jungere des morgens
fruo mit marien, wenne si enpfat von gotte die ware sicherheit, das got alle ir
súnde in der minnerúwe hat verdilget. si kumt zuo iren jungem wider in mit
besclossener túr, wenne si iren fúnf sinnen die heligen gottes lere saget so dikke
vor. so gat si us von jerusalem des heligen cristantuomes mit maniger tugentlicher
schar, wenne der lichame sich betruebet, der mit allem sime wesende
nach aller siner unedelkeit gerne allen sinen willen neme. so sprichet si:< ich
bin úwer meister, ir soent mir volgen und in allen dingen gehoeren; voere ich nit
zuo minem vatter, ir belibent alse toren.> si vert ovch uf in den himmel,
wenne ir got in heliger wandelunge alle irdensche ding benimet. si wirt
enpfangen in einem wissen wolken der heligen beschirmunge, wenne si
minnencliche vert und vroelich wider kumt ane allerleie kumber. so koment
die engel wider und troestent die man von galylea, wenne wir gedenken an
gottes userwelte frúnde und an ir helige bilde.
dise marter lidet ein ieglich sele, die in heliger temperunge alles irs tuondes ist
werlich durchvlossen mit warer gottes liebi.
xi. zwúschent got und der minnenden sele sint allú ding schoene
wenne die minnende sele sihet in den ewigen spiegel, so sprichet si:
< herre, zwúschent dir und mir sint alle ding schoene; und zwúschent dem túfel
und siner brut, der verdampneten sele, sint alle ding eigesclich und also
grúwelich, wenne si gedenket an den minneklichen jhesum, so erbibenet si
unde wirt irnúwet alle ir hellepin.>
xii. du solt loben, danken und geren und bitten. von dem lúhtere
und dem liehte
eya lieber herre, wie arm ich do was, do ich aller diser worte nit mohte
gedenken noch gebetten noch minnen! do kriegete ich doch zuo dir mit minen
ellenden sinnen und sprach alsust:< eya lieber herre, wa mitte sol ich dich nu
eren?> do sprachestu dem un werdesten zuo, den du ie geschueffe, alsus:< du solt
mich loben miner getrúwen beschirmunge, du solt mir danken miner milten
gaben, du solt geren mines heligen wunders, du solt bitten umb ein guot ende.>
do vragete dú sele mit edelen vorhten:< vil lieber, was wunders sol ich
geren?> dis muos ich fúrbas alweinende scriben; got helfe mir allerarmesten
menschen, das ich mit jhesu blibe! do sprach min lieber alsust:< ich wil das
lieht uf den lúhter setzen und allú dú ovgen, dú das lieht angesehen!, den sol ein
sunderlich strale schinen in das ovge ir bekantnisse von dem liehte.> do vragete
dú sele mit grosser undertenekeit ane vorhte:< vil lieber, wie sol der lúchter
sin?> do sprach únser herre:< ich bin das lieht und din brust ist der lúhter.>
xiii. von sehtzehen hande minne
dú milte minne von heliger barmherzekeit vertribet ital ere und die boesen
krankheit.
dú ware minne von gotlicher wisheit bringet genúgunge und vertribet die
unlobliche girheit.
dú diemuetigú minne von heliger einvaltekeit gesiget alleine úber die hoffart
und bringet die sele mit gewalt in helige( ware) bekantheit.
die stete minne von guoten sitten mag keiner valscheit gepflegen.
dú grosse minne von kuener getat weis ir in allen dingen guoten rat.
dú bevintlich minne von gottes heimlicheit verblendet dis ertrich sunder
arbeit.
dú gebunden minne von heliger gewonheit dú ruowet niemer und lebt doch
in ir selber sunder arbeit.
dú ingende minne von grosser úberfluot dú liget alstille und ir sint allú ding
bitter sunder alleine got.
dú rueffende minne von edeler ungedult dú swiget niemer und si hat seleklich
vergessen aller schult.
dú dútesche minne von gottes lere dú boeget sich noch zuo einem kinde vil
gerne.
dú schoene minne von hoher gewalt dú jungert die sele, und der lip wirt alt.
dú minnenkliche minne von offener gabe verdilget des suren herzen clage.
dú gewaltig minne von richer koste hat in gotte die suesste lust.
dú verborgen minne treit túren schatz von guotem willen in heliger tat.
dú clare minne von spilender fluot tuot der sele suesse not, si toedet si ovch sunder
tot.
dú windesche minne von úbermaht, das ist dú nieman gedúten mag.
xiv. von valschen tugenden; swer da inne wonet, der lebet der lugenen
ich han einen meister, das ist der helig geist, der lert mich vil sanfte, was er wil,
und das ander behaltet er mir. nu sprichet er alsust:
< die wisheit sunder vestenunge des heligen geistes die wirt zejungest ein berg
des hohen muotes.
der vride sunder bant des heligen geistes der wirt vil schiere ein itel tobekeit.
diemuot sunder fúr der minne wirt ze jungest ein offenbarú valscheit.
dú rehtekeit sunder tieffi der gottes diemuetekeit die wirt uf der stat ein
grúwelich has.
armuot mit steteklicher girheit das ist in im selber ein súntlich
úberflússekeit.
dú grúwelich vorhte mit warer schult bringet egesclich ungedult.
schoene gelas mit wolves sinnen des werdent die wisen schiere inne.
heilige gerunge von ganzer warheit das geschihet nieman sunder arbeit.
guetlich leben sunder bagen das wirt zuo nútzen dingen vil traege.
dú vermessen tugent ane gottes gabe dú wirt mit dem hohen muote
versclagen.
schoenú gelubde sunder trúwe tat das ist valscheit von des túvels rat.
guoter trost sunder ware sicherheit der sele und des heligen geistes volbuort der
wirt an dem jungesten ende ein unvroelich tot.
grosse gedult sunder neigunge des herzen in gotte das ist ein heimlich
schult, wan alle die an allen dingen in gottes warheit nút hangent, die
muessent dem ewigen gotte mit grosser schamme entvallen.
dú minne sunder muoter der diemuetekeit und sunder vatter des heligen
vorhten, die ist vor allen tugenden verweiset.>
xv. mit aht tugenden soltu gan zuo gottes tische. mit dem loesepfande
loste ein mensche sibenzig tusent selen von dem grúwelichen
vegefúre, das manigvaltig ist
o ir vil torehtigen beginen, wie sint ir also vrevele, das ir vor únserm almehtigen
rihter nit bibenent, wenne ir gottes lichamen so dikke mit einer blinden
gewonheit nemment! nu ich bin die minste under úch, ich muos mich
schemmen, hitzen und biben.
in einer hohgezit was ich also verbloedet, das ich sin nit getorste nemmen,
wan ich miner besten frommekeit vor sinen ovgen schemme. do bat ich
minen vil lieben, das er mir sin ere dar an woelte wisen. do sprach er:< werlich,
gast du mir vor mit demuetigem jamer und mit heligen vorhten, so muos
ich dir volgen als die hohe fluot der tieffen múlen. gast du mir aber gegen mit
bluender gerunge der vliessender minne, so muos ich dir gemuossen und mit
miner gotlicher nature berueren als min einige kúnginne.>< ich muos mich
selber melden, sol ich gottes guete werlich moegen verbringen. das hinderte
mich werlich nit mer, denne einen heissen oven das hinderte, das man in alvol
wisser simelen schube.> do gieng ich zuo gottes tische in einer edeln schar, die
bewarten mich vil trú welich und hielten mich doch vil sere ze vare. dú
warheit ruegete mich, dú vorhte schalt mich, dú schamme geiselte mich, dú
rúwe vertuemete mich, die gerunge zoch mich, dú minne fuorte mich, der cristan
geloube schirmete mich, die getrúwe meinunge zuo allen guoten dingen bereite
mich und allú minú guoten werk schrúwen waffen úber mich, der gewaltige got
enpfieng mich, sin reinú menscheit vereinete sich mit mir, sin heiliger geist
troste mich. do sprach ich:< herre, nu bistu min, wan du bist mir hútte
gegeben und ovch an der stat, da man sprichet: puer natus est nobis. nu gere ich,
herre, dines lobes und nit mines fromes, also das hútte din here lichamme den
armen selen ze trost komme. du bist werlich min; nu solt du, herre, hútte
den gevangenen ein loesepfant sin.>
do gewan si also grosse maht, das si in fuorte mit siner kraft, und kamen an
ein so grúwelich stat, die menschen ovge ie gesach, so eigesclich ein bat gemachet,
gemischet von fúr und von beche, von pfuole, rovch und stanke. ein dikke
vinster nebel gieng dar úber als ein swarzú hut gezogen. da lagen die
selen inne gelich als die krotten in dem horwe. ir geschoepfnisse was menschen
gelich, si waren doch geiste und hatten des túvels gelichnisse an in. si sutten
und brieten mit einander. sie schrúwen und hatten unzallich jamer umb ires
fleisches willen, das si so tieffe hatte gevellet. das fleisch hatte verblendet iren
geist, darumbe sutten si allermeist. do sprach des menschen geist:< o
herre, wie mange ist diser armen? du bist min ware loesepfant, du muost dich
nu erbarmen.> do sprach únser herre:< der ist ane menschen zal, und du
maht ir zal nit begriffen, die wile din fleisch irdenschen teil mit dir haben sol.
si sint alle zerbrochenú vas gewesen und hant in ertrich geistliches lebennes
vergessen. si sint von allen lebenen und von allen landen.> do vragete der
menscheliche geist:< eya lieber herre, wa sint die klosenere, der wirde ich hie
keiner gewar?> do antwúrte únser herre:< ire súnden waren heimlich, nu sint si
in disem grunde alleine mit den túvelen gebunden.> do betruebete sich des
menschen sele vil sere und leite sich uf die fuesse únsers vil lieben herren und
gerte krefteklich und arbeite minnenklich und sprach:< vil lieber, du
weist wol, was ich gere.> do sprach únser herre:< du hast mich mit rehte
har braht, ich lasse si niht unbedaht.> do stuont umbe si ein vil grossú schar
der túfeln, die ir pflagen in dem ungesegenten bade, die waren ovch úber min
zal, die si riben, twuogen und vrassen und gnuogen und si mit fúrinen
geiselen schluogen. do sprach inen des menschen geist also zu:< hoerent, ir
súndenfresse, sehent an dis loesepfant! ist es nit túre, das úch daran
begnuege?> do erschraken si albibende in grúwelicher schemmede und sprachen:
< ja, nu voerent si von hinnan. wie unselig wir sin, wir muessen úch der
warheit jehen.> do gap únser herre einen suessen wunsch den armen selen us
sinem gotlichen herzen. do huoben si sich us mit grossen froeiden und liebe. do
sprach die froemde sele:< eya vil lieber herre, wa sont si nu hin keren?> do
sprach er:< ich wil si bringen uf einen bluomenberg, da vindent si me wunne
denne ich gesprechen kúnne.> do dienete in únser herre und was ir kamrer
und ir vil lieber geselle. do seite mir únser herre, das ir da sibenzig tusent
werin. do vragete aber dú sele, wie lange ir pine weri. do sprach únser
herre:< inren drissig jaren kamen si nie zuo iren lichamen, und zehen jar
solten si noch ze pine wesen, were ein so edel pfant fúr si nit gegeben.> die
túvel fluhen si und getorsten es nit nemen.< vil lieber>, sprach aber dú sele,
< wie lange soellent si hie wesen?> do antwúrt únser herre und sprach:< als
lange als úns guot dunket.>
xvi. nach der gabe volget geissele und nach der smacheit ere
dise sele ermanet únsern herren siner alten worten alsust:< herre, du hast
gesprochen, es si enkein gabe uf disem ertrich, da lige ein geisel uffe; das hast
du mir vor geseit mit din selbes munde und hast mir es nach geleistet zuo
maniger stunde. du seitost mir ovch vor úber sehs jar, mich solten geistliche
lúte noch vil sere versmahen. das tunt si nu vlisseklich und hant es dikke
arglich getan. ist dis, herre, das wunder, des ich geren sol?> do antwúrte mir
únser herre und sprach:< min vatter gab mir die gewalt siner warheit und gab
mir die wissenthaft siner helikeit und da nach gab er mir vil manige
smacheit; aber da nach gab er mir grosse ere und unzellich wirdekeit.
alsust wil ich dir geben min helig drivaltekeit.> xvii. von eins geistlichen menschen vegefúr, von siner fúnf hande helfe
us der pine und von edelkeit predier ordens
in pinen han ich ovch gesehen einen geistlichen man, zuo dem hatte ich bi sinem
leben guoten wan. ich bat drie manode fúr sine sele mit herzeklicher sere, das
mir das nie moehte geschehen, das ich sine not moehte besehen untz an den
abent in dem jungsten tage.
als er sinen geist ufgap, do wart er mir vil schiere gewiset in minem
gebette, das ich fúr die armen sele tete. ich sah in alleine und sin pine mohte
er mir nit erzogen. er was bleicher varwe in einem wissen nebele. do vragete
ich:< owe, warumbe bist du nit ze himmele?> do antwúrt er mir mit verborgenen
worten in rúweclicher schamme und er las ein buoch alweinende, und alle
die wort schrieten das ruchte úber in und da zuo allú dú buoch, dú er ie hatte
gelesen. do sprach er:< mir was zuo der welte alze liebe an gedenken, worten
und gelaesse.> zwene drakken lagen zuo sinen fuessen, die sugen im allen den trost
us, den er enpfahen solte von der heligen cristanheit wider den cranken gehorsam,
das er sunder not nach sinem willen und nit nach siner prelaten lere wolte
gan. ich vragete in:< wa sint dine viende, die dich solten pinegen?> do
antwúrte er:< von der edelkeit mines ordens mohte mich nie kein túfel berueren.
ich hatte grossen strit in minem lichamen und ich hatte eines dinges willen,
were das vollegangen, das were vil unnútze gewesen; darumbe lies mich got
nit langer leben. ich brinne in mir selber, min eigen wille muos mich
qwelen.> do vragete ich:< eya, sag mir, wa mitte mag man dir helfen?> do
sprach er:< der mir ein jar alle tage hundert venien und zwoelf disciplinen und
vil trehnen mit rúwigem herzen us reinen ovgen gebe, das solte min buosse sin
und wesen; messen sol man doch lesen. eya, sage megden und priestern, das
si wellen fúr mich bitten. das ende miner pine wil ich dir nút sagen, wan ich
wil mine bruodere damit nút betrueben. nu var von mir!> do enpfieng er
des túfels gelichnisse an sich unde brante und wart stumme gegen mir.
xviii. von des ritters strite mit vollen waffenen wider die begerunge
ich bat fúr einen menschen, als ich was gebetten, das im got des lichamen
beruerunge woelte benemen, das doch ane súnde geschiht, des der boese wille da
zuo nit bringet. do sprach únser herre:< swig! behagete dir, das da ein ritter
were mit vollen waffenen und von edeler kunst unde mit warer mankraft und
mit geringen henden, das der lidig were und versumete sines herren ere und
verlúre den richen solt und den edeln lobes schal, den beide, der herre und der
ritter, in dem lande behaben sol? mere wa aber were ein ungetroierter man, der
von ungerete nie ze strite kam, woelte der in fúrsten turneie komen, dem were
schiere sin lip benomen. darumbe muos ich der lúten schonen, die so lihte ze
valle koment. die lan ich striten mit den kinden, uf das si ein bluomenschappel
ze lone gewinnin.>
xix. von zweierleie armen lúten, die minnenklich unde pinliche arme sint
ich habe zwoeigerleige lúte arm gesehen: die einen sint minnenklich arm und
hant iemer angest, das inen ze vil werde diser armen erden; die andern sint
ane iren dank vil pinlich arm und lovffent iemer umbe und hant grossen
angest, das in nit moege werden diser armen erden. hie zuo antwúrt únser
herre und sprichet:< die pinlich armen stant in miner gerehtekeit, wan hetten
si vil irdenescher dingen, si woelten mich doch nit wider minneklich minnen
noch heileklich bekennen, darumbe muos ich si mit dem hertosten gewinnen.
den minneklich armen gib ich me, denne si getoerren begeren, wan ich
mag den stovb an in nit erliden, das si sich mit irdenschen dingen ze verre
besweren, und ich gere, das ir herzen iemer sin offen stande gegen mir und
das ich ane hinderunge und ane underlas moege lúhten und schinen dur si und si
wider in das mine.>
xx. von fúnf propheten, die dis buoch erlúhtent
únser herre hat mir gelobet, er welle dis buoch erlúhten mit fúnf liehten:
moyses grosse heimlicheit und sin helig arbeit und sunderliche
smacheit, die er ane schulde leit, und sine erlich zeichen und sin suesse lere und
das userwelte minnereden, das er dikke gegen dem ewigen gotte uf dem
hohen berge tet, das sol alles ein lieht wesen, und got hat und wil mir das
geben, das ich durch aller miner vienden boesen list in sinem beschirme ane
schuldige schemme sol gan und minnenclich sweben, als moyses mit sinen
frúnden tet dur das rote mer; und pharao und sin frúnde die soent úns nit
volgen alze verre. owe, wie sint si ertrunken in disem mere! eya, erbarme
dich, lieber herre, das únser viende sich bekeren.
kúnig david ist in disem buoche das ander lieht mit dem salter, da inne er úns
leret und klaget, bittet, manet und got lobet.
salomones wort lúhtent - und sin werk nit, wan er selber vervinstert ist - in
dem buoche canticis, da dú brut so trunken kuene vunden ist und der brútegovme
so rehte noetlich ir zuo sprichet:< du bist alles schoene, min frúndinne,
und kein vlekke ist an dir.>
jeremias lúhtet ovch sin teil, do er sprichet von únser frovwen heinlikeit;
wan also het mir got geseit, das er hette die luter kúscheit, die hoehi der
minne, und das er die marter leit in cristanem gelouben, den er nie gesach mit
sinen fleischlichen ovgen.
daniel lúhtet ovch in wunderlicher wisheit, das im got von gnaden under allen
sinen vienden gab die spise an sele und an libe. also ze glicher wis ist mir
unwirdigen in minen noeten geschehen; des hant mine viende ein kleine
gesehen und moegent das nit erliden; darumbe gebent si mir manige pine.
xxi. von der helle; wie si drú teil hat; wie lucifer und sehzehen hande
lúte sint gepinet; in wirt kein helfe. von lucifers cleide
ich habe gesehen ein stat, ir namme ist der ewige has; si ist gebuwen in dem
nidersten abgrúnde von manigerleie steinen der grossen hovbtsúnden. dú
hoffart was der erste stein, als es an lucifer wol schein. ungehorsami, boese
gitekeit, úberessen, unkúschekeit, das waren vier stein vil swere, die
sante allererste únser vatter adam dar. zorn, valscheit und manslaht, die
drie steine hat caym mit im dar braht. lúgi, verratenisse, verzwivelen an gotte
und sich selben machen liblos, mit disen vier steinen mordete sich ovch der arme
judas. die súnde von sodoma und valsch helikeit, das sint die notlich
winkelstein, die an dem werke sint geleit.
dú stat ist gebuwet manig jar; we allen den, die ir helfe sendent dar. ie me
si da hin fúr sendent, koment si selber nach, si werdent dest mit meror schande
enpfangen.
die stat ist alse verkert, das ie die hohsten sint geordent in die nidersten und
unedelsten stat. lucifer sitzet in dem nidersten abgrúnde mit siner schult
gebunden, und im flússet ane underlas von sinem fúrigen herzen us und usser
sinem munde alle die súnde, pine, súche und schande, da die helle, das fegfúr
und dis ertrich so jemerlich mitte ist bevangen. in dem nidersten teil der helle
ist das fúr und die vinsternisse und stank und eisunge und allerleige pine
allergroest, und da sint die kristan lúte na iren werken in geordent. in dem
mittelen teil der helle ist allerleie pine meslichor, da sint die juden nach iren
werken in geordent. in dem oberoston teil der helle ist allerleie pine allerminnest,
und da sint die heiden nach iren werken in geordent. die heiden klagent
alsust:< owe, hetten wir gehabet ein e, so were úns nit eweklich sust groeslichen
we.> die juden klagent ovch alsus:< owe, hetten wir gotte gevolget an
moyses lere, so weren wir nit verdampnet alsus sere.> die cristan klagent
noch mere, das si die grossen ere von muotwillen hant verlorn, do si christus
mit grosser liebi hette zuo im erkorn; lucifer sehent si ane underlas mit
grossem jamer an und muessent offenbar mit aller ir schulde nakent fúr in gan.
owe, wie schentlich werdent si von im enphangen! er gruesset si grúwelich
und sprichet bitterlich:< ir verfluchten mit mir, was vroeden suochent ir hie?
joch gehoertent ir nie guot von mir gesagen, wie mochtent ir úch denne so wol
behagen?>
so begriffet er den homuetigen allererst und druket in under sinen zagel und
sprichet alsust:< ich bin nit so versunken, ich welle es noch úber dich han.> alle
die sodomiten varent im dur sinen hals und wonent im in sinem buche;
wenne er sinen atten zúhet, so varent si in sinen buch, wenne er aber huostet, so
varent si wider us. die valschen heligen setzet er in sine schos und
kússet si vil grúwelich und sprichet:< ir sint min genos. ich was ovch mit der
schoenen valscheit bezogen, da na sint ir alle betrogen.> den wocherer naget
er ane underlas und verwisset im, das er nie barmherzig wart. den rovber
berovbet er selber und bevilhet in denne sinen gesellen, das si in jagen und
schlahen und keine erbermede úber in haben. der diep hanget mit sinen
fuessen uf und ist in der helle ein lúchtevas; die unseligen sehent doch nit deste
bas. die hie zesamen sint unkúsche gewesen, die muessent vor lutzifer in
solicher ahte gebunden ligen; kumt er aber alleine dar, so ist der túfel sin
gumpan. die ungelovbigen meister sitzent vor lutzifers fuessen, uf das si iren
unreinen got rehte ansehen muessen. er disputieret ovch mit in, das si geschant
werden muessen. den gitigen frisset er, wan er iemer wolte haben mer. als
er in denne verslukket hat, so tuot er in dur sinen zagel varn. die morder
muessent bluotig vor im stan und muessent fúrig swertsclege von dem túfel
enpfan. die hie des grimmen hasses enpflegen die muessent da sin desemvas
wesen und hangent iemer vor siner nasen. die hie den úberatz und den
úbertrank so flisseklich begant, die muessent mit ewigem hunger vor lutzifer
stan und essent glujendige steine, ir trank ist swebel und bech. da wirt alles sur
wider suesse geben; wir sehen, wes wir hie pflegen. der trege ist da mit allen
pinen geladen, der zornig wirt da mit fúrinen geisseln gesclagen. der vil
arme spilman, der mit hohem muote súntliche italkeit machen kan, der weinet
in der helle me trehnen, denne alles wassers si in dem mer.
ich sach under lucifer der helle grunt, das ist ein hart swarz vlinsstein;
der sol tragen das werk iemer mere. alleine dú helle hat weder grunt
noch ende, si het doch an der ordenunge bede tiefi und ende. wie dú helle
bremmet und in sich selber gremmet und wie die túfele sich mit den selen
underschlan und wie si siedent und bratent und wie si swimment und
wattent in dem stanke und muore und in den wúrmen und in dem pfuole und
wie si badent in swebel und bech, das moegent si selber noch alle creature
niemer vollesprechen.
do ich von gottes gabe ane arbeit dise not hette gesehen, do wart mir
armen von stanke und von unirdenischer hitze so vil we, das ich nit mohte
sitzen noch gan unde was aller miner fúnf sinnen ungewaltig drie tage als ein
mensche, den der tunre het gesclagen. min sele leit da doch keine not, wand
si hatte der súchete dar nit braht, die da heisset der ewige tot. doch were das
múglich, das ein reinú sele da bi in were, das were in ein ewig lieht und ein
grosser trost; wan dú unschuldige sele muos von nature iemer lúhten und
schinen, wand si ist geborn usser dem ewigen liehte sunder pine. nimet si
aber des túfels glichnisse an sich, so verlúret si ir schoen lieht. mag in der
ewigen helle von gebette und von almuosen den verdampneten ein einig trost
komen? das han ich nit vernomen. wan si sint stetelich in so grimmeklichem
muote, das inen grúwelt vor allem guote.
na dem jungesten tage sol lucifer ein núwe kleit anziehen, das ist gewahsen
in sich selben usser dem miste aller unvletigen súnden, die er ie menschen
oder engeln brahte in kúnde, wan er ist das erste vas aller súnden. so ist er
denne enbunden, und ist doch sin grimmi und sin vreislicheit an allen selen und
in allen túfeln also gemischet, das man siner gegenwúrtekeit niena vermisset.
so sol er sich ze stunden drinten also gros und sin grans wirt im vil wit, da
versluket er mit eime zuge sines atemes inne die cristan, juden und heiden.
dennoch hant si iren vollin lon in sinem buche und ir sunderliche hochgezit.
we denne sele und lip! das menschen munt hie von gesprechen mag, das ist
alles niht wider der unzellicher not, die in da geschiht. wan werlich ich mag
des nit erliden, das ich so lange gedenke dar an, als man gesprechen mag ave
maria. owe, also grúwelich ist es da!
die helle hat ein hovbet oben, das ist also ungefuege und hat an im vil manig
grúwelich ovge, da die flammen us schlahent und die armen selen alumbe
vahent, die da in der vorburg wonent, dar got adam und ander únser vetter
us hat genomen. das ist nu das groessost vegfúr, dar ein súnder mag komen.
da han ich gesehen bischove, vogte und grosse herren in langer not mit
unzellicher sere. allen, die dar koment, kume hat in got die ewige helle
benomen, wan ich han nieman da funden, der an sinem ende ie luter bihte
gesprach mit sinem fleischlichen munde. do in von des todes nature die
usseron sinne wurden benomen, do lag der licham stille, nochdan hatten sel
und lip beide einen willen; do si hatten verlorn die irdenische vinsternisse,
do gab in got in dem schulenne ware bekantnisse. o, wie enge ist da
der weg zuo dem himmelriche! do sprach dú gemeinschaft libes und selen
nochden ungescheiden alsust:< warer got, begnade mich, min súnde sint mir
werlichen leit!> das ist ein kurzú stunde, in der hat got vil manig offenbar
verloren sele heimlichen wider funden. ich han des nit funden, das dis ie
menschen geschehe, er hette etwas guotes mit guotem willen getan. die túfel
fuerent die befleketen selen von dem licham zuo dem vegefúr, wan die reinen
engel moegent si nit berueren, die wile si in einer klarheit inen nit gelich
schinent. ein sele mag aber in ertrich die helfe han von frúnden, das es die
túfel wol bewaren, das si die sele iemer angevaren. ist si sere schuldig, si
muos doch andere pine haben; das mag si alles bas betragen, wan das si die
túfele muestin gevangen und ane underlas ze spotte haben.
do únsere heilige vettere zuo der helle fuoren, das si mit in brahten, das was
warú hoffunge in kristan gelovben mit heliger gottes liebin und vil manigú
diemuetigú tugent und getrúwú arbeit. allein si fuoren zuo der helle, si waren
doch zuo dem himelrich bereit. do mohte inen in der helle nit gewerren. das si
mit in brahten, das si nit muosten da brinnen, das was die minne. dú sol
eweklich brinnen in allen gottes kinden, anders komen si zuo dem himmelrich
niemer. dis hat got alsust gemessen: was wir mit úns hinnan fueren, das
muessen wir da trinken und essen. aber die versumeten, die mit so grossen
súnden nu ungewandelt von hinnan varent, die moegent es niene un verdampnet
han so boese so vor der helle munde, da ze allen stunden lucifers atem
mit aller pine us sel ahei und si so jemerlich durgat, das die armen so sere
vereinet sint in den flammen und in dem manigvaltigen grimme, als die vil
seligen vetter vereinet warent in der suessen bekanten gottes minne. ich sach da
aller frovwen nit mere wan die hohen fúrstinnen, die hie allerleie súnden glich
mit den fursten minnent.
dú helle hat ovch oben uf irem hovbet einen munt, der stat offen ze aller
stunt. alle die in den munt koment, den wirt der ewig tot niemer me
benomen.
xxii. von gottes barmherzekeit und von siner bekorunge und gerehtekeit
ich han so unmessige barmherzekeit von gotte gehoert und gesehen, das ich
sprach:< herre, wie mag dis geschehen; joch ist din rehtekeit diner
barmherzekeit genos, wie ist din gueti alsust gros?> do sprach únser herre ein
vil getrúwes wort alsus:< ich sage dir bi minen gotlichen trúwen, das der me ist
in der heligen cristanheit, die von dem munde ze himmelrich varent, denne
der sie, die zuo der ewigen helle varent. die rehtekeit hat doch stete ir gewalt;
swas ir mit schulden vor gevallet, das wirt ir von mir niemer benomen. ich
wil aber allererst als ein vatter zuo der beswerten sele komen. hab ich út guotes
unverzwivelt von ir vernomen, das kumt von der grossen bekorunge, die ich
nach minen kinden han.> do sprach dú sele:< eya vil lieber, woltest du mir
dine bekorunge sagen, uf das din lust unde min gerunge úber ein kemin?> do
sprach únser herre:< nu hoere, wie ich bin bekort: min gueti und min miltekeit,
min trúwe und min barmherzekeit twingent mich so sere, das ich si
lasse vliessen úber die berge des hochmuotes und úber dú tal der diemuetekeit
und úber die búsche der werrikeit und úber die sclehten wege der
reinekeit, und noch serer twinget mich min gueti denne den boesen menschen
tuot sin ungemuete, und groessor ist aber min rehtekeit denne aller túfeln
bosheit.> do sprach dú sele:< herre, din rehtekeit fueget dir als reht wol in
der lebendigen warheit, das si mir git ein unzelliche froede ane herzeleit;
swar si ovch hin schleit, so vroewet sich ie dú warheit.> xxiii. die kraft der gerunge benimet die wort; jungfrovwen
mag got nit enbern; gottes angesiht, sin umbevahen und sin lust úberwinden
tusent toede
swer do bran in der creftigen minne fúr, der mag des nit erliden, das er sich mit
den súnden iergen ergliche kuele.< eya vil lieber, wenne sol dich des
lusten, des mich lustet?> alsust sprach ein ellendige sele. do antwúrt ir der
vil liebe und sprach als er nit wiste, was si woelte:< wes lustet dich?> do sprach si
aber:< herr, dú kraft der gerunge hat mir benomen die stimme der worten.>
do sprach er:< die juncfrovwen koennent nit wol vrien, wan ir schemme ist von
nature edel.> do klagte si:< owe herre, joch bist du mir alze lange vroemde;
koende ich dich, herre, mit zovfere gewinnen, das du nit moehtest geruowen
denne an mir; eya, so gienge es an ein minnen; so muestest du mich denne
bitten, das ich fúre mit sinnen.> do antwúrt er und sprach alsust:< o du
unbewollen tube, nu gonne mir des, das ich dich muesse sparen; dis ertrich
mag din noch nit enbern.> do sprach si:< eya herre, moehte mir das ze einer
stunt geschehen, das ich dich nach mines herzen wúnsche moehte angesehen
und mit armen umbevahen und din gotlichen minnelúste muesten dur mine
sele gan, als es doch menschen in ertrich mag geschehen. was ich da nach
liden woelte, das wart nie von menschen ovgen gesehen; ja, tusent toede weren
ze lihte. mir ist, herre, nach dir also we! nu wil ich in der trúwe stan; maht
du es, herre, erliden, so las mich lange jamerig nach dir gan. ich weis das wol,
dich muos doch, herre, der erste lust nach mir bestan.>
xxiv. zweierleie geistlichen lúten wirt gebotten zweigerleie geist von got
und von dem túfel. von siben hande minne
nu wil ich úch schriben von einer waren geistlichen swester und von einer
weltlichen beginen; die widersprechent sich alsust: dú geistliche swester sprichet
usser dem waren liehte des heligen geistes sunder herzeleit, aber dú weltlich
begine sprichet us von irem fleische mit lutzifers geiste in grúwelicher arbeit.
zweierleie geistliche lúte sint uf disem ertrich, den wirt gebotten
zweigerleie geist. got bútet sinen heligen geist den reinen geisten, die hie
lebent in getrúwer heliger meinunge alles irs wesens. do komen zwo reine
nature zesamene: das heisse fúr der gotheit und das vliessende wahs der
minnenden selen. ist da denne ein reine daht der steten demuetekeit, so wirt da
ein schoen lieht, da man verre von gesiht. o minnende sele, so wirst du also
riche, das dich nieman mag verarmen, und bist doch allerarmest! von
diemuetekeit wirt man rich und wol gezogen, von guoten sitten wirt man edel
und wol geborn, von minnen wirt man schoene und lobesam, von smacheit
wirt man vil hohe in gotte erhaben. hie an gedenke, geistlichú swester, und la
dich nieman von dinen guoten sitten triben, so maht du helig beliben.
der túfel bútet ovch sinen geist den geisten, die mit hasse und mit hochmuetiger
girekeit zuo dem ergsten sint bereit. die wissent nit, was dú minne alles
guotes treit. si werdent also arm von boesem hasse und von túfels grimmi, das
es unmúglich were, das si iemer befunden oder gevolgeten gottes minne.
die getrúwe minne hat zuo gotte ein stete lop, die gerende minne tuot dem
reinen herzen vil manig suesse not, die suochende minne ist ir selbes alleine, die
bekante minne git sich allen creaturen gemeine, die lutende minne ist noch
gemenget mit trurekeit, dú swigende minne gebruchet sunder arbeit. o,
was si stille werket, das es der licham nit enweis! dú luter minne ist in got
alleine stille, wan si habent beide einen willen, und ist enkeine creature so
edele, die si moege hindern.
dis hat dú bekantnisse us dem ewigen buche geschriben: das golt wirt
dikke mit dem kupfer befleket vil sere. also tuot dú valscheit und ital ere,
die vertilgent alle tugende von des menschen sele. die unedel sele, der zuo
zergenglichen dingen ist so liep, das si von minnen nie erscrak und das got
nie minnenklich in ir gesprach, owe leider, der ist dis leben alles nacht!
dis ist das vierde buoch
i. fúnf ding soellent die luteren megde han
ii. dis buoch ist von gotte komen. die sele lobet sich an mangen dingen; ir
sint zwene engel geben und zwene boese túfel. mit zwoelf tugenden
stritet si wider das fleisch
iii. drie súndere enpfahent got. von drin gaben der wisheit; von dem
steine; von dem lop; von der juncfrovwen lop, das ist dú cristanheit
iv. von zwein ungelichen wegen; der erste gat nider zuo der helle, der
ander stiget uf in den himmel
v. únser súnden, zuokúnftig val, irdensch wesen, das himmelrich; gottes
gabe sont stan offen vor únsern ovgen
vi. gottes uswelunge mag nieman storen; rehte rúwe hat aplas, gottes
gnade und ist ane vegefúr
vii. wie ein frie sele sprichet ze gotte mit ganzer liebi
viii. von gottes lichamen; der sieche, der verlasset, und von der craft
ix. von vier hande oppfer der priestern
x. von der leien oppfer na ir statten
xi. wie die cristan gegen den juden soent sich halten an vier dingen
xii. wie die brut, die vereinet ist mit gotte, verwirfet aller creaturen trost
sunder alleine gottes und wie sie sinket von der pine
xiii. die schrift dis buoches ist gesehen, gehoert und befunden an allen liden
xiv. von der heligen drivaltekeit, von der geburt und namen jhesu christi
und von des menschen edelkeit
xv. die rehte lutere minne hat vier ding. gist du dich gotte, so git sich got
dir
xvi. die grosse minne hat me denne zehen stukke unde von zweiger hande
clage
xvii. von einer frovwen, die ze hove gerne was, von ireme túfel, der ir siben
bosheit riet
xviii. der geistlich mensche ist gelich eim tier an drissig dingen siner
nature
xix. das ambacht der benedichten minne ist manigvalt
xx. von sehs tugenden sant dominicus
xxi. dur sehtzehen ding hat got bredier orden liep
xxii. von vier hande crone bruoder heinrichs und von der wirdekeit sant
dominici
xxiii. von sant johans ewangelisten begrebde
xxiv. wie got in himmelriche die selen enpfahet und wie er drierleie lúte
croenet und si gruesset, zieret, lobet und inen danket
xxv. wie únser gegenwúrtekeit si nu im himmelriche, im fegfúr und in der
helle
xxvi. von dem gottes trost eins beswerten bruoders baldewinus
xxvii. von dem ende predier ordens und von dem endecrist, enoch und
helyas
xxviii. von fúnferleie craft der minne, der krankheit und der lúten valscheit
muos man verswigen die warheit
i. fúnf ding soent die lutern megde han
wilt du den magetuom zieren, den got also sere geheret hat, das er dur dine liebi
einer megde sun wart - eya, gedenke was das sprichet! -, so solt du
diemueteclich swigen und minneclich kumber liden und in allen stetten alle din
tage megdlicher schemede pflegen; so maht du an der kúscheit genesen. o
maget, was dir denne got wil geben! er wil dir ein schoene jungling wesen
und wil den himmelreigen mit dir tretten. o ich unselig lammer hunt, ich
húlze ovch mit dir. prueve, wie ich dis meine: der luteren megde zal ist cleine.
ii. dis buoch ist von gotte komen; die sele lobet sich an mangen dingen;
ir sint zwen engel geben und zwen boese túfel. mit zwoelf tugenden
stritet si wider das vleisch
alle mine lebtage e ich dis buoches began und eb sin von gotte ein einig wort in
min sele kam, do was ich der einvaltigosten menschen eines, das ie in
geistlichem lebende erschein. von des túfels bosheit wiste ich nit, der welte
krancheit kante ich nit, geistlicher lúte valscheit was mir ovch unkúndig. ich
muos sprechen got ze eren und ovch durch des buoches lere: ich unwirdigú
súnderin wart gegruesset von dem heligen geiste in minem zwoelften jare also
vliessende sere, do ich was alleine, das ich das niemer mere moehte erliden,
das ich mich zuo einer grossen teglichen súnde nie mohte erbieten. der vil
liebe gruos was alle tage und machte mir minnenklich leit aller welte suessekeit
und er wahset noch alle tage. dis geschach úber eins und drissig jar. ich wiste
von gotte nit me denne cristanen globen alleine, und da stuont ich ie mit flisse
nach, das min herze were reine. got ist selber des min urkúnde, das ich in nie
bat mit willen noch mit geren, das er dise ding woelte mir geben, die in disem
buche sint geschriben. ich gedahte es ovch nie, das es menschen moehte
geschehen. die wile ich was bi minen magen und bi minen froemden frunden,
den ich ie dú lieboste was, do hette ich diser dinge enkeine kúnde. do hatte ich
lange vor gegert, das ich ane mine schulde wurde versmaehet. do fuor ich dur
gottes liebi in ein stat, da nieman min frúnt was denne ein mensche alleine.
vor dem selben hatte ich angest, das mir die helige smacheit und dú luter
gottes liebi wúrde mitte ent teilet. do lies mich got niergen eine und brachte
mich in so minnenkliche suessekeit, in so helige bekantheit und in so
unbegriflich wunder, das ich irdenscher dingen wenig gebruchen konde.
do wart erst min geist us minem gebette bracht zwúschent dem himmel und
dem lufte; do sach ich mit miner selen ovgen in himmelscher wunne die schoenen
menscheit únsers herren jhesu christi, und ich bekante an sinem heren
antlútte die heligen drivaltekeit, des vatter ewekeit, des sunes arbeit, des
heligen geistes suessekeit. do sach ich den engel, dem ich bevolhen wart in
dem tovffe, und minen túfel. do sprach únser herre:< ich wil dir disen engel
nemen und wil dir zwene widergeben; die soellent din in disen wundern
pflegen.> do dú sele die zwene engel an sach, o, wie sere si in diemuetiger
amehtikeit erscrak, und leite sich uf die fuesse únsers herren und dankete im
und klagete vil sere, das si also unwirdig were, das sogtane fúrsten solten
wesen ir kammerere. der eine engel was von seraphin, und er ist ein
minnebrenner und der verweneten selen ein helig lúchter. der ander engel was
von cherubin, der ist der gaben ein behalter und ordenet die wisheit in der
minnenden sele.
do lies únser herre zwen túfel har fúr komen, die waren grosse meister und
waren usser lucifers schuole genomen und warent ovch selten us komen. do
dú sele die vil grúwelich túfel angesach, do erbibente si ein clein und trúwete
sich zuo únserm herren und nam si doch vil gerne. der eine túfel ist ein
trugener mit schoenem engelschem gewete. o, was von einis er mir ze erste
manige valsche liste vúrleite! er kam ze einer stunt in der messe von der hohi
har nider und sprac:< nu bin ich vil schoene, woeltest du mich anbetten?> do
antwúrt dú sele:< man sol got alleine anbetten in allem guote und in aller
not.> do sprac er:< woeltest du doch úfsehen, wer ich si.> do wisete er bernden
der luft ein schoene valsche clarheit, die mangen ketzer hat verleitet, und
sprac:< in dem trone uf dem stuole solt du alleine die hoehste juncfrovwe sin und
ich der schoeneste jungeling bi dir.> do sprac aber si:< er were nit wise, der
wol zuo dem besten keme, das er denne das ergeste neme.> do sprach er:
< nu du mir dich nit wilt geben, du bist also helig und ich also demuetig, ich wil
dich doch anbetten.> do sprach si:< dir wirt keine gnade da von gegeben, das
du einen pfui anbettest.> do wisete er gemalet die fúnf wunden an fuessen
und an henden und sprac:< nu sihst du wol, wer ich bin; wilt du mines rates
leben, ich wil dir gros ere geben. du soltost den lúten dise gnade sagen, so
keme da vil guotes von.> do sprac si - und si verdros vil sere siner unnútzen
meren, iedoch so horte si die gerne, uf das si deste wiser were -:< du seist
mir, das du got siest; nu sage mir, wer denne der si, der ietzent hie des
lebenden gottes sun in des waren priesters handen si.> do wolte er enweg und
si sprac:< in dem almehtigen gotte mane ich dich, das du nu hoerest mich: ich
weis dine meinunge wol; solte ich allen lúten min herzeheimelicheit sagen, es
solte mir ein kurze wile wol behagen, so woltest du mit flisse da nach stan,
das sich das spil mueste verschlan. dis woltest du darumbe tuon, das ich viele
in zwivel und in trurekeit und in ungelegen und in unkúschekeit und da
nach in ewig herzeleit; und darumbe tust du es och, das ich soelle wenen, das
ich als helig si, das du sust kumest zuo mir. ja du vil alter trugener, die wile das
mir got bi stat, so verlúrest du alle dine arbeit.> do rief er:< waffen úber
dinen zewer, las mich nu von dir varen, ich wil dich niemer besweren.>
der ander túfel, der mir wart gegeben, der ist ein fridenbrecher und ein
meister der hellichen unkúscheit. iedoch so hat im got das verbotten, das er
selber niemer zuo mir mag komen. er sendet mir aber verkerte lúte ze botten,
die mir guotú ding verkerent und nement mir was si múgent mit worten min
ere. ovch ramet er da mitte: da guote lúte zesamene sint und redent si iht
unnútze nach unkúscher wise, so mag ich arme da nit unbetruebet bliben. das
geschach mir untz har nie.
in einer naht was ich vor dem ersten sclaf in minem gebette. do kam diser
selbe túfel in dem lufte gevaren und nam des súndigen ertriches vil grosse
war. er was gros als ein rise, er hatte einen kurzen zagel und ein krumbe nasen,
im was sin hovbt gros als ein zuber, im kamen us sinem munde geflogen fúrige
funken in swarzer flamme bezogen. do lachete er mit valscher grimme und
einer vil grúwelichen stimme. do vragete in die sele, wes er lachete, was er
suochte und wes er pflege. do antwúrt er und sprach:< ich vroewe mich doch
des, sider ich dich selber nit mag pinen, das ich der also vil vinde, die engel
schinent undes gerne fúr mich tunt, das si dich pinent.> nu sprach er aber:
< ich bin geistlicher lúte kamerer und ich suoche an in zweigerleie krankheit,
die si allerschierest von gotte scheident: das ist heiliche oder heimlichú unkúscheit.
swenne ein mensche in einem heiligen leben gemach sines fleisches ane
rechte notdúrftekeit und an allen sinen fúnf sinnen suochet, so werdent si
unkúsche, das ist: grob und las; und wirt verkaltet dú ware gottes minne. das
ander ist verborgen has in der offenbaren zwidrachtikeit. das ist mir also
nútze súnde; swa ich die beschlafen ungewandelt vinde, da ist es min
gewinnen, wan dis ist ein fundament langer bosheit und verlust aller
helikeit.> do sprach dú sele:< nu hast du von nature nihtes niht guotes an dir;
wie mag dis wesen, das du dise nútze rede von diner bosheit maht fúr
gelegen?> do sprach er aber:< swar ich hin wende, got hat mich so vaste in
sinen henden, das ich nút mag tuon, er wise mich dar zu.>
ich unseliger mensche, ich hatte in miner ersten kintheit so grosse súnde
getan, were ich ane rúwe und ane bihte beliben, ich mueste zehen jar ze
vegefúr sin gewesen. nu, lieber herre, swenne ich stirbe, ich wil durch dine
liebi gerne noch dar inne qweln. dis spriche ich nit von sinne, es heisset mich
die minne. do ich zuo geistlichem leben kam und zuo der welte urlop nam, do
sach ich minen lichamen an; do was er gewaffent sere uf mine arme sele mit
grosser vollede der starken maht und mit vollekomner naturen kraft. do
sach ich wol, das er min viant was, und sach das och: soelte ich dem ewigen tode
entgan, so mueste ich in dar nider sel an, do mueste es an ein striten gan. do
sach ich ovch miner sele wafen an, das was dú here marter únsers herren jhesu
christi; da mitte werte ich mich. do muoste ich steteklich in grossen vorhten
stan und muoste alle mine jugent grosse schirmeschlege uf minen lichamen
schlan: das was súfzen, weinen, bihten, vasten, wachen, besmenschlege und
betten steteklichen an. dis waren dú waffen miner sele, da ich den lip mit
úberwant also sere, das bi zwenzig jaren nie die zit wart, ich were múde, siech
und krank allererst von rúwen und von leide, da nach von guoter gerunge und
von geistlicher arbeit und dar zuo manig swere siechtag von nature. hie zuo kam
dú gewaltige minne und beschaste mich so sere mit disen wundern, das ich es
nit getorste verswigen; alleine do wart mir an miner einvaltekeit vil leide. do
sprach ich:< eya milte got, was hast du an mir gesehen? joch weistu wol, das
ich ein tore, ein súndig und ein arm mensche bin an libe und an sele. disú ding
soltestu wisen lúten geben, so múhtest du sin gelobet wesen.> da zuornet sich
únser herre wider mich armen vil sere unde fragete mich eines urteiles:
< nu sage mir, bistu doch min?>< ja herre, des gere ich an dich.>< muos ich
denne mit dir nit tuon, das ich wil?>< ja allerherzeliebester, vil gerne, soelte ich
joch ze nihte werden.> do sprach aber únser herre:< du solt mir an disen
dingen volgen und getrúwen, und du solt ovch lange siech wesen, und ich wil
din selber pflegen; und alles, des du bedarft an lip und an sele, das wil ich dir
geben.>
do gieng ich armú bibende in diemuetiger schame zuo minem bihter und seite
ime dise rede und gerte ovch siner lere. do sprach er, ich soelte frolich vollevarn;
got, der mich hette gezogen, der soelte mich wol bewarn. do hies er
mich das, des ich mich dikke weinende schemme, wan minú grossú un wirdekeit
vor minen ovgen offen stat, das was, das er eim snoeden wibe hies us
gottes herzen und munt dis buch schriben. alsust ist dis buoch minnenklich
von gotte har komen und ist us mensclichen sinnen nit genomen.
iii. die súndere enpfahent gotte; von drien gaben der wisheit; von dem
steine; von der jungfrovwen lob, das ist die cristanheit
alse man das liebe kint stillet, so sclahet man das leide. also tuot únser lieber
herre unde sprichet alsust:< der nit guotes an im hat, der kumt niemer in min
riche; und der nit kan vol werden vergenglicher dingen, der sol gesattet werden
mit dem ewigen hunger; und we dem, der das guot hat, das im an sim herzen
klebet, und der sich úber ander lúte setzen wil, der sol mir enpfallen in das
grundelose tal.>
hie zuo antwúrt dú helige bekantnisse, das úns got gegeben hat drierleige
gabe an der waren wisheit, da wir úns mitte soellen satten und allen únsern
schaden bewaren.
das erste ist pfeffelichú wisheit und cristanlichú lere, als mir got gezoeget hat
in grosser ere. ich sach mit waren ovgen miner bekantnisse in suesser wunne
sunder arbeit einen stein, der was gelich einem gefuegen berge und was von im
selber gewahsen und hatte an sich geformieret allerleien varwe und smakkete
vil suesse von edelen himmelschen wurzen. do vragete ich den vil suessen stein,
wer er were. do sprach er alsust:< ego sum jhesus.> do kam ich minneklich
von mir selber und leinte min hovbet an in. do sach ich, das uswendig ime was
besclossen alle vinsternisse, und inwendig was er erfúllet mit dem ewigen
liehte.
uf dem steine stuont dú allerschoeneste juncfrovwe, die ie wart gesehen sunder
únser lieben frovwen sante marien, iedoch ist si ir gespile. ire fuesse sint gezieret
mit einem steine heisset jaspis; der stein hat so grosse kraft, das er vertribet die
boesen gitekeit von den fuessen ir gerunge; er git ovch reinen smak und reisset den
heiligen hunger; er verwiset alle vinsternisse von den ovgen. dirre edelstein
das ist cristan gelovbe. die juncfrovwe stuont uf zwein fuessen; der eine ist das
bant, der ander die loesunge an heiliger gewalt; die habent alle cristane geloebige
priester. si treit in ir vordern hant einen kelch mit rotem wine, den trinket si
alleine in unzellicher wunne; die engele versuochent sin niemer. das ist des
ewigen sunes bluot, das erfúllet iren muot so sere, das si úns git vil manige
suesse lere. in ir lingen hant hat si ein fúrin swert, das hanget alles vol guldiner
cinbalen; die klingent also suesse, das alle die zuo ir komen muessent, die der
heligen drivaltekeit geruchent. do vragete ich die juncfrovwen, wie das were,
das si ir swert in der linggen hant truege und den kelch in der rehten hant. do
sprach si:< ich sol trowen, wan an iegliches menschen jungsten tage so schlahet
got sin sclag. ich sol ovch sin bluot schenken mit miner vordern hant, als
christus sinem vatter ze eren ist gewant.> si hat ovch ein grosse kraft in iren
henden, da mitte zuohet si zuo ir alles, das got erwelt, und wirfet ovch von ir alles,
das sich dem túfel hat gegeben. eya, si treit ein also schoene antlit, ich mag si an
sehen iemer deste bas. ir flússet oley usser ir kelen, das ist barmherzekeit, salbe
der súnde. si hat ovch in irem munde guldin zen, da kúwet si mitte die
himelschen kranwurtzen, das sint der propheten sprúche. ir trúfet honig us ir
zungen, das die snellen binen, die heiligen aposteln, us den suessesten
veltbluomen hant gesogen. si treit vor irem munde die blújenden rosen und ir
naseloecher sint verstopfet mit suessn violn. si treit an irem vorhovbte die
grúnen wissen lylien; das bezeichent: si ist ein muoter der wittewen, ein frúndin
der elichen und ein ere aller megden. ir ovgen spilent alles von wunnen, als das
wisse grune morgenrot vúr sich tribet die spilende sunne, und also ir ovgen sint
von nature drivalt und doch gantz, also ist es umb die heiligen drivaltekeit
gestalt: das wisse bezeichent den vatter, das grúne den sun, dú cleinliche
sunne den heligen geist. swenne si sich von herzen ansehent, so mag kein
grosser froede geschehen. dise juncfrovwe treit ovch uf irme hovbet ein cronen,
dú ist gewúrchet von rotem golde; das ist der hohe rat und die heilige tat, die
man von den heiligen meistern hat. disú crone ist gelich einer gezinneten
burg, da vor lit ein gros armes her, und die hant einen vil ungetrúwen herren
- das ist der túfel und sine volgere - der ist arm und ungetrúwe. in der cronen
wonet ein loblich her in voller maht mit richer wer, die hant einen
getrúwen herren, das ist jhesus, únser loser; der wiset die bekorten ie zuo der
gewer und die verarbeiten in den winkel re. in dirre crone lit ein drivaltig
horn, da muessent die starken inne wesen, die der grossen minne pflegent; die
muessent schútzen und wartman wesen, soellent die nidersten genesen. inder
crone ist ovch ein turn; die seligen, die da uffe wellent wonen, die bedoerfent nit
vil ze strite komen. da mag aber nieman uf komen, im werde von minne
aller sin irdenscher wille benomen. die crone hat oben an iren zinnen vil
manigen edeln túren stein, das sint die, die nu von hinnan zuo dem himmelriche
gevaren sint. in dirre juncfrovwen herze inwendig sach ich einen lebenden
brunnen entspringen, da zuo truog man der heidenen kint, die warent alle
ussetzig und blint. ob disem brunnen stuont ein vil geistlich man, da mohte
anders nieman in griffen; das was johannes baptista. er wuosch in dem brunnen
dú kint, das si wurden sehende und schoene gesunt. do fragete ich die
juncfrovwen, wer si were. si sprach:< ich bin die, die du so liep hast, und ich
bin din gespile. ich bin die heilige cristanheit, und wir haben bede einen
brútgovme.> dis ist der seligen pfaffen juncfrovwe, die si so dikke lieplich
anschovwent.
die ander wisheit ist von natúrlichen sinnen, da mag man beide mitte tuon,
verlieren und gewinnen. in dirre wisheit wonent vil verkerter leien und
valscher pfaffen und swinder geistlicher lúten. es wirt niemer mensche also
heilig, das er sich koenne vor den drien volle hueten; also arg ist ir gemuete, das
si verkerent alle gueti. nieman wirt geistlich von dirre gabe, er si ie da bi ein
tore durch die gottes liebi, wan reinú heligú einvaltekeit ist ein muoter
der waren gottes wisheit. was hilfet, das ein fúrnem man vil pfenninge hat
und kovffet doch nit denne hunger und turst und lange smacheit und dar zuo
ewig herzeleit.
die dritte wisheit ist von gnaden und dú verrihtet sich an allen gottes
gaben. si enwirt niemer also rich, das si sich den minsten creaturen geturre
glichen. umbe ir ungemach betruebet si sich niemer, mere si froewet sich
alleine in gottes willen. si mag ovch das nit erliden, das ein einig tugent us ir
túr beschlossen belibe.
iv. von zwein ungelichen wegen: der erste gat nider zuo der helle, der ander
stiget uf in den himmel
die richeit zergenglicher dingen ist ein ungetrúwe gast,
das heilige armuete bringet vor gotte túren last.
die italkeit gedenket nit an iren schaden,
dú stetekeit ist aller tugenden vol geladen.
dú tumpheit behaget ir selbe alleine,
dú wisheit kan niemer volleleren.
der zorn bringet in die sele grosse vinsternisse,
dú heilige sanftmuetekeit hat alle gnade gewisse.
dú hochfart wil ie dú beste wesen,
diemuetekeit mag nit geruowen, si muesse sich allen creaturen ze dienste geben.
dú ital ere ist vor gotte tob und blint,
dú unschuldigú smacheit heiliget allú gotteskint.
dú valscheit hat den schoensten gelas,
dú vollekomenheit ist von den hoehsten lúten versmehet.
dú girheit het iemer einen grellen munt,
dú selige masse hat ie einen suessen grunt.
dú tragheit versumet richen schatz,
der heilige vlis suochet nit ze sere sin gemach.
dú untrúwe git iemer valschen rat,
ganzuo trúwe versumet niemer guote getat.
die ware geistlicheit mag sich an nieman rechen,
das ungebuwete herze wil ie den friden brechen.
die guote andaht mag nit boeses began,
der boese wille ist nieman undertan.
dú argheit hat von nature einen boesen grunt,
die goetliche gnade hat ein minnenklich antlút und einen suessen munt.
die weltlichen herzen sint gerne ahtber,
dú geistlich sele wil iemer anderswar.
dú verborgend grimmekeit hat einen sclichten munt,
dú offenbar minnesamkeit hat den gottes funt.
dú ungetrúwú fare wonet dem hasse vil nahe,
dú helige barmherzekeit sol alleine mit gotte gestan.
dú lugin ist ussen schoene und innan grúwelich getan,
des wirt si von iren gnossen vil lieplich enpfan.
dú warheit ist verstossen dur ir unahtberkeit,
des muessent alle, die si minnent, liden mit jhesu manige smacheit.
der has grimmet iemer ane underlas,
dú minne brinnet ane sere, ir ist von allem jamer bas.
der boese abegunst hasset gottes miltekeit,
das reine herze vol minne froewet sich aller selekeit.
die aftersprache schemmet sich vor den lúten und vor gotte nit,
der doch allú ding hoeret und siht.
der zwivel ist ein grúwelich val,
die ware hoffen behaltet es al.
der valsche trost wirt niemer vro,
die ware schult betruebet in so.
hie nach sprach únser lieber herre, do er mir dis gezoeget hette, vil schier
alsust:< der des gedenket, wie guot ich si, der haltet sich vaste ie an mich.> da
zuo hilf úns, herre, dur din selbes ere! v. únser súnde, zuokúnftig val, irdenisch wesen, das himmelrich, gottes gabe
soellent stan offen vor únseren ovgen
herre, min schult, da mitte ich dich verloren han, dú stat vor minen ovgen gelich
dem grosten berge und hat lange vinsternisse gemachet zwúschent dir und mir
und ewige verrunge von dir und - owe! - mir. eya liep vor allem liebe, zuoch
mich wider in dich!
aber, herre, der zuokúnftige val stat ovch vor minen ovgen gelich einem fúrinen
traken munde, der mich ze allen ziten gerne versclunde. eya min einiges
guot, nu hilf mir, das ich unbefleket moege vliessen in dich!
herre, min irdensch wesen stat vor minen ovgen gelich einem dúrren akker,
da wenig guotes uffe ist gewahsen. eya lieber jhesu christe, nu sende mir den
suessen regen diner menscheit und die heisse sunnen diner lebendiger gotheit
und den milten tovwe dines heligen geistes, das ich verklage min herzeleit.
herre, din ewig rich stat offen vor minen ovgen gelich der edelsten brutlofte
und der groesosten hochgezit und der langesten wirtschaft. eya min trut, dar
solt du ane underlas zuo dir voegen din minnelustige brut.
herre, alle dine gabe, die ich enpfangen habe von dir, die ist vor minen ovgen
glich einem ellendigen orschlage an mich, wan mich nideret hie din hoeheste
gift. alsus antwúrt got, der es alles gibet:< din berg sol versmelzen in der
minne, dine viande soellent keinen teil an dir gewinnen, dinen aker hat heisse
sunne durschinen und din fruht ist doch unverdorben bliben, und in minem
riche solt du ein núwú brut wesen und da wil ich dir ein suesses muntkússen
geben, das allú min gotheit dur din sele sol sweben, und minú drivaltigen
ovgen soellent iemer me ane underlas in dinem zwivalten herzen spilen. wa
ist denne din truren bliben? betest du denne tusent jar, ich woelte dir nit einen
súfzen geben dar.>
vi. gottes uswelunge mag nieman stoeren; rehtú rúwe hat abias und gottes
gnade und ist ane vegefúr
ein betruebet mensche bat mich, das ich fúr in bete; das tet ich mit vorhten
sunder mich. do gehorte mich got mit siner ansehunge, mit sinen worten und
mit siner warer stimme und sprach alsus:< es ist kein lamp also wis noch so
reine, es si betwungen von den wolfen; und min userwelunge mag nieman
zerstoeren. das han ich im bezoeget mit drin dingen: das erste, das ich barmherzig
was úber sine schulde; das ander, das ich im mine gnade han gegeben; das
dritte, das ich nie wolte gestatten, das ungetrúwe lúte ie einig gewalt moehten an
im began.>
do klagete ich fúr in alsus:< herre, er vúrhtet noch sere, das du im sine
schulde nit gentzlich habest vergeben.> sus antwúrt got:< das were unmúgliche.
dem sin súnde leit sint, dem vergibe ich si. den si aber mit jamer rúwent,
dem gib ich min gnade; und den si also rúwent, das er sinen lip gebe, eb er es
me tete, und blibet also stete, der wirt nach disem libe dur die schulde ze
keiner pine me gezigen, er entuo grosse tegeliche súnde und der ungewandelt
wirt gevunden.>
vii. wie ein vriú sele sprichet zuo gotte mit ganzer liebin
herre, darumbe das ich undertenig bin gewesen allen creaturen, so hast
du mich gezogen úber allú ding zuo dir; und darumbe, herre, das ich keinen
irdenschen schatz habe, so enhan ich kein irdensche herze, wan du, herre, min
schatz bist, so bist du ovch min herze, und du bist alleine min guot, und ich bin
wandelber an allen dingen.
viii. von gottes licham, den der sieche verlasset, und von der craft
das ein sieche, der verlasset, gottes lichamen nit mag enpfan, da was ich also
einvaltig an, das ich mich mit minen sinnen und mitte minem globen nit vollen
konde entrihten, wan man got nit mag verliesen, wan alleine mit den súnden.
do vragete min sele in der vereineten liebi únsern herren, wie es darumbe
were. do antwúrt únser herre alsus:< du hast war. er mag mich nit verlieren
denne mit súnden. aber sin licham mag von krangheit minen lichamen verlieren.>
in disen worten sach ich in der heligen drivaltekeit dise glosen: swenne
wir gottes lichamen enpfan, so vereinet sich die gotheit mit únser unschuldigen
sele und mischet sich gottes menscheit mit únserm grúwelichen lichame, und
so machet der helig geist sine wonunge in únserme gelovben. dise selig einunge
soellen wir mit grosser huote behalten.
ix. von vier hande opfer der priesteren
hie nach seite mir únser herre, das die priester ir opfer sont enpfan an vier
enden und anders niergen: von dem altar, von der bússe mit gottes lichamen
vúr den siechen; aber sol der sieche oppfern uf die oelunge nach sinem statten
und nach sinem muotwillen; und uf dem velde sol er nemen, das man im da
wil geben. der priester sol nit kiesen und sol nit vordem, wan das der
sieche geoppfert hat, das sol er alles enpfan von gnaden und nit von rehte.
x. von der leien oppfer nach iren statten
die leien, die da oppfernt, die soellent sich in irem oppfer also dike bewaren vor
der boesen kargheit, als der priester sich sol bewaren vor der geswinden
girekeit. das ist úns beiden vil not, wan der leie sol oppfern mit grosser liebi
und mit einer lachenden sele got in sin milten hant. der priester sol es mit
diemuetigen vorhten und bibendem herzen us gottes henden nemen und sol es
in allem sinen tunde got lobelich widergeben, wan dis irdensche guot ist
schalkhaft, so man es nimet; es ist aber harte fri, so man es gibet.
xi. wie die cristan gegen den juden sich soellent halten an vier dingen
hie nach lerte mich got, wie sich die cristane soent halten gegen den juden: man
sol ir e nit halten, man sol mit inen nit wonen, man sol ovch úber naht mit inen
nit wesen. man sol mit inen kovffen und verklaffen ane frúntliche geselleschaft
und ane valsche girekeit.
xii. wie die brut, die vereinet ist mit gotte, verwirfet aller creaturen trost
sunder alleine gottes, und wie si sinket von der pine
dis sprichet gottes brut, die geruowet hat in der besclossenen triskameren der
heligen gantzen drivaltekeit:< eya, stant uf und gant von mir, alle creaturen! ir
tunt mir we und ir moegent mich nit getroesten.> die creaturen sprechent:
< warumbe?> dú brut sprichet:< min lieber ist mir in minem schlaffe engangen,
do ich in siner einunge ruowete.>< mag úch disú schoenú welt und alles, das
si guotes hat, nit getroesten?>< nein, ich sihe den sclangen der valscheit und der
valschen list sclingen in alle wollust dirre welte. ich sich ovch den angel der
girekeit in dem ase der unedelen suessekeit, da si manigen mitte vahet.>
< mag úch das himmelrich iht getroesten?>< nein, es were in im selber tot,
entete der lebende got.>< nu me, vrov brut, moegent úch die heligen nit getroesten?>
< nein, solten si von der durvliessunge der lebendiger gotheit scheiden,
si solten seror weinen denne ich, wan si úber mich sint komen und tieffer in
got wonen.>< mag úch gottes sun iemer getroesten?> ja, ich vrage in wol,
wenne wir wellen gan in die bluomen der heligen bekantnisse, und ich bitte in vil
gerne, das er mir ufscliesse die spilenden vluot, die in der heligen drivaltekeit
swebet, da die sele alleine von lebet. sol ich getroestet werden nach miner
edelkeit, so sol mich gottes aten in sich ziehen sunder arbeit, wan die
spilende sunne der lebendiger gotheit schinet dur das clare wasser der vroelichen
menscheit und die suesse lust des heligen geistes, der us in beiden ist
komen, der hat mir alles das benomen, das bernden der gotheit wonet. mir
smekket nit wan alleine got, ich bin wunderliche tot. dis smakes wil ich
allerdikost gerne enberen, uf das er wunderlich gelobet werde; wand wenne
ich unwirdiger mensche mit miner maht got nit kan geloben, so sende ich alle
creaturen ze hofe und heisse si, das si got fúr mich loben mit aller ir wisheit,
mit aller ir minne, mit aller ir schoeni und mit aller ir gerunge, als si
unverbúset von gotte waren geschaffen, und ovch mit aller ir stimme, als si nu
singent. swenne ich dis grosse lob an sich, so ist mir niergen we.
ich mag ovch des nit erliden, das mich ein einig trost beruere denne alleinig min
lieber. mine irdensche frunt minne ich in einer himmelscher geselleschaft und
mine viende minne ich in einem heiligen jamer nach ir selekeit. got hat alles
dinges genuog, sunder alleine der beruerunge der selen wirt im niemer genuog.
do dis wunder und dirre trost hette gewert aht jar, do wolte mich got alze sere
troesten úber miner sele edelkeit.< eya nein, lieber herre, flúhe mich nit so
sere>, sus sprach dú unwirdige sele,< es ist mir alze guot in dem nidersten
teile, da wil ich iemer vil gerne sin durch dine ere.> do viel dú arme har
nider under die verhangenen und under die verworhten selen und dunkte ir
alze guot. dar nach volgete ir únser herre nach als solicher getane als si erliden
mohten, die in der nidersten froede warent, wand got schinet in allen dar nach
schúne als si hie geheiliget sint in der minne und geedelt an tugenden. sant
johans sprichet:< wir soellen got sehen als er ist.> das ist war. aber dú sunne
schinet nach dem wetter. maniger hande wetter ist under der sunnen in
ertriche, also ist manigerleie wonunge in dem himmelriche; mere wie ich
in mag erliden und sehen, also ist er mir. do sprach únser herre:< wie
lange wilt du hie wesen?> die brut sprach:< eya, entwich mir, lieber herre,
und la mich fúrbas sinken durch din ere.> hie nach kamen beide sele und
lip in so grosse vinsternisse, das ich die bekantnisse verlor und das lieht, und
umb gottes heimlicheit wiste ich nit, und dú vil selige minne fuor ovch ir strasse.
do sprach dú sele:< war sint ir nu, vro trúwe? ich wil úch nu der minne
ambaht bevelhen und ir sont gottes ere an mir bewarn.> do underwant sich dise
kamererinne ir vrovwen mit so heliger lidunge und so vroelicher beitunge,
das ich lebte sunder kumber. do kam der ungeloebe und bevieng mich alumbe
mit einer grosser vinsternisse und rief mich an mit so grossem grimme, das
mich sere grúsete vor siner stimme, und sprach:< were disú gnade von gotte
gewesen, er hetti din so sere nit verzigen.> do sprach dú sele:< wa sint ir
nu, vro stetekeit? heissent den waren glovben zuo mir gan!> do sprach der vatter
von himmelriche zuo der sele:< gedenke, was du bevunden und gesehen hast,
do niht zwúschent mir und dir was.> do sprach der sun:< gedenk, was din
licham von minen pinen gelitten hat.> dis sprach der heilig geist:< gedenk,
was du geschriben hast.> do antwúrten beide sele und lip mit des waren gelovben
stetekeit:< als ich habe gelovbet, geminnet und gebruchet und bekant, also wil
ich unverwandelt varen von hinnan.>
hie nach kam die stete vroemedunge gottes und bevieng die sele so sere
alumbe, das dú selig sele sprach:< siest willekomen, vil selig vroemedunge, wol
mir das ich ie geboren wart, das du, vrovwe, nu min kamererin solt sin; wan du
bringest mir ungewone vroede und unbegriffenlich wunder und dar zuo untreglich
suessekeit. aber, herre, die suessekeit solt du von mir legen und la mich dine
vroemedunge han. eya wol mir, trut got, das ich si muos nach der minne
wandelunge tragen; wan wie bekeme si ist, das getar ich nit sagen, mer dú
galle ist honig worden in dem guome miner sele.> hie zuo gerte ich, das
alle creaturen lobten únsern herren mit te deum laudamus. des wolten si
nit tuon und kerten mir den naken zuo. do wart dú sele unmassen vro und
sprach dis selbe:< das ir mich nu versmahent und úwern naken zuo mir
kerent, sehent und wol mir, dis lobet unmesseklich únsern herren. nu ergat
an mir sin ere, wan nu ist got wunderlich mit mir, nu mir sine vroemedunge
bekemer denne er selber si.> dis wiste dú sele wol, do si got wolte troesten in
der grosten vroemedunge. do sprach si:< gedenk, herre, wer ich si und enthalte
dich von mir.> do sprach únser herre zuo ir:< gonne mir des, das ich die hitze
miner gotheit, die gerunge miner moenscheit und den lust mines heiligen
geistes mit dir kuelen muge.> da zuo antwúrte si:< ja herre, also bescheidenliche,
das dir, herre, alleine da mitte wol si und nit mir.>
hie nach kam dú brut in so grosse vinsternisse, das der licham swiste unde
kramp in der pine. do wart si von einem menschen gebetten, das si were ein
botte fúr in ze gotte. do sprach er:< vro pine, dis bevilhe ich uch, das ir mich
losent nu, wan ir nu das hoehste an mir sint.> do húp sich dú pine von der sele
und von dem libe gelich einem vinstern schine und vor ze got mit wisen
sinnen und rief mit grosser stimme:< herre, du weist wol, was ich wil.> do
begegente ir únser herre vor des riches tur und sprach:< sit willekomen, vro
pine, ir sint das nehste cleit, das ich in ertrich truog an minem libe, und aller
der welte smacheit was min hoehstes umbecleit. swie sere ich úch doert
minte, ir komment doch nit har in; mere dú juncvrovwe, dú zwoei ding wil
tuon, der wil ich zwoei ding geben. si sol sin steteklich gezogen und wise, so
hilfet si, das du ir botte siest, und so wil ich ir geben min umbehalsunge
und min herzeeinunge.> do sprach dú pine alsust:< herre, ich
machen manigen selig und bin doch selber nit selig, und ich verzer manigen
heiligen lichamen und bin doch selber boese, und ich bringe manigen zuo dem
himmelriche und kum doch selber niemer dar.> hie zuo antwúrt únser herre
alsus:< pine, du bist us dem himmelriche nit geborn, darumbe maht du nit dar
in komen; mere du bist us lucifers herzen geborn, da soltu wider in komen
und solt mit im eweklich wonen.>
eya selige gottes vroemdunge, wie minnenklich bin ich mit dir gebunden!
du stetigest minen willen in der pine und liebest mir die sweren langen
beitunge in disem armen libe. swa mitte ie ich mich me zuo dir geselle, ie
got groessor und wunderlichor uf mich vellet. o herre, ich kan dir in der tieffi
der ungemischeten diemuetekeit nit entsinken; owe ich dir in dem homuote
lihte entwenke! mere ie ich tieffer sinke, ie ich suessor trinke.
xiii. die schrift dis buoches ist gesehen, gehoeret unde bevunden
an allen lidern
ich enkan noch mag nit schriben, ich sehe es mit den ovgen miner sele und hoere
es mit den oren mines ewigen geistes und bevinde in allen liden mines lichamen
die kraft des heiligen geistes.
xiv. von der heligen drivaltekeit, von der geburt und von dem namen
jhesu christi und von des menschen edelkeit
ich sach und sihe drie personen in der ewigen hohi, e gottes sun enpfangen wart
in sante marien libe; do waren si bekant und mit underscheide angesehen von
allen heligen engeln an ir gantzheit und an irem namen und wie die drie
ein got waren. swie clar ir ovgen waren, si sahen doch noch weder bein noch
vleisch noch varwe noch den heren namen jhesum. dis was in wunderlichen
verborgen in des ewigen vatters brust. si namten den vatter den ungeschaffen
ewigen got, den sun die unbegunnen wisheit, ir beider geist nanten si die
rehte kunst der warheit. die heissen engel von dem hoehsten rate, die do
hangen gegen der minnender gotheit in eime zuge des atems der ganzen
drivaltekeit, die dienten und sahen an den wunnenklichen rat, do got mensche
wart. gabriel fuorte den namen jhesus mit dem gruesse alleine her nider, im
wart weder bein noch vleisch noch bluot mitte gegeben. die ander persone
das was ie der ewige sun. alleine der die menscheit noch nit hette angezogen,
was er ie únser und wart úns nie gegeben, e gabriel die botschaft tet.
were die selbe ander persone vor der botschaft vleisch gewesen dur úns ze
loesende, so mueste es ein beginne wesen; das geschach nie. die selbe ander
persone was ein nature worden mit adames menscheit, e er sich verboesete mit
den súnden. alleine adames nature was zerbrochen und verwandelt und
sin teil iemer me verlorn, da verkos got nie zuo; darumbe mohten wir und
moegen noch widerkomen. got hat sin edel minnende nature gantz behalten,
darumbe mohte er sich nit enthalten. got warf lucifer zehant von im in den
ewigen kercher, mere adam gieng er nach und vragete in, wa er were, und
brahte in wider ze wege. lucifer hatte nit wan ein einig nature in gotte; do er
die zerbrach, do mohte er niemer widerkomen.
der mensche hat volle nature in der heiligen drivaltekeit, und die
geruochte got ze machende mit sinen goetlichen henden. do er die vil heiligen
arbeit an úns verlor, do wart er betwungen in im selber mit einer drivaltiger
lust; darumb wolt er úns wider bringen mit sinen fuessen und mit sin selbes
henden, das wir so grosse einunge mit im hetten. were der mensch in dem
paradys bliben, got der were ze stunden súnlich mit im gewesen und hette
gegruesset sin sele und gevroewet den lip; also sach ich got komen von dem
himmel in das paradys einem grossen engel gelich.
die selbe nature twinget got noch da zu, das er úns gruesset hie mit bekantheit
und mit heliger innekeit, als verre wir sint mit heligen tugenden und mit
warer unschult bereit. swenne ich das gedenke, das goetlich nature nu an ir hat
bein und vleisch, lip und sele, so erhebe ich mich mit grosser vroede verre úber
min wirdekeit. aber der engel ist etlicher masse gebildet na der heligen
drivaltekeit, doch ist er ein luter geist. dú sele ist mit irem vleisch alleine
husvro in dem himelriche und sitzet bi dem ewigen wirte, im selber allerglichest.
da spilet ovge in ovge und da flússet geist in geiste und da rueret hant ze
hande und da sprichet munt ze munde und da gruesset hertz in hertzen. alsus
eret der wirt bi siner siten die husfrovwen. mere die fursten und die dienstherren,
das sint die heligen engel, die hat der wirt vor sinen ovgen. aller der
dienst und alles das lop, des die engel pflegent, das ist alles der húsvrovwen mit
dem wirt gegeben. iemer dar nach als wir hie rich sint an heiligen tugenden,
also sint únser dienstman edele.
xv. die rehte luter minne hat vier ding; gibestu dich gotte,
so git sich got ovch dir
dú rehte luter gottes minne hat vier ding an ir, die ruowent niemer. das erste ist
dú wahsende gerunge, das ander die vliessende qwelunge, das dritte die
brinnende bevindunge sele und libes, das vierde stetú einunge mit grosser
huote gebunden. hie zuo kan ovch nieman komen, er tuege ein gantze wehselunge
mit gotte, also das du got gebest alles, das din ist inwendig als uswendig,
so git er dir werlich alles das sin ist inwendig und uswendig.
wenne dú selig stunde ist vergangen, als got der minnenden sele sinen
úberheren trost hat getan, eya, so ist denne dú minnenklich so wol gemuot,
das si alles das dunket guot, das vroemeden selen we tuot. bistu denne grel, so
ist da grossú angest ane, das dich der túfel gesalbet hat.
xvi. die grosse minne hat me denne zehen stuke und von zweiger hande clage
hie nach hat dú grosse minne ir nature: si vlússet nit mit trehnen, mere si
brennet in dem grossen himmelfúre; da inne vlússet si allerverrost und stat
doch in ir selber allerstillost; si stiget gotte allernehest und blibet an ir
selben allerinnest; si begriffet allermeist und behaltet allerminst.< o
allerseligostú minne, wa sint die, die dich bekennent?>< si sint gentzlich
verbrant in der heligen drivaltekeit, si wonent nit in in selber. dise seligen
moegent niemer vallen in hoebtsúnde.>< warumbe?>< si sint mit gotte durvlossen
und umbevangen so sere, ie me si besuochet werdent, ie starker si
werdent.>< warumbe?>< ie langer si hie sint in dem strite und minnent, ie edeler
si got dunket und ie snoeder und unseliger si sich selben dunkent.>
< warumbe?>< ie heliger minne, ie grosser angst, und ie maniger trost, ie steter
vorhte. aber dú minnende sele mag nit vúrhten grúwelichen, mere si
voerhtet edellichen.>
zwoei ding kan ich niemer verklagen; das eine, das gottes gueti so sere
vergessen ist in der welte, das ander, das geistlich lúte so unvolkomen sint.
harumbe muos manig val beschehen, wan vollekomen lúte vielen nie.
xvii. von einer vrowen, die ze hove gerne was; von irme túfel,
der ir siben bosheit riet
ein vrovwe hette sich begeben und wolte dennoch ze hove dienen. do bat ich
fúr si mit aller miner maht, bede tag und naht, wan ich sach iren schaden also
gros, das si nach disem libe, eb si da blibe, jemerlich mueste wesen der túfel
genos. warumbe? si minnete ir herschaft alze sere und hielt sich nit zuo gottes
ere; mere si ordente die unnútze hofzuht und hette iemer vor den ovgen die
edellicheit irs herren und ir vrovwen.
hie nach kam ein grosse túfel fúrig, bluotig, swartze, mit takken und mit
hornen und mit glasovgen und gieng vor mir hin stan. ich vorhte in nit; doch
segente ich mich und entsclief. do walterte er úber mich als ein balg vol
wassers und pingete mich also sere, das ich suochte gnade zuo únserem herren.
do kam mir ein wis engel ze helfe, der was von dem vierden kore der engelen
und was der selben vrovwen hueter. den vragete ich, wer dirre viande were und
was er mir wisse. eya, do sprach der liepliche engel mit himmelscher stimme:
< es ist der bososten túfeln einer, den dú helle mag geleisten, und hat das
ambaht, das er der lúten herze, die doch guot wellent sin, zesamen knúpfet mit
schedelicher liebi; und pineget dich darumbe, das du in wilt verstossen von
diser vrovwen.>< eya, sol er mich út lange pinigen?>< nein. got der wil
sin gueti alsus zeigen.>
hie nach kam der túfel aber und schos uffen mich mit fúrigen stralen; die
schutzzen achter mich hellesche pine an libe und an sele. do sprach ich:< alles
das dir got gestattet, das tú mir.> do erswachete der túfel und sprach:< nu du
dich diemueteklich zuo der pine gibest, nu verlúre ich alle min kraft.> do sprac dú
sele:< bi dem lebenden got mane ich dich, das du mir sagest dinen namen und
was din ambacht an dirre vrovwen si.>< minen namen, ja den wil ich dir nút
sagen, wan es moehte mir alze sere schaden.>< du muost, bi dem jungesten
tage!>< ich pflige an ir des grimen hochmuotes und der geswinden wisheit
und der kreftigen girheit, und ich wise von ir alle barmherzekeit, und ich
heisse zornige grellekeit, die geistliche herzen storet.>
xviii. der geistlich mensche ist glich eim tier an drissig dingen siner nature
alsus claget sich ein betruebtú sele und sprach ellendeclich zuo irme lieben:
< eya herre, ich habe lange zwoeier dinge gegert, der bin ich noch nit
gewert. das eine ist ein getrúwes geistlich leben - owe mir, herzeliep, das ist
alles under wegen bliben -, das ander ein helig ende; dar zuo vroewe ich mich
also sere, das ich minen trurigen ernst verliere.> hie zuo antwúrte únser herre
und zeigete mir ein snoede, unahtber tierlin und sprach:< sich an, disem
cleinen tier bistu gelich.> do sach ich, wie das tier wart gezelet an einem
eilande in dem mere von dem schúme, der sich súveret us dem mere
zwúschent der heissen sunnen und dem mere, also das die sunne was des tieres
vatter und das mer sin muoter und der schlim sin materie.
also wart adam von gottes kraft uf der erden von kranker materie
gemacht. dis tier betútet ware geistlich lúte. wenne der mensche enpfat einen
geistlichen geist, so wirt er gezelet mit der heissen gotheit und wirt enpfangen
in siner muoter, der gottes menscheit, so ist sin materie der heilige geist,
der sine súntliche nature in allen dingen vertilget. dis tier wahset gegen der
warmen sunnen; also tuot der geistliche mensche, der gottes geist enpfangen hat;
das ist ein so edel sat, si kinet und wahset untz an des seligen menschen ende.
dis tier isset nit, mere es hat einen grossen zagel, der ist vol honiges; den
suget es alle tage. es hat ovch guldine granen, die klingent also schone, so es
suget, das im die suesse stimme und der vroeliche klang spilet in sin herze; und der
lip wirt gespiset von des suessen honiges trank. dirre zagel ist heiliger lúten
ende, den si mit guoten werken und mit steten tugenden vroelich und wislich vor
iren ovgen habent und doch gerne grosse trúwe an langer beitunge tragent.
die guldine granen das ist die edel gottes minne, die dur das minnende herze
in die edel sele klinget. wol im, das er ie mensche wart, der das rehte einist
enpfindet!
das tier hat etwenne ein natúrliche lust, das es des meres trinke dur einen
unnútzen turst; so mag es niemer genesen, es muesse das bitter mer uslassen
und widergeben. also ist es umb úns súnder gelegen; swenne wir trinken
den pfui der welte und nútzen die unedelkeit únsers fleisches na dem rate des
boesen geistes, owe, so ist úns selben mit úns selben vergeben. wellen wir
denne iemer genesen, so muessen wir úns selben verlassen und der welte schult
widergeben.
dis tier hat grossú oren; dú stant im offen gegen dem himel, und es hoert
nach der vogel sange; es fluhet die egesclichen tier und voerhtet die irdensche
sclangen. das tuot ovch werlich die minnende sele: si vlúhet steteklich boese
geselleschaft und si hasset valsche wisheit und ir oren sint breit ze hoerende
gottes wisheit.
dis tier hat ein edel gemuete. es mag nit bliben in dem mer, so dú tier reient
und das wasser woetet. es minnet ovch kúscheit und lovffet uf den hoehsten
berg, den es weis, und kúset da den allerschoenesten bovm und klimmet dar uf
mit vroelicher arebeit und behalset denne den hohen stammen; und so ruowet es
mit grosser liebi in hoher vriheit. alsus tuot dú minnende sele; ir ist bitter die
itelkeit und fluhet sere zergenglicheit, die als ein wasser hinnan vert. si
weis ovch wol, wie si mit grossen tugenden und mit heiligen arbeiten lovffen sol
uf den hoehsten berg des schoenen himelriches; so klimmet si fúrbas in die gnade
sunder arbeit uf den schoenesten bovm der heligen gotheit; da behalset si den
hohesten stammen und wirt selber umbehalset von der heligen drivaltekeit.
dis tier hat ovch zwoei scharpfú horn, da mitte wert es sinen lip mit so grosser
wisheit, das es von allen deren vri hinnan gat. o minnende sele, das du dis
wol verstast: du vertribest die túfel mit gottes wisheit von dir und lebest in
heliger luterkeit von allen súnden vri.
dis tier hat zwoei schoenú menschlich ovgen, die vliessent im vol trehenen na
dem schoenen berge, da were es aber gerne. eya minnendú sele, wie schoene
sint dú ovgen diner bekantnisse, wan du hast gesehen in den ewigen spiegel und
dir sint die suessen trehne vil lieplich bereit; du lidest doch gerne des
súndigen meres bitterkeit.
dis tier hat einen senften munt und ein reine zungen; es enhat ovch enkeine
zene, es kan nit grinen noch bissen. der minnende mensche hat ovch einen
nútzen munt; er leret und berihtet gerne ze aller stunt und sin zunge ist von
allen schedelichen worten gezogen und gebunden. er hat ovch kein bissende
zene, er troestet die betruebten iemer gerne. er hat ovch enkeinen grim, wan
alleine uf die súnde und uf gottes smacheit, ja im ist kein pin so leit. dis
tieres munt ist oben gros offen und niden clein. die groessi únsers mundes ist
das unbegriffenlich lop, das wir got leisten soellen mit der gemeinschaft aller
creaturen in allem únserm tuonde und an allen dingen zuo allen stunden. das
niderste teil únsers mundes sprichet alze gerne von der súndigen erden. owe
ob allen sprachen! was sol der valschen heligen werden, die mit heliger lúte
gabe valschlich iren súndigen lip generent und bewisent sich reht als ob si es
alles in der rehten gottes warheit haben ervaren? der getrúwe got, der allein
die warheit het geminnet, der muesse sine reine frúnt vor in bewarn!
dis tier hat snelle fuesse und hat kein stimme, es ist in im selber stille. die
selbe nature hat die gezogen sele: in der hochsten minne ist si beide snel und
stille.
dis tieres hut und har ist unedeler varwe, wan es ist val unde snoede an ze
sehende. es jaget ovch nieman dur sine gegenwúrtige schoeni; mere nach sinem
tode, so andrú tier fulent, so wirt sin hut alse edel und sin har so mangerleie
schoeni, das alle die hoehsten, die es moegent haben, sine hut fúr die edelsten
zobele tragent. vollekomener lúte vride und ir nútze sitten und ir helige lere,
der ahtot man bi ireme libe leidor alze klein; mer nach irme tode, swa wir
súndigen kummen in noete und wir denne gedenken, wie heleklich si lebten und
wie getrúwelich si úns warneten, so komen wir in súntlich schemede, das wir
in waren so vroemede. so wirt ir leben ein schoene zobel, den wir súndigen vor
únsern ovgen vil schoene in únserm herzen tragen. aber bi irme seligen libe
voerhten wir ie das ungebe kupfer, das wir dis edel golt nit wellen berueren.
dis tieres vleisch isset man an dem fritag. es stirbet ovch nit, es werde von
des meres unden tot geschlagen. heiliger lúte leben das sint alles fritage,
wan si vastent alles von súnden und si essent nit die verbotten spise; mere si
lebent nach goettlicher wise. die grossen bulgen der stúrmenden minne tuont si
sterben aller dingen und leben in got alleine. ja denne erste sint in allú ir
ding alleine in der minne mit gotte gemeine. so hat ir minne nútze krefte
in gottes lobe ze allen dingen.
dis tieres gebeine ist eins edelen visches grat, da machet man schoenú cleinot
abe, das edel lúte zuo iren eren habent. wie edel ein cleinoet das si, das ein
helig licham minnen vol und súnden si vri, das wiset úns got an sinen liebston
frunden, als wir dú waren zeichen an in vinden. got hat úns an sinen heligen
vrúnden manig nútze kleinoet gegeben; loben wir in nút darumbe, so moegen
wir nit der heligen ein werden, die man erhebet hie us von der erden.
dis tieres name sprichet ze túte: alles nútze. wol im, das er ie mensche
wart, der disen namen vor gotte hat. xix. das ambaht der gebenedigten minne ist manigvalt
o gebenedicte minne, das was sunder beginne din ambaht und ist noch, das
du got und des menschen sele zesamene bindest; das sol din ambacht sunder
ende sin. gegruesset siestu, vrovwe min, und beware, das ich nit klage mime
schoenen herren úber dich. wil er ze lange von mir sin, so erfrúre ich ze sere:
das beware, herzefrovwe kúnegin. du hast mich in gotte verleitet, das ich
seleklich gebunden bin.
o minne, vrovwe, hilf du mir, das ich an sinem arme verscheide, da ich mit
ime bevangen bin. iedoch wil ich gerne liden des todes pine an dem súndigen
lichamen min.
minne, du hast den groessosten gewalt vor allen tugenden iemer me; des wil
ich gotte iemer danken. du benimest mir manig herzensere; ich habe enkein
tugende mere, er dienet mir mit den tugenden sin. das were mir swerer denne
der tot, das ich iht guotes moehte getuon sunder den herren min. alles das ich
von minnen spriche, das getar ich mir leidor nit zuo ziehen; mere got der meinet
alle die da mitte, die in sinem herzen erwelt sint. den dis an gat, der bevindet es
wol: die minne machet ital herzen vol. mere wenne wir werden vol wranges
unde surekeit, so ist úns der minne spil vil unbereit.
guote nacht, minne, als ich schlaffen welle, alleluia!
xx. von sehs tugenden sant dominicus
in sant dominicus tage bat ich únsern herren vúr der predier orden gemeine.
do geruochte des únser lieber herre, das er selber zuo mir kam und brahte
sant dominicum, den ich minne úber alle heligen, eb ich das getar sprechen.
do sprach únser herre:< dominicus, min sun, hatte in ertriche vier ding an im,
die solten alle prior an in haben. er hatte sine bruoder also minnenklichen liep,
das er das nie mohte erliden, das er si betruebete mit den sachen, die von sinem
eignen muotwillen kamen. das andre, das er dike sin spise besserte sinen
bruodern ze helfe und ze liebe, uf das junge bruoder nit wider indehten in die
welt und das die alten nit erlegen in dem wege. das dritte, das er inen mit
heliger wisheit das bilde gap, das si da zuo dur got solten messig sin in allem iren
wesende und an allen iren sitten und an aller ir notdurft. das vierde, das er so
barmherzig was, das er sine lieben bruoder nie wolte besweren mit dekeiner
buosse, die im der orden nit wisete nach der schulde.> aber sprach únser herre:
< noch sage ich dir zwoei ding: swenne dominicus lachete, so lachete er mit
warer suessekeit des heligen geistes. so er aber weinote, so weinite er mit so
grosser trúwe, das er iemer alle sine bruoder ze vorderste an siner gerunge trug
vor minen ovgen und da zuo mit aller maht die heligen cristanheit.> das einig
lachen sunder italkeit nit mag boese sin, des wiste ich e des nit.
xxi. dur sehtzehen ding hat got predier orden liep
hie nach sprach únser lieber herre alsus:< zwoei ding minne ich also sere in der
bredier orden, das inen min goetlich herze zuo lachet ane underlas. das eine ist dú
helikeit irs lebens, das ander ist der grosse nutz der heligen cristanheit. dar zuo
gruessent si min helige drivaltekeit mit siben dingen; die sprechent alsus:
crefteklichen súfzen, herzeklichen weinen, lebendige gerunge, herte twang,
kumberlich ellende, getrúwú demuetekeit, vroelichú minne.> aber sprach únser
herre:< si erent ovch mine drie namen mit siben dingen uswendig: an lobelichem
sange, mit warer predeunge, mit rehter losunge, mit minnenklicher
troestunge, mit frúntlicher helfe, mit heligem bilde; und ovch sint si ein heilsam
bant des heligen cristan gelovben.> mere sprach únser herzelieber herre alsus:< ir
almuosen, dú si gebent den armen dur min liebin, die ist also helig, das der
armen lúten súnde geminret werdent, die si enpfant, und das ovch der túfel da
niergen bliben mag, da man ir almuosen isset. dis kumt von der helikeit irs
gevelligen armuotes.>
eya ewiger brunne der gotheit, da ich usgevlossen bin und allú ding, ich
unwirdigú creature lobe dich mit allem dem, das under dir ist, das ich, herre,
doch alsus von dir getroestet bin. amen.
xxii. von vier hande crone bruoder heinriches und von der wirdekeit
sant dominicus
in predier orden starp ein bruoder an eim heren ostertag, do er hatte geprediet,
messe gesungen und den lúten hette gegeben únsers herren heligen lichamen;
und do er alle sin pfliht hatte vollebraht, do hies er sich oleien und vuor gegen
naht. do er was begraben, do gieng ein mensche zuo sinem lichamen unde
gruessete beide sel unde lip; des pflag si alle zit nach geistlicher lúte ende; und
do machte got in ir sele eine goetliche hochgezit, und also wart ir sin sele in
gottes umbehalsunge in grosser ere bewiset. do sach si wol, das sin ere
noch nit was vollekomen, und vragete únsern herren, wie lange er also soelte
wesen und eb er dehein vegefúr hette gelitten. do sprach únser herre:< er
sol alsus sin vierzehen stunde.> das waren siben tag und siben naht. er hatte
sich geneiget uf gottes brust in unzellicher wollust wider die geistlichen
innekeit, die im hie was vil unbereit, und also snelleklich was er dar ane
pine komen, als ein muoter ir liebes kint us der eschen in ir schosse hat
genomen. do sprach er:< sag miner swester, ich wil si troesten inront
vierzehen tagen mit gotte.>
das geschach; si starp vierzehen naht da nach. do ladet er mich zuo siner
hochgezit, als er solte enpfan sin ere. dar zuo bereite sich alles himmelsch her
und schareten sich in ein schoene procession. sant dominicus kam mit einer
ganzen schar, die waren alle predier, und si truogen alle guldine krenze, die in
dem orden sint hin gevarn, da nach edel als si in dem orden helig waren.
sant dominicus brahte bruoder heinrich ze gegene ein lúhtende crone, die
spilete in ir blikunge also schone als dú sunne in irm liehtosten done; die gab
er im von gotte ze lone, das er sinem heligen bilde hat gevolget in der
predier orden.
sant dominicus ist vor den andern unzellich schoene, wan er hat von
ieglichem bruoder sunderlich wirdekeit ze lone. ich sach in sunderlich gekleidet
an drierleie wirdekeit. er treit ein wisses kleit der angebornen kúscheit,
dar zuo ein gruen kleit der wahsenden gottes wisheit und da zuo ein
umbespenget rot kleit, wan er die marter geistlichen leit. si hant ein herzeichen
von des ordens wirdekeit, das nieman me treit: ein schoenú baner gat in
vor; den volgent alle die nach, die hie an irme rate stant.
únser herre sas in siner almehtekeit und kronte disen bruoder mit drier
hande wirdekeit, das was: einvaltigú gehorsami, willigú armuot, stetú
unahtiberkeit. do dankete bruoder heinrich únserme herren alsus:< ich danke dir,
herre, dines fundes und diner behaltnisse und diner zuonemunge.> do neig er
únserm herren und kerte sich zuo sinen bruodern. do sprach sant dominicus:
< sist willekomen, lieber sun, nu gang in die ere dines herren, alleluja!>
das mir disú gnade moehte beschehen und ich dis moehte besehen, das was
sunderlich da von, das ich dur got ellende was und von gottes frunden steteklichen
arglich versmaehet.
xxiii. von sante johannes ewangelisten begrebde
sant johans ewangelisten lichamen han ich gesehen werlich mit den ovgen
miner unwirdigen sele. er lit in grosser wunne unbegraben ob allen zergenglichen
dingen under der schoepfnisse des ewigen riches. sin licham hat nu der
goetlichen ewekeit also vil enpfangen, das er lúhtet als ein fúrig kristalle. er
lit reht also minneklich menschlich geschaffen, als er were in eim himmelschen
jubilo geistlich entsclaffen. sin ovgbrawen sint im alleine brun und hat
sin ovgen zuo getan und lit uf sinem ruggen. under im, ob im und alumbe ime ist
es alles klar, und ie ze siben stunden koment die heligen engel zuo dem lichamen
mit lobelichem sange, der lutet alsus: helig, luter, einvaltig, wise, gotte von
herzen liep. suesser wise hat der sang denne tusent seiten oder harpfen
klang. zwuschent sinem lichamen und der schoepfnisse des himelriches ist nit
me denne ein dúnnú want als eines eies lise und ist doch als ewig veste, das dar
kein lichame me dur mag untz an den jungosten tag.
xxiv. wie got in himelriche die selen enpfahet und wie er drierleie lúte
croenet und wie er si gruesset, zieret, lobet und inen danket
das himelriche hat manige porten schoen und hat doch enkeine. die manigvalten
porten ist der herlich underscheiden lon, da got ein ieglich sele mit
enpfat und sich der gantze himmel uf tuot gegen der wunnenklichen gottes
brut. got der gat har nider dur die koere alle, der sele engegen, und im volget
alles himelsch her, allez da nach schoene, das si mag enpfahen ze lone. so vert
dú sele vro us dem vegefúr oder us disem ellende; so volget ir ovch vil manig
schoene engel. in der himmelporten koment zesammene die zwene gelieben,
got und die sele. sin edel ansehen, da er si mitte enpfahet, und sin
heliger gegenblik, den si von im enpfahet, hat so grosse kraft an ir, das si
niemer me mag gedenken an iren schaden noch an dekein ir herzeleit.
ein gemeinú krone des riches kumt uf ir hovbet in der porte, das ist gottes
wille; da mitte leitet er si erlichen in. darumbe heisset si des riches krone.
dem verworchten súnder untz an sin ende, dem got rúwe sendet, dem wirt
anders kein wirdekeit ze lone. got kroenet drier hande lúte mit sinen veterlichen
henden: megde, wittewan und elúte. als er si hat mit allem lob enfangen,
so kronet er si denne. die wittewen und die an der e kroenet únser herre
sitzende an siner almehtigen ere. aber gegen den megden stat er uf und
kroenet si stende als ein keyserlich juncherre. er gruesset si innewendig mit
siner lebendiger gotheit, er eret si uswendig mit siner almehtigen menscheit,
er zieret si mit sines heligen geistes miltekeit, er lonet in ovch ane ende mit
siner gantzen drivaltekeit ordenlich in sinem riche alles des, das si da mit in
bringent. er danket in allen sunderlich, das si wolten komen; und si lobent
got wunnenklich, das er inen den ewigen tot hat benomen.
xxv. wie únser gegenwúrtekeit si nu in dem himmelrich, in dem vegefúr
und in der helle
únser gegenwúrtekeit ist nu zem himmelriche; reht als wir nu hie sin bekleidet
mit den tugenden und gezieret und durvlossen mit der heligen gottes minne,
also sin wir iezen da allen seligen offenbar, und si lobent got und vroewent sich
an úns, als ob wir ietzent mit in da werint. das úns aber zuo gat, das sehent si nit
vor, mere das wir wahsen an der edelkeit und dien an der klarheit und stigen
uf an der hoehin; das geschiht den seligen, die noch hie sint, von stunde ze
stunden; hie von meret sich der heligen und der engeln wunne. owe, so wir
aber in grosse tegeliche súnde sinken, so erloeschet únser schoene himmelbliken;
so gerent die engel und die heligen bittent an únsern lieben herren, das
wir bekerent und wider luter werdent.
únser gegenwertekeit ist ovch in dem vegefúr also schier wir es hie erarnent.
das tuot allen den we, die da sint; si moegent úns doch nit gehelfen, wan si
selber so jemerlich smelzent. es ist manig armú sele ze sogetanem vegefúr
mit sogetaner schulde, das si nit wissen mag, ob si iemer sol werden erlost.
warumbe? si wolten nit bihten mit irem vleischlichen munde. wie si
aber behalten moegen werden, das haben wir an einer anderen stat funden.
des súnders gegenwertekeit ist ovch offenbar in der helle. dem volget gottes
barmeherzekeit nach; also sint si hútte da, morne sint si der engelen gesellen.
alsus so vart únser gegenwúrtekeit us und in zuo dem himmelriche, in das
vegefúr und zuo der unseligen helle, da nach das wir úns mit muotwillen zuo
gesellen.
xxvi. von dem gottes trost eins beswereten bruoders baldewinus
ein bruoder in der predier orden der was so sere beswert mit einem guoten
ambachte in der gehorsami, als vil maniger ist, das im entgieng sin jugentlichú
maht und verlor sine menlichen kraft; doch tet er es mit guotem willen. do bat
ich únsern herren, das er sine gnade da zuo woelte keren. únser herre wisete
mir und sprach:< ich horte und sach alsus alle die arbeit, die er lidet und das
er liset und schribet, das sol alles von minnen singen min lop vor minem
ewigen gesinde alsus: grosser got, ewig, kreftig, wunderlich, alleluia; und ich
wil sin hovbet úfhaben und alle sine maht sterken als ich dir habe getan, nit
alleine von nature, mere ovch sere von gnaden.>
xxvii. von dem ende predier ordens und von dem endecrist,
von enoch und helya
der predier orden wart sere angevohten von valschen meistern, dar zuo von
manigem girigem súnder. do bat ich únsern lieben herren, das er an inen
woelte behueten sin selbes ere. do sprach got:< alle die wile, das ich si haben
wil, so mag si nieman vertilgen.> do vragete ich:< eya lieber herre, sol der
orden stan untz an das ende der welte?> do sprach únser herre:< ja, si
soellent wesen untz an das ende der welte. aber so soellent komen einer hande
lúte, die soellent si vor wisen, also das die lúte, die denne koment, wiser soellent
sin und gewaltiger und armer von irdenscher notdurft und fúriger von dem
heligen geiste dur die ellendige not, die der heiligen cristanheit denne zuo gat.>
do sach ich dise lúte und ir cleider und ir leben und dar zu, das ir was ein grossú
menegi. si hant nit me denne zwoei kleit; das nehste ist wis und das oberste rot
nach der reinen menscheit únsers herren und nach sinem heligen tode. ir har
und ir bart blibet inen also lang als es wirt. ir gúrtel ist gemachet von baste eins
oleibovmes nach der heligen barmherzekeit, die si tragent zuo der verwiseten
cristanheit. si gant alle barfuos, mere in dem lande, da es vrúset, da tragen si
rote schuohe mit wissen riemen und enheine hosen. ir hovbet twahent si ze
summer selber in dem walde mit wasser und ze winter niht, wan si hant kein
eigen wonunge. si sint in allen stetten geste und lident manigen kumber. si
enhant weder hus noch hof, silber noch golt niergen behalten. ir ieglicher gat
mit einem stabe, der ist wis geverwet rot. der stab hat ein kruken, die ist einer
spangen lang und ist von helfenbeine. bi dem helfenbein sont si wesen kúsch
und in allen dingen reine. der stab ist wis und rot, da bi gedenkent si an
christi tot. einhalp an dem stabe ist dú marter únsers herren gegraben,
anderhalp sin himmelvart. den stab muessent si an allen stetten bi in haben,
so si essent oder sclaffent, hettent oder predient oder messe singent oder
bihte hoerent; und wa si den stab us der hant lassent, da muessent si in in die erden
stossen vor iren ovgen, das si christi marter steteklich anschowen. swenne
ir weg ist drissig milen lang, da si hin muessent dur nutz oder not, so muessent ir
zwene einen esel mit in voeren, das si etwenne riten; so moegent si iren stab nit
voeren bi iren siten, mere si muessent in in der hant vor inen ufgerihtet voeren als
ein gottes crúze. darumbe muessent si das snoede tier riten, das si sich got an
der demuot gelichen; und ovch ir fuesse werdent inen also ser, das si die lengi nit
moegent vollegan. aber das si schuohe tragent, das mag nit langer weren denne
von aller heligen tag untz sant peters tag, als er babst wart. si soellent nieman
nit bitten ze bruochen noch ze kleiden, mere als man inen das brot nút bútet, so
soent si es diemueteklich bitten und soent bi den gemeinen lúten essen und trinken
alle die spise, die si inen gebent ane vleisch alleine. si soent ovch nit me vasten
denne das dú cristan e gebútet und soent also herbergen, das si moegen betten
und sclaffen von den lúten under einem sunderlichen tache.
als die lúte dis helig leben erkennent und angesehent, so werdent si sin
also sere gebessert, das si inen gerne ir notdurft willeklich mit grosser liebi
gebent. si soent ovch mit keiner witwen ze herberge wesen. die lúte soent in ir
herten vuesse weschen mit grosser innekeit und soellent des gotte sere danken, das
si da gen und salbent die verwiseten cristanheit als maria magdalena tet
únserm herren. si salbent si ovch und das soellent mannes namen tuon, wan si
nit got sint. als die lúte das gesehent, das ir kleider ze krank sint, so gebent si
inen nuwe. woelte man inen gerne vil geben, si soent es nit nemen, mere si
ratent barmherzekliche ze gebende an alle nútze stette.
ir gros kapittel ist zwúrent im jare us geleit dur nutz und notdurft der
cristanheit, ze summer in dem walde, ze winter in der stat uf der burger
rathus. swer in disen orden wil varen, der sol selber zweierleie buoch haben.
us dem grososten buoche sol er predien; das erste, das an dem buoche ist
geschriben, das sprichet credo in deum, und dar nach sint es alles meisterliche
sermone, alles geordent mit dem cristan gelovben. usser dem minsten buoche sol
er sine gezit vom jare leisten únserm herren. der erste meister, der dis leben
sol erheben, das sol des kúnges sun von rome wesen. sin namme sprichet
vor gotte ze túte alleluia. dem sol der babest sinen nehsten gewalt geben und
da nach kúset er selber und enpfat von dem babest dis leben. so begebent sich
alles hohe meister mit im, die soellent nit junger denne von vier und zwenzig
jaren wesen. si enpfant ovch nieman, er si denne gesunt und habe ze hoher
schule gelernet, und si muessent alle priester, bihter und hohe userwelte lerer
wesen. den ersten meister sont si heissen ir vúrsten und sol gan selbevierde
bruedern, wan der cristan gelovbe wirt aller dikost an im versuochet, und ie
drizehen soent einen meister under in han, den soent si heissen iren huoter
und der sol gan selbdritte bruoderen. ir gewalt ist vil gros, wan kein bischof
ist ir genos. war si koment, da ist inen predien, bihte hoeren und messe
singen und lesen unverbotten. in ieglichem bistuome soent ir siben wesen
nach den siben gaben des heligen geistes, in eim ertzbistuome drizehen nach dem
heligen convent únsers herren. ze rome sont ir drisig wesen na dem seligen
kovffe, der an christo wart gegeben. ze jerusalem sol ir wesen allermeist,
da jhesus dur úns den tot leit. ir minste capittel sont si haben ze drin wuchen
nach der ganzen einunge der heligen drivaltekeit mit fúnf bruodern nach dem
bilde der heligen fúnf wunden oder mit sibenen nach den siben gaben des
heligen geistes und da nach me, als si zesamen moegent komen. swa si essent
oder trinkent, da sol die wile der eltest in dem orden etwas sprechen von
christi wandelunge und von sinem heligen leben und die andern soellent
swigen.
ich sach ovch ir bette, wie si soellent ligen uf dem strovwe zwúschen zwein
wissen wollen túchen und ein kússin ist in under das hovbt gegeben, das sol
under dem undern tuoche uf dem strovwe ligen. ir lenden soellent niemer sanfte
sitzen noch ligen, wan si soent alle ir tage gesunt wesen untz an die helige
marter als christus tet; mere ein ieglich alt meister, der vil nútze ist gewesen
und vor alter nit mag volle herten untz an das ende des ordens, er werde krank
oder siech, die sol man sanfte legen und lieplich halten, wan si koennent
nochdenne vil heligen rat geben, und der besten spise soent si denne leben. dis
helig leben sol stan mit guotem vride drissig jar. da zwúschent sont si die
cristanheit so sere erlúhten und leren, das von ungelerter einvaltekeit
nieman darf von cristan gelovben keren.
owe, da nach sol es an die not gan! so kumt der endecrist und underwindet
sich der weltlichen fursten mit golde und mit dem edelen gesteine und mit
grundeloser valscher list, da inen nu vil liep zuo ist. harumbe volgent si im vil
gerne und sprechent, er si ir got und ir herre und gebent im gros geleite, ir
ingesigel und ir brieve. owe, so kumt er zuo geistlicher gewalt! da vindet er
ovch die gitekeit und bringet also grosse valsche wisheit, das der bischoven
und broebsten und der pfaffen alze cleine gestat. so tragent dise seligen bruoder
iren lip veil und predient vil sere cristan gelovben und gebent ein gewaren aplas
aller súnden allen den, die in cristanem gelovben in warer rúwe sterbent, das si
sunder vegefúr behalten werdent. dur das dise heligen bruodere mit den lúten
also heleklichen vor habent umbegegangen, so sol manig helig martrer mit
inen bestan. manig jude und semlich wise heiden soent von disen bruodern den
heligen tovf und cristan glovben enpfan. dis sol den endecrist so sere besmahen,
das er sin gros gebot und sweren twang uf alle die legen sol, die zuo irre
predie gant. der denne dar gat und mit inen gestat, der ist ein seliger man.
so gat es an die not. so scheident sich die guoten us den boesen und verwegen!
sich des libes und alles des, das si hant. so koment des endecristes botten dar
und durstechent allererste den heligen predier dur sine cristane lere mit einer
isen stangen, da muos der gottes trut an hangen und winden zuo den armen
gottes kinden. so tragent si in denne zwuschent in gespisset, den heligen man,
fúr alle die welt gemeine. die boesen lachent, die guoten weinent. so
singet er mit des heligen geistes stimme:< credo in deum>, und troestet und
rueffet:< volgent mir, heligen gottes kinder!> alle die im denne volgent, die
werdent gevangen und ir ovgen verbunden und werdent mit geiselen gesclagen
und getriben als dú schaf in dem rabe in ein stat, da ein gros wasser gat. da
sclahet man in allen ir selig hovbet abe unde wirfet si in das wassere. da des
wassers nit ist, da tribet man si uf das velt und martert si da. got der git den
boesen den sin, das si den guoten dú ovgen verbindent, das si in ir gevengnisse nit
moegen gesehen die grosse zierde und die unmessige herschaft und ere, die die
unseligen hant von dem endecrist, irem herren, durch das si deste bas
gestanden, wan si ovch menschen sint als si. den seligen prediere nement si also
tot und setzzent in vil hohe in der selben stat, da er das gottes wort sprach
und gemartert wart. die da nach den cristan gelovben predien wellent, die muessent
wesen lebende marterer und hohe heligen.
des endecristes gewalt ist also gros, das nieman ist sin genos. als der
babest wider in nit me mag gestriten, so kert er sich zuo den heligen bruedern
und lidet, das si lident. so kumt inen ze helfe enoch und helyas, die nu sint
in dem suessen paradyse und lebent da mit sele und mit libe in der selben
wunne und essent die selben spise, die ade was gegeben, eb er da inne were
beliben. si muessent ovch in gottes gehorsami den selben bovm miden, da eva
und adam den oeppfel von assen, do si gottes gebot brachen. disen bovm han
ich gesehen; er ist nit gros und sin fruht ist uswendig vil schoene und lustlich als
ein rose, aber inwendig ist si von nature vil sur; das bezeichenet den bitteren
schaden der súnde, den got nie menschen gonde. darumbe das disú
fruht dem edeln menschen als unbekeme ist, das si noch únser vergift ist, so
leite got sin gebot da uf, wan er den menschen nie ungemach geschuof.
in der jungesten not, als dise seligen bruoder das gemeine volk also lange
hant getroestet, das nieman guoter ist beliben, er habe dur got die marter
gelitten, so lebent noch dise bruoder allermeist. so ist irú unschuldigú not also
gros, das ir gebet ist also helig, das inen denne erste got enoch und helyam
sendet, die si denne troestent und us dem walde leitent, das si gant aber predien
und sich zem tode bereiten. dise zwene herren, die denne komen sint us dem
paradys, die sint von goetlicher warheit also wise, das si den endecrist mit
gewalt umbetribent. si sagent im rehte, wer er si und von welcher maht
sine zeichen sint und wie er har komen si und welich ein ende er soelle nemen.
als dis die verkerten vernement, wie unselig ein got in ist gegeben dur ir
grosse gitekeit und dur ir wollust maniger bosheit, die got an irme herzen
weis, so bekeret sich denne manig edel man und manig schoenú vrovwe, die von
der cristanheit endecrist waren gevolget. so muessent die seligen gemarteret
werden, wan dem endecrist ist denne in ertriche der groessost gewalt gegeben.
er heisset samnen alle die man, die er an cristam gelovben geprueven kan. so
bereitet man uffen der strasse siedende pfannen und tribet si denne zemale dar
zuo und sendet na iren husfrovwen und nach iren schoenen kinden. so heisset man
die man kiesen, weder si lieber behalten in dem ungelovben die schoenen vrovwen
und ir liebú kint, richtum und ere oder si in cristam gelovben in den
pfannen wellent sieden und iren lip verlieren. so sprechent die man:< eya
lieben wip und kint, gedenkent nit an mich, mere gedenkent, das ir cristan
sint und oppfernt got einen lip, so scheiden wir úns nit.> so bindet man den
mannen ir fuesse und hende und wirfet si in die pfannen. so sprechent vrovwen
und kint och:< herre jhesu, o marien kint, dur dine liebi so wellen wir gerne
liden die selbe not.> so machet man ein gruben vol vúres, da in wirfet man dú
kint und die muotere sint und wirfet uf si fúrholtz und strovwe und verbrennet
si also.
der engel geleitet enoch und helyam us dem paradise. die clarheit und
die wunne, die si nu hant an irme libe, dú muos alle alles da bliben. als si dis
ertrich angesehent, so erschrekent si, als die man tuont, die das mer ansehent und
sich voerhtent, wie si úber komen soellent. so enpfahent si denne irdenschen
schin und muessent denne toetliche menschen sin. so essent si honig und vigen
und trinkent wasser gemischet mit wine und ir geist wirt ovch von gotte
gespiset.
xxviii. von fúnfleie craft der minne. dur krankheit der lúte und dur valscheit
der welte muos man swigen der warheit
dis buoch ist begonnen in der minne, es sol ovch enden in der minne, wand es
ist niht also wise noch also helig noch also schoene noch also stark noch also
vollekomen als die minne. do sprach únser herre jhesus christus:< sprich,
vatter, ich wil nu swigen alse du swigest in dem munde dins sunes albrimmende
dur die krankheit der lúten, und alse min menscheit sprach albibende
durch die valscheit der welte, wan si lonete mir mit dem bitteren tode.>
dis ist das fúnfte teil dis buoches
i. von drierleie rúwen und zehen hande nutz und von dem wege der
engelen und der túfelen
ii. von zweigerleie pine und vierleie nutz und von der manigvaltigen
schar der súnden
iii. got wil wegen alle unschuldige pine und drierleie lúten bluot
iv. der wunderlichen minne ist manigvaltigú kraft; wie dú sinket. von
vier hande diemuot und von sibenleie schoeni der minnenden sele
v. von einer beginen vegefúr, der dur eigenen willen kein gebet half
vi. wie dú sele lobet die heligen drivaltekeit
vii. wie got widerlobet die sele
viii. diu kint sont guote menschen haben
ix. von der ere sibenzig mannen, die mit christo erstuonden ze gezúge
x. wie dú súnde si gelich gottes groessi
xi. geistlich namme sol gehoehet werden. von der swestern gelas, wie si
betten und arbeiten soent mit gotte
xii. wie got antwúrt einem broder von der scrift dis buoches
xiii. von zehen hande nutz des guoten menschen gebet
xiv. von boeser priester vegefúr
xv. von eins guoten priesters vegfúr
xvi. es ist túfellich, das man súndet
xvii. dis ist ein gruos und ein lop und ein gebet der súnderin
xviii. wie got hie zuo antwúrtet
xix. wie sibenzehen hande súnden jagent den menschen
xx. ein lop von aht dingen gottes. von der súnden oppfer
xxi. warumbe der mensche ist verworfen und doch geminnet und wie du
dich segnen solt
xxii. von siben dingen des gerihtes und schemeden und von guotem willen
xxiii. von sante marien gebet, von gabrieles lieht, von des kindes tuoche, wa
von dú milch kam, von des kindes oppfer, von den túfelen und
von dem hungertuoche
xxiv. von sechsleie kinden únsers herren gottes und von tugenden sant
dominicus und wie got sinen orden geeret hat an vier dingen
xxv. eines dinges genússet man in dem himmelriche, das ist in siben
dingen; da nach doch volgent siben dinge; das lob des betruebeten
menschen ist nútze in siben dingen
xxvi. wie got sich lobet und singet
xxvii. mit zwoelf worten enpfieng der himmelsche vatter sinen sun jhesum
xxviii. von siben cronen bruoder albrehtes. ein anders ist satzunge gottes, ein
anders ist erwelunge
xxix. nach gottes zuge were der mensche als ein engel, eb er dem volgete,
und von der bosheit des túfels
xxx. von zwenzig kreften gottes minne und von manigvaltigen nammen
xxxi. von zehen kreften der minne, und das kein creature mag volle gedenken
der sele gerunge ze gotte
xxxii. von dem hohen ende swester mehthilt
xxxiii. wie die cleinen súnde schadent der vollekomenheit und wie sich der
túfel da von nehet der sele
xxxiv. von fúnfleie núwen heligen, dur boese lúste gesant, und wie got wil
weschen die cristanheit in sin selbes bluot hie nach
xxxv. wie swester mehtilt danket und lobet got unde bittet fúr drierleie lúte
und fúr sich selben
i. von drierleie rúwe und zehen hande nútze und von dem wege
der engelen und der túfelen
es ist drier hande rúwe, da mit sich der súnder vueget wider in das ingesigel, das
am crúze was gegraben, als úns die súnden zerbrochen haben. das erste ist
rúwe der schulde, dú hat drú ding an ir: bitterkeit in dem herzen, da dú súnde
usgevlossen ist; schamme in den sinnen, die der súnden gebruchet hant;
guot bilde des lebendes, wa sich der mensche verboeset hat. disú rúwe versuenet
den himelschen vatter und die súndigen sele und loeset si von der ewigen
hellepine. das ander ist rúwe der buosse, dú hat ovch drú ding an ir: vlissig
arbeit und stetú sicherheit und lutern sig úber alle bekorunge. disú ruowe
loeset den súnder von allem vegfúr. das dritte ist minnerúwe, wan si ist got
alleine getrúwe. ir ist vil leider gottes smacheit denne ir schade oder ir
herzeleit. si wolte ovch liebor mit lip und mit sele zuo der ewigen helle varn,
eb si irn lieben mit einer hovbtsúnde woelte betrueben. dise minnerúwe heliget
und machet vollekomen lúte in ertrich und hoehet si vor gotte in himmelriche.
swenne die selig sele an diser ahte stat, so ist ir got úber ir selber liep und
dú súnde uf das hoehste leit.
der selige, der diser drierleie rúwe hat, dem geschiht hie in ertrich die ere,
das got sunder underlas sinen vúrigen geist us siner heligen drivaltekeit schinen
lat in die minnenden sele, glich als ein schoener sunnenstral, der alswebende
us der heissen sunnen schinet uf einen núwen goltvarwen schilt. der gegenblik
gottes und der minnenden sele, der us von in beiden so wunnenklich blikket,
der hat also grosse kraft und also offenbaren schin vor allen, die in dem
himelriche, in vegefúr und in der helle sint, das die hohsten engel, cherubin
und seraphim, der minnenden sele muessent heimlich sin und wandelen
hernider búrnende in unzellicher liebin zuo der minnenden vúrigen sele in
dem selben schine. das ist der edeln fursten weg zuo der verweneten sele in
disem armen libe, wan der engel und dú minnende sele sint von gotte ein
ganzuo nature von angeborner kúscheit und von der minne vure in seraphin.
aber die angenomen kúscheit, gezieret und verlúhtet mit dem vliessenden fúre
der gotlichen minne, die blikket in cherubin. in gat aber harnider engegen ein
fúrig klare minnelust us von seraphin, wan si minnenfúrig sint; darumbe
zuohet der edel schin harnider, das si von minnen blikkent wider. die engel,
die úns in dem tovffe werdent gegeben, die moegent nit der brinnenden minne
pflegen, wan got hat inen nit die hitze gegeben; mer si sint úns dar zuo
gegeben, das si únser tugende pflegin; und ir edlú gegenwúrtekeit und
únser beste muotwille die beligent allú únsrú werch und vertribent des túfels
list und sinen gewalt von únsern fúnf sinnen. aber der grosse fúrin schin, der
alles lúhtende har nider gat us von der heligen drivaltekeit indie minnende
sele, den fúrhtent die túfel also sere, das si niemer getoerrent gevaren dur die
heligen strale. des lident si manige smacheit: die wege, die in got in den
lúften hat gegeben, das inen die ein irdensch mensche mit der gottes einunge
mag benemen. si moegent alle ir wege vollevarn, die si von bosheit
wellent haben, und wa si einer minnenden sele in einem licham werdent
gewar, da muessent si under die erden hinvaren. ovch moegent si den
luft nit entreinen, wa si die seligen vindent, die werliche lebent sunder
hovbtsúnde; alle die súnde, da si úns an bringent, der muessent si ie uf der erden
beginnen. so wir denne mit cristan gelovben in únsern besten sinnen uf zuo
got stigen, so verlierent si alle ir maht und muessent von úns ilen.
ii. von zweierleie pine und von vierleie nutz und von der manigvaltigen
schar der slinden
ich danke got aller gueti und klage úber mich selber alle die wile das ich lebe,
wan got der pinget nit vergeben. die wile das der mensche súnden mag, so
bedarf er der pine also wol als der tugenden. die pine ist vil nútze, die der
mensche im selber an leit dur got mit rate. die pine ist aber also vil edler und
nútzzer, die úns got an leit mit sinen vienden oder mit sinen vrunden, als got
edelor ist allen pineren. christus loste úns nit mit der pine, die er im selber an
leit, mere er lerte úns, wie wir im solten dienen mit arbeiten und mit pinen.
aber er loste úns mit der pine, die im sine viende an leiten ane schulde, und
mit dem jemerlichen smechlichen ende, da nieman was sin getrúwe frunt denne
ein maget alleine: maria, sin muoter, die im was vereinet werlich inwendig,
dú gestuont alleine mit im uswendig.
do mich ungetrúwen menschen erdros miner pine, do gab mir got disen
trost und sprach:< nu sich, der pine mag nieman enberen, wan si lútert den
menschen ie von stunde ze stunde von sinen manigvaltigen súnden.> owe,
do sach ich úns mitte volgen ein also gros grúwelich schar der manigvaltigen
súnden, als ob alle berge, alle steine, alle regens troppfen, alles gras, bovme, lovp
und sant alles lebende personen werin und úns verdruken woltin, das wir
niemer uf ze gotte kemin. owe den leidigen stovbsúnden, die wir nit zen
worten bringen koennen, da wider wirt úns hie die pine geben, die wir
heimlich an únserm armen libe tragen. das ander: die bitterkeit der pine
beschirmet úns vor dem zuokúnftigen valle, da vor dik ein rein herze bebet, das
gottes geist in im besclossen treit. das dritte: die edelkeit der pine machet úns
wirdig, die gnade gottes ze enpfahende, wan wenne ich alles min gemach,
mine notdurft und allen minen irdenschen trost mit angest und mit vorhten
und mit ellendigem herzen enpfa, so ist got mit sinem trost da.
iii. got wil wegen alle unschuldige pine und ovch drierleie lúte bluot
an dem jungsten tage so wil christus jhesus vor sinem vatter uf haben ein
herliche wage; da sol sin helig arbeit und sin unschuldigú pine uf ligen und da
inne und da bi allú dú unschuldigú pine, smacheit und herzeleit, das ie dur
christi liebin von menschen wart gelitten. ja, so gat es an die rehte wage, so
vroewent sich die allermeiste, die da inne vil habent. der megde blút von
nature, der martrer blút dur den cristanen gelovben und ander mansclahtig bluot,
das ane schult geschihet in rehter not: das wil der helige gottes sun mit sinem
bluote wegen, wan es ist in warer unschult us gegeben. das ehte bluot kumt
nút in die wage. warumbe? es ist vor bewollen, aber es loeschet die selben
súnde, die da kumt von des fleisches kúnde. iv. der wunderlichen minne craft ist manigvaltig; wie die sele sinket. von
vier hande diemuot. von sibenleie schoeni der minnenden sele
o wunderlichú gottes minne, du hast heilig grosse kraft, du erlúhtest die sele
und lerest die sinne und gibest allen tugenden volle maht. wol mir armen
dorperinne, das ich dich, vrovwe, ie gesach! eya minne, du bist wunnenklich
und zuo allen werken lobesan, das bevinde ich in der sele min, dir sint alle
tugende undertan. aber die sinkende diemuetekeit, die nit ist undersnitten
mit hohem muote in der geistlicheit, und dú angebornú kúscheit oder
angenomen, die gliche luter vollestan, dise zwuo tugende muessent mit der
minne gan; doch sint si ir undertan.
die minne wandelet dur die sinne und stúrmet mit ganzen tugenden uf die
sele. die wile das die minne wahset an der sele, so stiget si mit girekeit uf zuo
gotte und breitet sich alvliessende gegen das wunder, das ir gemuszet. si
smelzet sich dur die sele in die sinne; so mus der lichame ovch sin teil gewinnen,
also das er wirt gezogen an allen dingen.
mag man mit der gottes minne boese sitten haben? das kan ich niergen
vinden; also gros kraft hat die ungevelschete gottes minne. mere die sele
wirt niemer so sere durflossen mit gotlicher minne, si werde dikke bekort mit
irdenschen dingen; die kan die sele nit enpfahen, die mit der valschen minne
ist dur gangen. als dú minne vollewahsen ist an der sele, so hat si ovch úfwert
vollestigen als verre es muglich von menschen mag wesen, wan dú minne hat
masse an ir ordenunge. hette si nit masse, eya suesser got, wie manig rein herze
in suesser wunne breche.
swenne dú sele mit der minne zuge und mit maniger girikeit irs jagenden
herzen nach gotte uf den hohen berg der gewaltigen minne und der schoenen
bekantnisse komen ist, so tuot si als der bilgeri, der berge uf gestigen hat mit
grosser gerunge, so stiget er anderhalp nider mit grosser vorhte, das er
sich nit úberwerfe. das ist, das die sele so sere durschinen ist in der hitze der
langen minne und also unmehtig worden ist in der umbehalsunge der heligen
drivaltekeit, so beginnet si ze sinkende und ze kuolende, als die sunne von der
hochsten stat hernider gat und sinket untz in die naht. weis got, also wirt es
an der sele und ovch am libe vollebraht. die minnenriche sele sinket harnider
in dem zuge der ungruntlichen diemuetekeit und wichet ie vor dem, was ir
got ze liebe tuot; das ist ir vil bekeme von der edelen nature, die got und si in
einer meinunge erfúllent. aber si kert das ge ir wollust von allen dingen, uf
das si gotte vil lobes moege gewinnen. der licham sinket ovch vil sere, wenne
er sinem viande dienet und verswiget und sine vrúnde got ze eren vermidet.
die sele sinket noch fúrbas, wan si merer maht hat denne der licham. si
sinket mit grossem vlisse in die nidersten stat, die got in siner gewalt hat. o,
wie getar ich dise stat den nemmen, die der sinkenden diemuetekeit nit
erkennent.
dú erste demuetekeit lit uswendig an den kleidern und an der wonunge, das
die messig und geistlich gesnitten und genejet sin und doch reine. die ander
demuetekeit lit an den sitten in der geselleschaft, das die minnesam sin in allen
noeten und zuo allen dingen. hie von wahset dú helige gottes minne. die dritte
demuetekeit lit an den sinnen, also das der mensche si aller dingen nach sinem
rehte gebruchet und ordenliche minnet. die vierde diemuetekeit wonet in der
sele; das ist die sinkende diemuetekeit, die also manig suesses wunder an der
minnerichen sele begat. si jaget si uf in den himmel und zuohet si in das abgrunde
wider, si leitet die sele zuo allen creaturen sunderlich und sprichet:< nu
sich, dis ist alles besser, denne du bist!> und bringet si denne an die stat, da si
nit fúrbas mag, das ist under lucifers zagel. moehte si denne in der gerunge
nach irem willen gotte ze eren da wesen, da woelte si nút fúr nemen. alsus
sere wirt die arme minnenrich sele mit der diemuetigen minne gebunden, das si
sich nit voerhtet noch schamet denne alleine in gezogner wise, als man pfliget
in himmelriche ze voerhtende. mere der arme licham muos sich vor vinsternisse
sines herzen und vor krankheit siner uswendigen sinne beide voerhten und
schemmen, wan er noch unverwandelt ist vom tode.
aber die sele ist also schoene in irme lichamen als in dem himmelriche, si ist
aber also gewis nit, si ist also kuene, si ist aber also stark nit, si ist also gewaltig,
si ist aber also stete nit, si ist also minnesam, si ist aber also vroelich nit, si ist
also milte, si ist aber also rich nit, si ist also helig, si ist aber also unschuldig
nit, si ist also gnueglich, si ist aber also vol nit; dis ist alleine dú sele, dú hie
durvlossen ist mit der diemuetigen gottes liebe.
als si alsus ufgestigen ist in das hoehste, das ir geschehen mag, die wile si
gespannen ist ze irme lichamen, und har nider gesunken ist in das tieffeste, das
si vinden mag, so ist si denne vollewahsen an tugenden und an helikeit. so
muos si denne gezieret werden mit pinen in der langen beitekeit.
so gat si uf die trúwe stan
und sihet allú ding mit grosser wisheit an;
so mag ir enkein ding entgan,
si gewinne ie got sin lob dar an.
v. von einer beginen vegefúr, der dur eigenen willen kein gebet half
owe súnde, das du so schedelich bist sider dem male, das heligú werk
alse rehte schedelich sint, die man tuot ane rat, also das man sprichet: nein, ich
bin komen úber menschen rat, ich wil leben nach gottes rate. von disen
worten grúwelot mir ie und ie, wan sich kein mensche an keiner stat also rehte
nútzlich diemuetigen mag, als das er mit undertenigem herzen cristanliches rates
volget. das han ich vunden an einer frovwen; die hatte únsern herren von herzen
lieb und der liebi gebruchete si mit also unmenschlicher arbeit, das ir nature
verdorret also sere, das sú muoste sterben. do bat ich fúr si in cristanlicher
gewonheit. in dem zuge mines geistes sach ich iren geist, der was clar an im
selber als die sunne. das hatte si von irme reinen herzen in getrúwer
meinunge. si was bevangen mit einer grossen vinsternisse und begerte vil sere zuo
dem ewigen liehte. so si was in eim ufzuge, so was ie dú vinster naht da vor,
das was der eigen wille ane rat, der disen vollekomenen menschen also sere
gehindert hat. ich vragete si:< wa mit mag man dir gehelfen?> do antwúrt si
alsus:< ich wolte in ertriche keines menschen rat volgen nach cristanlicher
ordenunge. darumbe mag mir keines menschen gebet noch gerunge helfen.>
do kerte ich mich zuo únserm lieben herren und vragete in, wie das iomer
were, das ein mensche ze pine moehte komen, der sich hie dur sine liebi so
heliger pine hette angenomen. do sprach únser herre:< alle tugende sint mir
unmere, die ane rat geschehent, wan ich kam in ertrich mit rate und ich
diente uf dem ertrich mit grosser undertenekeit minem vatter und allen
menschen und do fuor ich ze himmele in ganzer vriheit; mere das ich ie getet,
da volgete mir nieman mitte. die gerunge, gebet und allú dú arbeit, die man
hie fúr sú tuot, da wirt si mitte gezieret, wenne si ze himmele vert.> die sele:
< wand alles, das úns in dem wege des himelriches ze helfe wirt gegeben, das
ist mit rehte únser. als wir aber dar komen, so wirt es den gemeinen selen.
das tuot úns got ze liebe, das si deste e zuo úns komen und helfen úns got in der
ewigen ere loben.> die rehtekeit irs lidens das waren sibenzehen jar, aber die
erbarmherzekeit gottes hat es ir gelassen uf sibenzehen manode, wand si es
von also herzeklicher liebi tet. got helfe úns rehter masse, amen! vi. wie die sele lobet die heligen drivaltekeit
herre jhesu christe, der da bist gevlossen sunder beginne us dem herzen dines
ewigen vatters geistlich und geborn von einer lutern ganzen maget, sante
marien, fleischlich und der da bist mit dinem vatter ein geist, ein wille, ein
wisheit, ein gewalt, ein oberstú craft úber alles, das ie wart sunder ende! herre
ewiger vatter, wan ich aller menschen unwirdigeste ovch us dinem herzen
gevlossen bin geistlich und ich, herre jhesu christe, geborn bin us diner siten
vleischlich und ich, herre got und mensche, mit úwer beder geist gereineget
bin, so spriche ich armer betruebter mensche alsus:< herre himelscher vatter, du
bist min herze; herre jhesu christe, du bist min lip; herre heliger geist, du bist
min atem; herre heligú drivaltekeit, du bist min einigú zufluht und min
ewig ruowe!>
vii. wie got widerlobet die sele
du bist ein gruntvestunge mines goetlichen flusses, du bist ein ere megetlicher
bestandunge, du bist ein bluome der hohen wunne, du bist ein voegtin der
túfeln, du bist ein spiegel der inwendigen anschowunge!
viii. drú kint sol der guote mensche haben, fúr die er bitten sol
nieman weis, was trost oder pine oder gerunge ist, er werde selber e gerueret
mit disen drin; ich suoche helfe, wan mir ist leider alze we. ich habe drú kint, da
ich grossen jamer an sihe.
das erste kint sint die armen súnder, die ligent in dem ewigen tode; da ist nit
me trostes an, denne das si den menschlichen lip hant. owe, dis kint sihe ich
mit bluotigem herzen an und ich nime es mit weinenden ovgen an miner sele
arme unde trage es fúr die fuesse sines vatters, da ich es bi gewunnen habe. so
sihe ich dis kint an und bitte sinen getrúwen vatter jhesum, das er dis kint
erwekke mit der selben stimme siner goetlichen barmherzekeit, da er lazarum
mitte erwahte. hie zuo antwúrt got alsus:< ich wil dis kindes siechtagen wandelen;
woelte es nit wider in disen tot vallen, so sol es mir iemer gelich wesen an
miner schoenin, an miner edelkeit, an miner richeit, umbevangen und
durchgangen mit aller wollust in der ewigen ewikeit. stand uf, liep kint min,
du bist genesen! den vrien willekúr, den ich dir han gegeben, den wil ich dir
niemer benemen, wan da gegen wirt allú din wirdekeit gewegen in
dem schoenen himelrich den heligen gelich.> owe, noch lit dis kint stille uf
sinem eignen muotwillen!
min ander kint das sint die armen selen, die in dem vegefúr qwelent; den
muos ich min herzebluot ze trinkende geben. wenne ich fúr si bitte und ich die
manigvaltige not und den bitterlichen smaht ansihe, den si von ieglicher súnde
sunderliche lident, so han ich muoterliche pine. doch ist mir das liep, das si
mit rehter schulde pine got zuo eren liden. si lident ir pine mit grosser
gedult, wan si sehent offenbar alle ir schulde. si lident ir not in gezogner
wisheit und trinkent in sich selber vil manig herzeleit. sol dis kint vil
schiere genesen, so muos dú muoter vil getrúwe und erbarmherzig wesen.
min dritte kint das sint unvollekomen geistliche lúte. wenne ich allú minú
siechen kint ansihe, so ist mir von enkeinem also we als von disem alleine,
wan es sich leider mit uswendigen sinnen in vergenglichen dingen alse verre
und also sere von himelschen dingen hat geteilet, das es die edele gewonheit
und die suesse gottes heimlicheit alles hat verlorn, dar es got mit
sunderlicher erwelunge ime hatte gezogen. hie nach werdent si also sere
verkert, das si nieman mit worten umbegetuon kan. so bescheltent si die
innekeit und verkerent gottes suessekeit und haltent ovch alles das ze vare,
das si gesehent und hoerent. so schinent si uswendig wise und sint doch alle
leider inwendig toren. dis kint mag allerwirst genesen, wan es vallet
allererst in muotwilligen krieg, dar nach in tragheit, da nach in valschen trost,
da nach in missetrost, dar nach wirt es leider aller gnaden los. so criset dis
arme kint denne in súntlichem lebene untz in sin ende. so ist es vil sere gewaget,
war die versumete sele hin wende.
ix. von der ere sibenzig manne, die mit christo erstuonden ze gezúge
an dem heren ostertage, do únser losunge geoffenbaret wart also sere, das
jhesus christus also gewalteklich erstuont und also erlich rumete sin grap, das
die juden und die heidene verluren ir mankraft und alle ir ere, und die waren
cristan lúte wurden gebenediht mit des vatter willen und wurden gesegent mit
des sunes gewalt und wurden gehelget mit des heligen geistes lere iemer me,
do erstuonden uf sibenzig man mit únserem herren. die waren gewesen
gottes gebotten also undertan, do si den gottes strit hatten getan; do wurden
si gerehte lúte vunden, do si besuochet wurden, do si das wasser in irme
grossen furste mit den henden wurfen zuo irem munde. ir sele wart inen von got
in irem lichamen wider gegeben, also das man das wol moehte kiesen, das si
tote lúte waren gewesen.
aber das súndige menscliche saf, das adam us dem oeppfel beis, das noch
natúrlich allú únsrú lider durgat, und dar zuo das verfluochte blút, das even
und allen wiben von dem oeppfel entstuont, das wart inen nit wider gegeben,
wand ire wandelunge solte goetlich ein gezuoge mit gotte wesen, das der
ewige tot tot was. darumbe sturben si nit me, do si diser zweier dingen an
inen nit hatten. do teilte sich aber ir sele von irem libe ane pin und ane we. ir
lichamen ligent vil schoene obe dem lufte und ob den sternen. darumbe das si
anderwarbe nit menschlich sturben, so mohten ir lichamen nit me zuo der erde
begraben werden.
adam behielt das saf an ime und da nach alle man. eva und allú wip
behielten dis vil schemlich bluot. dis ist das alleine pinget natúrlich únser
vleisch und únser sinne und ze jungest in úns bitterlich sterben muos. wan
jhesus christus hat úns nach ades valle alle pine nit me benomen denne den
ewigen tot; und da zuo, das wir moegen mit rúwe wider komen. er hat úns
aber vil manigen suessen trost und rat und lere gegeben, da von wir aller únser
súche wol mitte moegen genesen.
x. wie die súnde si gelich gottes groessi
der almehtigen gottes groessin ist kein groessi so gelich so dú súndige groessi
miner bosheit.
xi. geistlich namme sol gehoehet werden. von der swestern gelas, wie si
betten und arbeiten soent mit gotte
o geistlich namme, was du edel bist úber allen irdenschen nammen.
darumbe wolte dich jhesus christus selbe in allem sinem lebende also getrúwelich
tragen, das alle hohe nammen, kúnge, keyser, graven und alle namen, die
da nach edel sint genant, die namen muessent alle vervulen; mere geistlich
name alleine, der sol erhoehet werden, dar nach das er hie edellich getragen
wirt. ja, er sol wunderlich, sunderlich, heleklich gehoehet werden bi bruodere
jhesus und bi swester marien, die die allerersten waren, die ie geistlichen
nammen getruogen in so grosser verdampnisse ussewendig und in so warer
helikeit innewendig. dis ist vil sere wider die lúte, die sich hie geistlichen also
sere uswendig zierent mit so heligem gelasse und mit so tieffer boegunge und
behenkent sich vor den offenbaren lúten mit schoenen worten, das man rehte
wenen mag, das si innewendig haben des heligen geistes vluot, der es alles also
hervúr tribe. nein, es ist etswenne leider ein vil gros geswinde bekorunge, die
der mensche von muotwillen an sich nimmet, das er ane arbeit hat ein guot wort,
und enpfindet doch in sinem herzen nit des heligen geistes volle geburt. dis
wirt an der stat wol schin, da er wirt ein grimmig bere und ein bruemende loewe
bi sinen heimlichosten genossen, da er ein lamp an der sanftmuetekeit und ein
tube an den tugenden solte sin. so ist ir leben vor der welte ein trugene und
vor gotte und vor ir genossen ein vil schedelichú lúgene.
owe dir vil unseligen girekeit, wie gram ist dir min herze! wan du berovbest
mine lieben swester der innewendigen gottes suessekeit und der uswendigen
minnesamekeit, die si solten bereiten und in das helige brútbette leiten
der heligen drivaltekeit. die machest du also harte inwendig und also
unwillig us wendig, das man nit getar ein geistlich wort vor in sprechen, es
si zehant von in verkert.
nein, liebú swester, du muost von erste haben breite sinne; so wirt dir ein
guotwillig herze und ein offen sele, da dú gnade in vliessen mag. machest du
dine notdurft ane rat und ane not alze breit, so wirt dir werlich die hoehin der
heligen gerunge und dú breiti der goetlichen vuelunge und die tieff! der
vliessenden gottes suessekeit iemer me unbereit. wan es ist ein ewig schade
und ein hohú unzuht, das ein kúnges brut also gerne in dem pfuole wattet.
eya swester, so du ze rehte bitten solt, so gib dich genzlich gotte und sprich:
< vil lieber trut jhesu christe, dise stunde ist alleine din und der vil armen
súndern und der heligen cristanheit und der betruebten selen und nit min. alle
mines herzen maht und craft die gibe ich dir, herre, hútte, das du, vil lieber, dir
selber ze lobe nach miner gerunge in ze helfe wellest komen, und gib mir,
herre, da nach, das ich rehte erkenne, wer ich selber si; so erste betruebe ich
mich.>
aber, liebú swester, wenne du zuo dinem werke gast, so segen dich und
sprich:< herre, disú stunde ist din und min. hilf mir, jhesus min herzeliep, das
ich min sele und min sinne also tief in dich winde, das mich die irdensche
girekeit nit versclinde.> ja, swester, bistu wise von sinnen, so vihtet dich
dú gitekeit an mit grimme. bistu aber wise von gnaden, so mag dich kein
bosheit verleiten noch verraten; wan in der gnade, die har nider vlússet us
der heligen drivaltekeit in ein herze, das iemer gegen dem himel offen stat,
da vindet man die warheit und aller dinge bescheidenheit. es ist vil lihte
angenomen, das man vor den lúten guot si; ist dú warheit da nit, so bistu eins
sclangen vergift. mache din herze ie binnen reine und bewise dich uswendig
cleine, so bistu mit gotte gemeine. xii. wie got antwúrtet einem bruodere von der schrift dis buoches
meister heinrich, úch wundert sumenlicher worten, die in disem buoche gescriben
sint. mich wundert, wie úch des wundern mag. mer: mich jamert des von
herzen sere sid dem male, das ich súndig wip schriben muos, das ich die ware
bekantnisse und die heligen erlichen anschowunge nieman mag geschriben
sunder disú wort alleine; si dunken mich gegen der ewigen warheit alze
kleine.
ich vragete den ewigen meister, was er har zuo spreche. do antwúrt er alsus:
< vrage in, wie das geschach, das die aposteln kamen in also grosse kuonheit
nach also grosser bloedekeit, do si enpfiengen den heligen geist. vrage me,
wa moyses do was, do er niht wan got ansach. vrage noch me, wa von das
was, das daniel in siner kintheit sprach.>
xiii. von zehen hande nútze eines guoten menschen gebet
dis gebet hat grosse kraft, das ein mensche leistet mit aller siner maht. es
machet ein sur herze suesse, ein trurig herze vro, ein arm herze rich, ein tump
herze wise, ein bloede herze kuene, ein krank herze stark, ein blint herze
sehende, ein kalte sele brinnende. es zuohet har nider den grossen got in ein
klein herze, es tribet die hungrigen sele uf zuo dem vollen gotte, es bringet
zesamen dú zwoei geliebe, got und die sele, in ein wunnenkliche stat; da
redent si vil von liebe. owe ich unseliger antphrasis sak, das ich da nit
gesterben mag!
xiv. von boeser priester vegefúr
das ist lang, das ich ein vegfúr sach, das was gelich eim fúrigen wasser und es
sot als ein fúrig gloggespise und es was oben mit einem vinstern nebel bezogen.
in dem wasser swebten vische, die waren glich menschlichen bilden. dis waren
der armen pfaffen selen, die in diser welt hatten geswebet in der girekeit aller
wollust und hatten hie gebrant in der verwassenen unkúschekeit, die si also sere
verblendet, das si niht guotes moegent geminnen. uf dem wasser fuorent vischere,
die hatten weder schif noch netze, mere si vischeten mit iren fúrigen klawen,
wan si ovch geiste und túfel waren. als si si brahten uf das lant, so zugen si inen
bitterliche die hut abe und wurfent si in einen siedenden kessel alzehant; darin
sliessen si si mit fúrigen gablen. als si denne nach irem willen volgare warent,
so vrassen si si in iren sneblen. so huoben sich die túfele uf das wasser aber
und taten si dur ire zegel und vischeten si und sutten si und doeweten si aber.
xv. von eines guoten priesters vegefúr
ein reine priester starp in siner eigner rehter pfarre. do bat ich fúr in als fúr
einen andern menschen in cristanlicher gewonheit. do sach min sele die
sinen in loblicher wirdekeit also das er noch in beitunge was der himelschen
ere. vier engel fuorten in úber alles unwittere in dem ersten himele und si lireten
ime mit den himmelschen seiten. das was sin vegefúr, da mitte si in zuo der
himmelschen wunne bereiten. ich vragete in, wa mitte er die sunderliche
wirdekeit hette enpfangen. do sprach er:< ich minnete in ertriche das
einote und ich vorhte mich alleine in minem gebette.> do sprach ich:< eya du
vil seliger, warumbe vure du nit zehant mit disen wunneklichen engelen ze
himmele?> do sprach er aber alsus:< die ere ist also gros, die ich enpfan sol von
miner reinen pfafheit, das ich dar noch nit komen mag.>
xvi. es ist túfellich, das man súndet
semliche lúte, die geleret sint, sprechent, es si mensclich, das man súndet. in
aller miner bekorunge mines súndigen lichamen und in aller gevuelunge mines
herzen und in aller bekantnisse miner sinnen und in aller edelkeit miner sele so
konde ich es nie anders vinden, es si túfellich, das man súnde tuot. die súnde si
klein oder gros, der túfel ist ie ir genos. mere únser angenomenú túfellicheit
von vriem muotwillen die ist úns alleine schedelicher denne alle únser
menscheit. dis ist menschlich: hunger, turst, hitze, vrost, pine, jamer, bekorunge,
sclafen, muedekeit; das sint die ding, die christus an ime leit, der ein
ware mensche was dur úns und mit úns. mere were dú súnde alleine mensclich,
so soelte er ovch gesúndet han, wan er ein warer mensche was an dem vleische
und ein gerehte mensche an der wisheit und ein steter mensche an den tugenden
und ein vollekomen moensche an dem heligen geiste, und da úber was er ein
ewig got in der ewigen warheit und nit ein súnder. mere soellen wir im glich
werden, so muessen wir im ovch glich leben oder mit rúwe behalten
werden.
xvii. dis ist ein gruos und ein lob und ein gebet der súnderin
gegruesset siest du, lebender got, du bist vor allen dingen min. das ist mir ein
endelosú vroede, das ich ane vare mag reden mit dir. als mich min viende
jagent, so fluhe ich in den arm din, da mag ich min leit verklagen, als du
dich neigen wilt zuo mir. du weist wol, wie du rueren kanst die seiten in der sele
min; eya, des beginne alzehant, das du iemer selig muesist sin. ich bin ein
unedel brut, iedoch bistu min elich trut; des wil ich iemer froewen mich.
gedenke, wie du trúten kanst die reine sele in dinem schos und vollebringe
es, herre, an mir alzehant, alleine ich si din ungenos. eya, zuch mich, herre,
uf zuo dir, so wirde ich rein und klar. last du mich in mir selber, so blibe ich in
vinsternisse und in sweri. xviii. wie got hie zuo antwúrtet
sus antwúrt got:< min widergruos ist ein so gros himmelvluot, solte ich
mich in dich na miner maht geben, du behieltist nit din mensclich leben. du
sihest wol, ich muos mine maht enthalten und verbergen mine klarheit, dur
das ich dich deste langer behalte in der irdenscher jamerkeit, wante ufgat allú
min suessekeit in der hoehi der ewigen wirdekeit, und mine seiten sont dir
suesse klingen nach der trúwen koste diner langen minne. iedoch wil ich vor
beginnen und temperen in diner sele mine himelschen seiten, uf das du deste
langer moegest gebeiten; wan hohe brúte und edel rittere die muos man mit
túrer koste lange und sere bereiten.>
xix. wie sibenzehen hande súnde jagent den menschen
disú ding jagent einen menschen also verre von gotte, das er niemer
wider komen mag zuo gotte, ime werde gros gewalt getan von der heligen
drivaltekeit.
dú italkeit ist dú erste súnde, dú den menschen beginnet ze jagende von
gotte, und lassen wir die nit, so rihtet sich die unkúscheit uf; mere lassen
wir die unkúscheit nit, so rihtet sich die gitekeit uf, lassen wir die nit, so
rihtet sich die tragheit uf, lassen wir die nit, so rihtet sich die lugine uf, und
lassen wir die nit, so rihtet sich der meineit uf, lassen wir den nit, so rihtet
sich der zorn uf, und lassen wir den nit, so rihtet sich die hinderrede uf,
lassen wir die nit, so rihtet sich der hochmuot uf, und lassen wir den nit, so
rihtet sich der has uf, lassen wir den nit, so rihtet sich rache uf, und lassen
wir die nit, so rihtet sich missetrost uf, lassen wir den nit, so rihtet sich dú
boese kuenheit uf, lassen wir die nit, so rihtet sich unschemede uf, lassen wir
die nit, so rihtet sich die verkerte wisheit uf, lassen wir die nit, so rihtet sich
der ungelovbe uf und sprichet:< es ist nit als man seit.>
owe, so enpfahent si alle die ding, die von gotte har koment, also arglich,
das man inen kume út getar gesagen; und was si selber fúrbringent, das ist
also verkert und mit luginen so sere gemenget, das leider nieman den heligen
geist in iren worten vinden kan. aber wisent si sich etteswenne loeblich, es
ist doch leider trúgelich.
durnehtigú sele, vroewe dich,
du bist alleine got gelich.
ja es ist wol billich,
wan du trinkest mit goetlicher gedult
vil manig bitterkeit in dich ane schult.
du wirst von dinem viende dikke betruebet also der helle rife uf die
himmelbluomen. ja si bluejet doch fúr sich hin vil hohe in ir edelen schoeni,
wand die wurzelle ir stetekeit die ist von dem heligen geiste ze allen ziten
gruene.
xx. ein lob gottes von aht dingen. von der súnden oppfer
o grosser tov der edelen gotheit, o cleine bluome der suessn maget, o nútzú fruht
der schoenen bluomen, o heilig oppher des himelschen vatter, o getrúwe loesephant
aller der welte! du bist, herre, min labunge und ich din bluejunge; du bist
mir, herre, kleine mit diner undertenekeit und ich bin dir gros in dem jamer
miner bosheit. ich oppher dir, herre, alle tage alles, das ich an mir habe, das ist
alles bosheit. da sult du, herre, din gnade in giessen, so mag ich von diner
minne vliessen.
xxi. warumbe der mensche ist verworfen und doch geminnet
und wie du dich segnen solt
alsus sprechent des menschen sinne, der die warheit hat ervaren: herre, min
lichame ist getoetet in der verwandelunge aller bosheit. darumbe habent mich
dine viende verworfen von irem antlúze als einen toten, der da úbel smeket.
aber, herre, min sele die ist lebendig in dir. darumbe bin ich geminnet von
dinen frunden. eya hercelieber brútegovme, min suesser jhesu christe, ich segene
mich ane underlas in minem herzen vúr allú irdenschú ding und bitte dich, das
du mich vor inen behaltist ungemenget; wan swie helig si sint, si wegent mich
doch in dem hochsten punte von dir. das mag ich nit erliden, darumbe muos
ich von inen krisen. xxii. von siben dingen des gerihtes; von schemede
und von guotem willen
die alleredelste vroede der sinnen und der allerheligoste vride des herzen und
das allerminneklicheste gelas der werken das kumt da von, das ein mensche
warhaftig ist in allem sinen tuonde. hie von sprichet únser lieber herre und leret
mich selber siben ding, die alle die seligen soellent an in haben, die das jungeste
geriht mit jhesu christo sont besitzen( úber alles menschlich kúnne). swer
diser dinge nit hat, der muos vor gerihte stan als ein verkovffet kneht vor sinem
herren; wan alle, die sich hie strengent wider die gottes warheit mit der swinden
lugene, die verkovffent dise tugende.
das erste ist: gerechte in der gegenwertekeit. dis ist die glose: sihe ich,
das min vrúnt minem viende und gottes unrehte tút, so sol ich minem vrúnde
getrúwelich schult geben und minem viende minnenklich helfen. das ander ist:
barmeherzig in der not. glose: sihe ich minen vrúnt und minen vient in glicher
noete zesamen, ich sol in beiden glich helfen. das dritte ist: getrúwe in der
geselleschaft. glosa: ich sol minen gesellen niemer schelten denne umbe sine
ungerúwete súnde alleine. das vierde ist: nothelfig in der heimlicheit. glosa:
das man suoche und vrage, wa die ellenden siech sien und die gevangenen, und
troeste si mit worten und bitte si, das si dir sagen ir heimliche not, dur das du
inen moegest ze helfe komen. owe, das man ane súfzen und ane trehene und
allerleie erbarmeherzekeit vor den ellenden siechen hine gat, was das
geistlichen lúten úbel stat und si leider also verre von gotte schleit, das si uf
der selben stat verlierent die suesse gottes heimlichheit, und wellent doch des
nit wissen, das gottes urteil also schlaf. das fúnfte ist: das man sprachelos sie
in noeten. glosa: also das man der girigen wort, die da ufstigent us eim
homuetigen zornigen herzen, nút spreche; da von vindet man grundelose gnade
in gotte. das sehste ist: das man si vol der warheit. glosa: der mensche ist
werlich vol der warheit, dem sin herze in sinem besten gewissede luterliche
keine schulde git, und sich des vroewet, das gottes ge in sin herze sihet, und
sich des niergen mohte schamen, ob alle die lúte in sin herze sehent. das
sibende ist: das man sie der lúgene vient. glosa: das wir die lugene an allen
lúten schelten und das wir si nit verdekken an úns selben.
disú siben ding soellen wir ueben und vollebringen wider dem smakke
únsers armen vleisches und wider die wollust und krenkine menschlicher
sinne, wir moegen si anders nit vollebringen.
aber únser sele edelkeit, die gibet úns mit rehter gottes suessekeit zuo allen
guoten dingen den ersten rat; mere únser verboesetes vleisch versumet mit siner
unedelkeit vil manige goetliche tat. swenne wir gedenken an die gebenedicten
stunde, als úns got us sinem ungruntlichen herzen und us sinen wisen sinnen
und us sinem vroelichem gemuete, das ane underlas volvlússet aller guete, und
us sinem suessen munde also vile getempert hat: geistlich in únser sele, wislich
in únser sinne, nothaftlich an únserme libe, so muessen wir úns schemmen
uswendig únser boesen sitten und inwendig únsers ungetrúwen herzen. wir
moegen úns ovch leider schaemen an únsern sinnen, das wir die edelen manigvaltigen
gottes gabe als unnútzekliche tragen, das si also kleine fruht bringent
wider in die selben stat, da si usgevlossen was.( das ist gottes herze, owe
miner schuldigen smerze!) der guote wille bringet alle tugende in ir rehte
stat, alleine der licham der werke nit vermag.
xxiii. von sante marien gebet, von gabrieles lieht, von des kindes tuoch,
wa von die milch kam, von des kindes oppfer, von den túfelen
und von dem hungertuoch
ich sach ein maget an irme gebette. ir lichame was geneiget zuo der erden und ir
geist hatte sich ufgerihtet gegen der ewigen gotheit; wan vor der zit, das jhesus
christus den himmel úfsloz mit dem sclússel des heligen crúzes, so wart nie
mensche also helig, das sin geist moehte oder mueste úfstigen mit arbeiten und
sweben mit gerunge und behalsen mit der minne der heligen drivaltekeit in der
ewigen hoehin. darumbe mohte der reinen juncfrovwen geist in den himel nit
komen, wan adam hatte den grendel alze verre fúr geschoben. mere got
der neigete sich under stunden dem ertrich also nahe, das er sine vrúnde
troste und das si sinen willen vernamen. aber die propheten rieffen lute und
ladeten únseren herren sere har nidere. mere disú juncfrovwe zoh únsern
herren har nider mit einer suessen stimme ir sele, und si sprach in irme gebete,
do si was alleine, alsus:< herre got, ich vroewe mich des, das du komen wilt in
also edeler wise, das ein magt din muoter wesen sol. herre, da wil ich zuo dienen
mit miner kúscheit und mit allem dem, das ich von dir habe.> do trat der engel
gabriel har nider in einem himelschen liehte. das lieht bevieng die jungfrovwen
alumbe und der engel hatte alsolich gewete, das ich des gelich in ertrich niergen
vinden kan. do si das lieht gesach mit vleischlichen ovgen, do stuont si uf und
erschrak. do si den engel ansach, do vant si ir gelichnisse der kúscheit an
sinem antlúte. do stuont si mit grosser zuht und neigete ir oren und rihte uf ir
sinne. do gruoste si der engel und kúndete ir gottes willen. sinú wort dú
warent bekeme irme herzen und ir sinne wurdent vol und ir sele wart fúrig.
iedoch vragete si nach dem underscheide, da brahte si maegdelichú schaemede
zuo und goetlichú liebi. do si berihtet wart, do tet si ir herze uf in guotem willen
mit aller maht. do knúwete si nider und sprach:< ich gibe mich gotte ze
dienste nach dinen worten.> do trat dú ganze helige drivaltekeit mit der
gewalt der gotheit und mit dem guoten willen der menscheit und mit der
edelen gevuogheit des heligen geistes dur den ganzen lichamen ires magtuomes
in der vúrigen sele irs guoten willen und saste sich in das offen herze ires
allerreinosten vleisches und vereinete sich mit allem dem, das er an ir vant,
also das ir vleisch sin vleisch wart, also das er ein vollekomen kint wuochs in
irme libe und also das si ein warú muoter wart sines vleisches und ein
unverseret maget bleip. also ie si in langer trug, ie lihtor, schoenor und wisor
si wart. do stuont si uf und sprach:< herre vatter, ich loben dich, wan du hest
mich gros gemachot und min gesclehte sol gros werden in himmel und uf
erden.> do die zit umbekam, als andere vrowen trurig sint und besweret gant,
do was maria lihtevertig und vro. ir licham was doch alvol don, wan si hatte da
inne umbevangen den volgemachten gottes sun. maria wiste der zit nit vor,
wenne got wolte von ir werden geboren, e si in in irme schossen sach in der
strasse und in der naht ze betleeme in der vroemeden stat, da si selber was ein
arm ungeherberget gast. der almehtige got mit siner wisheit, der ewige sun
mit siner menschlichen warheit, der helig geist mit siner cleinlichen
suessekeit ging dur die ganzen want marien lichamen mit swebender wunne
ane alle arbeit. das was also schier geschehen, als dú sunne gibet iren schin
nach dem suessen tovwe in minnenklicher ruowe. do maria ir schoene kint
angesach, do neigte si ir hovbet ze sinem antlit und sprach:< siest mir
willekomen, min unschuldiges kint und min gewaltiger herre, des alle ding din
sint.> in der enpfengnisse únsers herren und in der drahte siner muoter und in
siner geburt und in der schosse siner muoter, e er in die krippfen kam, do was die
kraft der heligen drivaltekeit und das wunnekliche himelvúr an marien also
heis, das der hellen geist, der alle die welt durchvart und alle geschiht der
dingen weis, dem lande und der stat, da marie inne was, nie als nahe mohte
komen, das er das wunder hette vernomen, wie das kint were har komen.
maria nam von josephs sattel ein hertes tuoch, das der esel uf sinem ruggen
under dem sattel truog, und dar zuo das oberste teil von irme hemde, da si
únsern herren under hatte getragen. das ander teil bant si wider umb iren
lichamen zesamne. in disú tuoch want dú cleinliche jungfrovwe den grossen
heilant und leit in in die krippfen; do weinete er alzehant als ein núwe
geboren kint, wan die wile das dú kint sprachlos sint, so weinent si niemer
ane rehte not. also tet únser herre, do er wider siner edelen art in eime
vihestalle also herte gebettet wart durch die boesen súnde; do weinete er alles
menschlich kúnne. do verbarg er alle sine wunne und allen sinen gewalt.
do wart dú jungfrovwe betruebet und das kint wart hungerig und kalt. do
muoste dú muoter iren sun stillen, das was sines vatter wille und des heligen
geistes wollust. do neigte sich dú jungfrovwe mit mueterlicher liebi in magtlicher
zuht zuo irme gepingetem kinde und bot im ir kintliche brust. hoerent nu
wunder! die lúhtende bluejunge ir schoenen ovgen und dú geistliche schoeni irs
megtlichen antlites und dú vliessende suesskeit irs reinen herzen und dú
wunnenkliche spilunge ir edelen sele, dise vier ding zugen sich zesamene nach des
vatter willen und nach des sunes notdurft unde nach des heligen geistes wollust
in ir megtliche brust. do vlos dú suesse milch harus von irme reinen
herzen ane allen smerzen. do soug das kint moenschliche und sin muoter
vroewete sich helekliche. die engele sungen gotte einen lo besang. die
hirten kamen, si suochten und vunden in einer gastkrippfen offenbar bewunden
únser war loesepfant. do vragete ich marien, wa joseph were. do sprach
si:< er ist in die stat gangen und kovfet úns kleine vische und gemeine brot>,
und wasser trunken si ovch. do sprach ich:< eya vrowe, du soltest essen das
allerschoenste brot und trinken den alleredelosten win.>< nein>, sprach si,
< das ist richer lúte spise, der haben wir nit in disem armen libe.> do der
vroemde sterne erschein, do kam sathanas ouch zuo bethleem und volgete den
drien kúngen vil geswinde nach und er sach das kint vil arglichen an. do man
dem kinde mit dem hohen oppfer also grose ere bot, do kamen sathanas
gedenke in grosse not und sprach in im selber alsus:< wie ist dir unseligen
nu beschehen, dis mag wol das selbe kint wesen, da die propheten hant von
geschriben, das dir din meister lucifer also lange und also vil dikke hat
bevolhen, das du zuo siner zelunge soltest komen und machen die unreine;
so blibet úns zuo der helle alle dú welt gemeine. dis kint wart ane súnde gezilet
und geborn, es were mir anders nie verholn. nu habe ich alle mine kunst
verlorn. nu muos ich wider zuo minem meister komen und klagen im dise
not, wan dis kint wirt úns noch alze gros. sol es úber úns stigen, wie son
wir das erliden? es wart e nie enkein kint geborn, dem dise ere wurde
gebotten.> do lucifer disú mere vernam, do sas der gruntvient und gram
mit sinen zenen und grein, das sines zornes fúr úber alle die helle schein. do
sprach er alsust:< sol ein mensche únser rihter wesen, so muessen wir iemer me
vor allen menschen bibenen, die nach sinem willen lebent. var hin wider,
sathanas, und nim ze helfe die fúrsten von dem lande, die meistere von den
juden und lere si, wie si in toeten in siner kintheit, eb das er in die schuole gat.>
do sathanas zuo herode kam, do vant er lucifers gelichnisse an dem verboeseten
man: has, homuot, gitikeit. in dise drie wege gieng der grosse túfel in sin
grosses herze und breite sich in alle sine fúnf sinne und mahte den kúnig also
mortgirig, das er tet des túfels willen an den unschuldigen kinden, die nu
erliche helige in himmelriche sint. ich vragete mariam, war si das oppfer hette
getan, das si ir selben nit kovfte ein oppferlamp. do sprach si:< die
helige vliessende miltekeit und dú notdúrftige barmeherzekeit und dú
minne williger armuot, die hant mir den schatz benomen. min oppferlamp
was jhesus christus, des almehtigen gottes sun, der us minem herzen wart
geborn und den nach sines vatter gebotte alle die unbevleketen lamber bezeichent,
die ie geoppfert und gebraht wurden ze eren nach sines vatter
meinunge; der ist min war oppferlamp, ich solte anders keines haben. das
oppfer, das minem kinde wart braht, da han ich mitte alle die bedaht, die ich
werlich konde vinden nothaft. das waren verarmete weisen und reine
jungfrovwen, die kamen da mitte zuo der e, das man si nit dorfte steinen, und
da zuo die ellenden siechen und die lange alten, die soltent es geniessen und
den hatte es got behalten. aber drissig marke goldes, die waren mir nach
rehter notdurft von disen armen úber bliben, die solte ich zuo dem hungerlachen
geben, da die gemeinen lúte zuo giengen zuo irme gebette, wan da lag
grossú bezeichunge an.>
das tuoch was halp swarz und halp wis. norden ime tempel was das tuoch
swartz, das was dú lange vinsternisse in der alten e. da uf waren geneiet gruenú
bilde; wan alleine dú alte e vervinstert was mit manigen grossen súnden, so
warent doch sumeliche menschen dar inne, die nie dúrre wurden von iren
súnden, mere si waren vinster mit den schuldingen. die scheffenisse der
bilden das was alles von der schulde und von der not, die den grossen got also
sere bewegeten, das er und wie er behielt mit sinem gesinde noe den rehten
man und lies alle die welt undergan. suden in dem bettehuse was das
tuoch edel wis, das was ein vorzeichen der reinen klaren kúscheit sante
marien, da wir noch alle mitte solten úberwinden alles únsers herzen leit. da
uf waren bilde geneiet mit golde, die waren glich den vogelen, die noe us
der arche hatte gesant, das da bi weren bekant die ungetrúwen girere, die
allen iren trost hie suochent uf der erden. mer da was ovch an geneiet dú reine
tube mit eim gruenen zwige, die also unschuldig wider kam, das si das as in iren
munt nit nam. da bi waren die bekant, die alle tage mit núwen tugenden zuo
gotte koment und haltent sich in dem getrúwen himmelvluge mit des heligen
geistes zuge. lange hernider, do die stúke zesamen giengen, da was ein
guldin liste. mitten úber mittes gieng ein gruene borte, der was besetzet mit
edelm gesteine. das bezeichente das alleredelste holtz, das únsers herren
lichamen an ime truog, do man die himelporten durchgruop und mit den
hammeren si ufschluog, das adames grendel dannan vloch. alleine die
betútunge wenig ieman wiste, so waren doch die zwo gezierde ein erlich crúze.
uf dem crúze was geneiet ein wis oppferlamp und es was gezieret mit edelm
gesteine und mit clarem golde, rehte als es búrnen solte. das was vor
bezeichenet und wart do vollebraht, do das unschuldige gottes lamp einen
grossen minnetot an dem hohen bovme nam. darumbe viel das tote hungertuoch
mit dem toten lambe in der marter únsers herren nider, das man das
lebende gottes lamp in der selben stat iemer me solte anbetten. maria
nate irme kinde jhesu einen rok mit also gevoeger nat, wenne im der rok wurde
kurz und enge, das si in moehte witern und lengern. der rok was brun val,
von hertem gezwirnetem garne. joseph was armer lúte zimberman, also das
er sumelichen pfenning zuo ir notdurft gewan. maria die nate und span, das si
in drien cleider gewan. do si vluhen in egyptenlant, do hatte si gottes engel
umbevangen mit eime himelschen liehte, das der túfel nit wiste, wa das kint hin
kam unz an die zit, das es gewohs ein kint von drissig jaren und ein vollekomen
man. do wart der túfel sin gewar in der woestenunge und da nach zuo manigen
stunden gotlicher zeichene. do kerte er sich zuo den júdeschen meisteren;
die waren innewendig vil boese und ussewendig an irme gelasse vil schoene.
die lerte er, wie si jhesu mit verkerten worten solten widerstan und soltent
sine lere niemer enpfan, so moehten si an ir júdeschen e gestan. do vuor aber
sathanas zuo lucifer und sprach:< owe meister, únser ere muos vergan! ich
han vunden in dem súndigen ertrich einen man, der ist alleine starkor und
wiser denne wir alle waren, e wir ze valle kamen, wan ich kan im mit allen
minen sinnen einen súndigen gedank nit an bringen.> do grein aber lucifer
als ein hunt und beis sinen hellemunt und sprach:< du solt ime mit allen
menschen widerstan. ist er denne aller menschen hoehster, so mag er allen
súnden entgan.>< meister, wir komen wol us diser not, wan ich vinde der
lúte allermeist, die den man gerne toetent.> do sprach er:< nein, ich
voerhte, es were úns villihte boese, wan er mit des obersten gottes kraft die von
vleischlicher súche und von menschlichem tode also drate loeset. wurde im sin
lip benomen, ich voerhte noch mere, das sin sele zuo úns wolte har komen und
loesen die sinen; wan das ist verre úber únser maht, das er die lúte in ertriche
loeset wider die nature von allerleie pine zuo sterben, mer er selber muos mit den
erbesúnden varen zuo der helle. aber blibet er reine von allen súnden und
nimet man im sinen lip unverschuldet, so gehoert er nit zuo der helle, wand nie
engel noch mensche wart ane schulde verduemet; so ist er alleine edel und vri
und was er denne wil, das muos úber únsern dank geschehen. mere du maht das
mit lihter kunst zuo bewaren, das úns zuo der helle behoeret dú meiste schar.
aber du solt ie danach stan, das man in uf das allerhoehste versmahe und das
man in qwele mit der allerscharphosten pine. ist er denne ein luter mensche, so
mag er vallen in grossen zwivel und also mag er úns bliben.>
maria únser vrowe sprach mit iren gedenken únserm herren zuo, als dikke si
wolte, und so antwúrte ir etteswenne sin gotheit, da von truog si gezogenlich
ir herzeleit; und das was marie magdalenen vil unbereit, wenne si únsern
herren mit vleischlichen ovgen nit sach, so was si ungetroestet und ir herze truog
die wile grossen jamer und ungemach. si brante sere in einvaltiger minne
sunder hohe bekantnisse himelscher dingen untz an die stunde, do die apposteln
enpfiengen den heligen geist; do allererste wart ir sele verwundet
mit der gotheit. aber únser vrovwe was vil stille, do únser herre von dem tode
uferstuont also erliche, doch hette ir herze an gotlicher bekantnisse vor allen
menschen den tiefosten grunt.
xxiv. von sehsleie kinden únsers herren gottes und von tugenden sant
dominicus und wie got sinen orden geeret hat an vier dingen
ein hoher fúrste, der einen nútzen sun hat im selber und einen trostlichen sun
sinem volke, der sun ist ein also lobelich sun sinem vatter und ein also erlich
liep sun, das die gehúgenisse des sunes und allú sinú werk erwekkent des vatter
ere, swa der sun hin keret. dirre hohe fúrste das ist únser lieber herre, der
himelsche vatter; der hat gewunnen siben nútze súne und ein vil schoene tohter
bi únser muoter der heligen cristanheit.
sin erste sun, únser liebste bruoder, das was únser herre jhesus christus.
welich ere der himelsch vatter des sunes hat und welchen trost sin volk von im
hat, das ist wol offenbar. und wie sich der himelsche vatter mit disem sune
vereinet hat und wie er in zuo der rehten hant gesetzet hat und wie vil gewaltes
und eren er im geben hat, das ist ane masse und doch wol ze masse. der
ander sun des himelschen vatters das waren die heligen apostelen, die úns den
túren schatz behalten hant, der usser dem hohen berge wart gegraben, den ein
bovm truog und únser viende an fúnf enden durgruoben und allen únsern
himelschen schatz da us jageten und scluogen. der dritte sun das waren die
kuene marterer, die die himmelstrasse mit irme bluot begossen hant. der vierde
sun das waren die steten bihter, die úns reinegent und lerent. der fúnfte
sun das waren die reinen jungfrovwen, die ir kúscheit dur gottes liebi hant
behalten; die moegent den himelschen vater fúr úns bewegen, wan si sin
gelichnisse ganze an in tragent. er wil si im selber alleine haben, und si
soellent ire schappel in siner trútunge eweklich tragen. ja, si soellent ir hovbet nit
mit schemede bedeken als die irdenschen brúte pflegent.
do únser herre disú nútzú kint in die hohen wirtschaft also erlichen hette bi
ime gesetzet, das alles irs leides und ir vrommekeit in ertriche vergessen was,
do gieng sin gemeine volk also sere irre an dem rehten gelovben und an der
lutern bihte, das sich der himelsche vatter erbarmete und gewan do zwene súne
in einer trahte aber bi únser lieben muoter, der heligen cristanheit; und si
soegete selber dise zwene súne, ja mit beiden iren brústen, die also vol der suessen
milch sint, das si si nie und ovch niemer me moegent volle sugen us. dise brúste
das was und ist dú alte e und dú núwe e, da únser muoter, dú helige cristanheit,
mitte soeget allú gottes kint.
dis sprach ovch únser herre: man solte nieman ze priester wihen, er koende
denne beide, die alten e und die núwen e, wan uf einem fuosse mag nieman ze
hove gan und ovch nit lange ze dienste stan.
dise zwen súne das sint die predier und die minren brueder, da sant
dominicus und sant franziscus die ersten wurzellen von warent. owe, was des
vil vergangen ist, des si getrúweliche pflagen! ie mere des verget, ie krankor
der orden wirt; ie unlanger er stat, ie e ein ander sun geborn wirt us dem
getrúwen herzen des ewigen vatters, der sinú kint zemale nit wil
verlassen.
sant dominicus der merkte sine brueder mit getrúwer andaht, mit lieplicher
angesiht, mit heliger wisheit, und nit mit vare, nit mit verkerten sinnen und
nit mit grúwelicher gegenwúrtikeit. den wisen lerte er fúrbas me, das er mit
gotlicher einvaltekeit solte temperen alle sin wisheit; den einvaltigen lerte
er die waren wisheit; den bekorten halfer tragen heimelich alles ir herzeleit;
die jungen lerte er vil swigen, da von wurden si uswendig gezogen und
inwendig wise; die kranken und siechen troste er vil minneklich, und er
bedahte ovch alle ir not mit getrúwem vlisse. si vroeweten sich alle gemeine
siner langen gegenwúrtekeit, und sin suessú geselleschaft mahte inen senfte
alle ir kumberliche erbeit. dirre orden was in den ersten ziten reine, einvaltig
und dar zuo vol der brennenden gottes liebi. die reine einvaltekeit, die got
einigen menschen git, die wirt also underwilen gespottet von etlichen lúten,
das er die gabe verlúret, da man die gottes wisheit inne vindet und kúset;
das verloeschet ovch die brennende gottes minne.
dem in dem orden von herzen leit ist, das er ahtber wirt, und alle irdensche
ere fúr ein grosse bekorunge enpfahet, der mag des nit gelassen von rehter
edelkeit sines geistlichen geistes, den er von gotte hat enpfangen mit heliger
sinkunge sines herzen under alle creaturen. eintweder er muos die ere behalten
mit vorhtender schemede und mit getrúwem vlisse und mit erbarmherziger
helfe und mit milter vroede oder er muos dar nach stan mit aller wisheit, das er
die burdine mit eren gelasse. wan ein geistlich herze das muos stillen vriden
haben und minnenklich sol es bluejen uf gegen der heligen drivaltekeit.
got hat dise zwene súne sunderlich geeret mit vier dingen. das het er
darumbe getan, das si umbe sich selber nit me sorgen denne alleine, das si die
súnde lassen.< mere alle ir sorge und arbeit>, sprach únser herre,< solte dar
umbe geschehen, das min volk selig und helig wurde.> das erste ist schoene
enpfengnisse von den lúten, das ander getrúwú helfe an der notdurft von nihte,
das dritte die heligoste wisheit us der gotlichen warheit, das vierde der
nútzoste gewalt in der heligen cristanheit. das man die bruodere ze erbeit
tribet ane erbarmherzekeit und ane suesse lere, da von geschehent schedelichú
ding, der ich nu muos swigen.
xxv. eines dinges misset man in dem himmelriche, das ist in siben
dingen; da nach volgent siben ding; das lob des betruebten
menschen ist nútz in siben dingen
eines dinges misse ich in dem himmelriche allermeist; es ist ovch alleredelost
und lúhtet allerschoenost gegen der heligen drivaltekeit und kostet ovch in
disem libe allermeist; das ist, das man in armuot, in smacheit, in ellende, in
wetagen, in geistlichem armuete, das allerswerost ist, in getwange der gehorsami,
in allerhande bitterkeit inwendig und uswendig, ja das man hie inne welle
und moege und koenne got loben von herzen und danken mit vroeden und
reichen uf mit der gerunge und vollebringen mit den werken. hie von wirt
sele und lip in himmelriche also ahtber und lobsan, das si schoenor singent von
minne denne die andern und claror lúhtent in der vroeide denne die andern,
und das si hoher swebent denne die andern und wunneklicher lebent
denne die andern, und das si notlicher gezieret sint denne die andern und von
richtume grosser wirdekeit habent denne die andern, und das si wunneklicher
gebruchent und tieffer sugent in die heligen drivaltekeit denne die andern.
< herre got, ich vrage dich: wie smeket dir dis lob und dise annemikeit,
die dir ein betruebet mensche leistet ane alle suessekeit?> hoere nu, was er
saget:< es stiget uf mit gewalt, des ere ist und wirt manigvalt, wan ime muos
rumen alles das ie wart, unz es kumt in die gotliche stat miner heligen
drivaltekeit und da alsolich wunder tuot, das es mine drie personen al durchgat
und rueret und reitzet und machet minnenlustig mine ganzen drivaltekeit.
minen smak, den ich habe, den bevindet dú sele selber wol; ich mag ir nút
vollen heimlich wesen, si welle sich rehte muessig und blos an minen goetlichen
arm legen, und das ich muos mit ir spilen. wan darumbe han ich mich in ir
gewalt gegeben, kindesch, arm, nakent, blos, versmehet und ze jungest in
den tot, das si alleine sol sin, eya, ob si wil, min nehste, min liebste genos;
und si sol iemer me in miner heligen drivaltekeit mit sele und mit libe sweben
und spilen sat und ertrinken als der visch in dem mere. war ist denne komen
alle ire swere, die si durch mich und na mir hat gelitten? alsus wil ich ir
suessen wehsel geben.> xxvi. wie got sich lobet und singet
eya, nu hoere, wie dú helige drivaltekeit sich selber lobet mit ir unbeginlicher
wisheit und mit ir endelosen gueti und mit ir ewigen warheit und mit ir
ganzen ewekeit. nu hoere die allersuessosten, die allerhoehsten, die allerwunneklichosten
stimme, wie dú helige drivaltekeit in ir selben singet mit einer
ganzen stimme, da aller heligen suessen stimmen usgevlossen sint, die ie
gesungen wurdent in himmelriche und in ertriche und noch soellent
ewekliche.
des vatter stimme sprichet ime lobesange:< ich bin ein usvliessende brunne,
den nieman mag verstoppfen, aber der mensche mag villihte sin herze selber
mit eime unnútzen gedank verstoppfen, das dú ungeruwige gotheit, dú
iemer mere arbeitet ane arbeit, nit in sin sele mag vliessen.>
der sun singet alsus:< ich bin ein widerkomende richtuom, den nieman
behalten mag, wan alleine dú miltekeit, dú ie gevlos und iemer gevliessen sol
von gotte, die kumt alles wider mit sime sune.>
der helig geist singet dis lob:< ich bin ein unúberwunden kraft der warheit;
das vindet man an dem menschen, der loblich mit gotte bestet, swas in
angat.>
alsus singet dú ganze drivaltekeit:< ich bin also stark an miner
ungescheidenheit, das mich gescheiden nieman mag noch zerbrechen an miner
ganzen ewekeit.> xxvii. mit zwoelf worten enpfieng der himmelsch vatter
sinen sun jhesum
mit disen worten enpfieng der himmelsche vatter sinen sun, do er us von
disem irdenschen strite in den himelschen vriden was komen:< siest willekomen,
min erliche sun, das ich selber bin, min hant an dinen werken, min ere
an diner gewalt, min kraft an dinem strite, min lob an dinem sige, min wille an
diner widerkunft, min wunder an diner uffart, min zorn an dime gerihte. die
unbevleketú brut, die du mir bringest, die sol din und min iemer mere
ungescheiden sin. min gotheit ist din crone, din moenscheit ist min
suone, únser beder geist das ist ein wille, ein rat, ein craft an allen dingen ane
ende und ane beginne; din sele ist únser drier personen allernehstú brut.>
o wie wunnenklichen christi sele in der ganzer heligen drivaltekeit spilet,
ze gelicher wis als das wunderlich bliken, das in der schoenen sunnen swebet,
das nieman kan gesehen, denne der vil schoenú ovgen hat.
xxviii. von siben cronen bruoder albrehtes. ein anders ist satzunge
gottes, ein anders ist erwelunge
swa dú kunst hat wisheit und minne, da bringet die erwelunge fruht; und
nieman weis, was er guotes an ime hat, er werde denne mit dem boesen versuochet.
ich bat fúr bruoder albertes von minden sele, do wisete mir got sin wirdekeit.
do sach ich siben megde cronen ob sinem hovbte sweben. do wunderte
mich sere, wie es da umbe were, wand er ein rúwere was gewesen. do
sprach únser herre:< dise cronen hat er darumbe gewunnen, das er siben
jungfrovwen an ir kúscheit behielt mit manigen arbeiten alleine dur mine
liebin; und eweklich soent si alle sine wirdekeit zieren und soent doch niemer
berueren sinen lip noch sine sele.>
ich habe das in himmelriche gesehen: lon, wirdekeit und crone, und das ist
nit alles ein. der lon lit an den werken, dú wirdekeit an den tugenden, dú crone
an der minne. aber der lon ist rich nach der manigvaltekeit guoter werken, dú
wirdekeit ist gebreitet nach der masse der tugenden, dú crone lúhtet in der hoehi
nach dem vlisse der brennunge in der minne.
bruoder albreht seite mir do, das ein bruoder solte sterben úber sehs jar; das
wart nit war. in dem sibenden jare vragete ich únsern herren, wie das were.
do sprach únser herre:< er sach die satzunge und nit mine erwelunge.
ich erwele mine sunderliche vrúnde in langer smacheit ane schulde, und ich
vriste si in heliger gerunge langer ze lebende.>
swenne der mensche in der minne liehte, das ist in der warheit, sin herze
besihet, so vindet er niht, wan das er ze rehte versmaehet sol sin me denne
ieman. dar inne wahset die gerunge mit unmessigem hunger und bringet
denne den menschen usser im selber in gottes willen also verre, das got des
geruchet, das er den menschen vristet und git im denne alles nuwe gaben, ob er
si mit gezogenem vlisse wil behalten und bewaren.
xxix. nach gottes zuge were der mensch als ein engel, eb er dem volgete,
und von der bosheit des túfels
der sich rehte hielti nach dem zuge, der von gotte kumt, und nach dem
liechte, das er bekennet, der keme in also grosse wunne und in also helige
bekantnisse, das enkein herze moehte getragen. so were er als ein engel alle zit
minnenklich mit gotte vereinet in allen dingen, so wúrde er des túfels helle und
gotes himmelrich. swenne aber der guote mensche von dem zuge lat, so sendet
im got den túfel zu, das er in bekore mit den dingen, die allerswerost sint, uf das
er in wider erwekke. aber únser lieber herre der entzúhet dem túfel sine maht
und beschirmet den menschen, das er in nit gevellen mag. mere: er wehet
rehte, das im urlob si gegeben, das er den menschen nach sinem willen moege
vellen, darumbe ist er also vlissig tag und naht. owe mir armen, mir ist vil
dikke also geschehen! got hat mir ein also erlich ding gewiset und gelobet ze
leistende, das ich es vor miner unwirdekeit nút getorste getrúwen, und
darumbe dankete ich es im leider niet. do kam der túfel und wolte mir pine
anlegen. do sprach ich:< was wilt du? joch sihest du wol, das got hie mit mir
ist. wie getarst du mich gepinegen vor siner gegenwúrtekeit?> do sprach der
túfel:< ich wil nu, als ich ie wolte, minen stuol setzen bi dem sinen; ja ich wolt
in von dem stuole diner sele triben, ob ich moehte, und setzen mich darin und
woelte gerne, das das himmelrich, paradys, vegefúr und ertrich, das die
alle ein helle werin in der ewigen helle.> do sprach ich:< woltestu nit, das disú
ding allú ein himmelrich werin, uf das du ovch ze hulde kemest?> do sprach
er:< nein, das mag ich niemer getuon.> do sprach ich:< owe, wie bist du so reht
unselig, das du dich vor gotte nit schaemest!> do sprach er:< swer iht guotes
an ime hat, der ist nit alzemale boese, und swer súndet, der verlúret die schame;
wan schamete er sich, so tete er der súnden nit. ich bin durkuene als ein vliege
und valle ie zuo. ich schonen niemannes, núwen der sich mit tugenden weret,
der blibet unbesweret, und der in gotte veste stat, der úberwindet erlich
alles sin herzeleit.>
xxx. von zwenzig kreften gottes minne und von
manigvaltigen nammen
eya liebú gottes minne, behalse ie die sele min, wan es múrdete mich ob allem
we, solte ich wesen von dir vri! eia minne, nu la mich nit erkuelen, minú
werk sint allú tot, so ich dich nit vuele. o minne, du machest suesse pine und
not, du gibest den waren gottes kinden lere und trost. o minnebant, din
suessú hant hat den gewalt, si bindet beide jung und alt. o minne, du machest
grosse burdin lichte, und kleinú súnde dunket dich swere; du dienest
gerne sunder lon allen creaturen undertan. eya suessú gottes minne, swenne
ich alze lange sclaffe an versumekeit guoter dingen, so tuo wol und wekke mich
und singe mir, vrowe, dinen sang, da du die sele mitte ruerest als ein suesse
seitenklang. eya minne vrowe, wirf mich under dich, ich wúrde vil gerne
sigelos. das du mir denne benemist dis leben, dar an lit, vrowe, aller min
trost. owe miltú gottes minne, du schonest min alze sere, das clage ich iemer
mere. minne, din vil edle gruos der hat erfúllet minen muot. minne, din vil
reine quelen tuot mich ane súnde leben. minne, dinú stetú andaht hat mich in
also suessen kumber braht. o goetlichú minne, wie sol ich din mit gedult
enbern, so du mir wilt vroemde wesen. minne, das ist ein wunnenklich
himmelsch homuot, das mir din vroemdi wol tuot. o wunderlichú minne, wol
selig der iemer, den du lerst; das ist sin wunnenklichestú diemuetekeit, das er,
vrovwe, dich es bittet, das du von ime kerest. eya minne, wie kleine du der
vindest, die dich mit aller maht in allen dingen suochent und mit stetem
vlisse din gebruchent, und die dich in minnenklicher gere heissent, das du
von inen vliehest. der ist aber vil, die dir mit dem munde ruoffent und mit den
werken von dir kerent. minne, din scheiden und din komen das ist gliche
willekomen der wol geordeneten sele. minne, du hast alles das wunder
getan, das got hat mit úns begangen in herzeklicher liebi. minne, din vil
edelú luterkeit, dú als ein schoene spiegel stat vor gotte an der kúschen sele,
die machet heissen minnenlust in der magetlichen brust zuo jhesu, irme
lieben. die sere minnen unde megde sint, das sint die jungvrowan von
seraphin. minne, din helig barmherzekeit dú tuot den túfelen manig leit.
minne, din vil suesse vride bringet senfte gemuete und reine sitten. minne, din
heligú genuegunge machet vri gemuete in willeclichem aremuete. minne,
din warn durnehtekeit dú claget nit gerne missekemi noch arbeit.
xxxi. von zehen creften der minne, und das kein creature mag
vol gedenken der selen gerunge ze gotte
< o minne, wie breit wirt din lieht in der sele und wie vúrig ist din schin und
wie unbegriflich ist din wunder und wie manigvalt ist din wisheit und wie snel
ist din gabe und wie kreftig ist din bant und wie durnehtig ist din wesen und
wie senfte ist din vlus und wie gros ist din koste und wie getrúwe ist din arbeit
und wie helig ist din underscheidenheit. alse du die sele mit allen disen
dingen durchvarest und si denn sich ufhabet und beginnet vliegen mit
tubenvedern, das ist mit allen tugenden, und beginnet denne ze gerende mit des
aren girheit, so volget si der hitze uf ze himmele, wan es dunket si alles kalt und
ungesalzen, das zergenglich ist.>
so spriche ich uz dem munde der warheit alsus:< herre, die gerunge die ich
zuo dir habe in dinem zuge, herre, die wisheit die ich denne enpfan in der minne
vluge; herre, die einunge die ich denne begriffe in dinem willen, herre, die
stetekeit die ich denne behalte nach diner gabe, herre, die suessú gehúgnisse als
ich din gedenke, herre, die verwenete minne, die ich zuo dir habe, die ist in ir
selben also rich und vor dinen gottes ovgen also gros, eb du es nit wistest, herre,
so moehten es nit allú santkoerner, alle wassertropfen, alles gras und lop,
stein und holz, alle toten creaturen, da zuo alle lebenden creaturen: vische,
vogele, tier, wúrme, vliegende und kriechende, túfel, heiden, juden und
alle dine viende, noch me: alle dine vrúnde, menschen, engel, heligen; nu, eb
alle die personen sprechen kúnden, wolten und rieffen ane underlas untz an
den jungesten tag, werlich herre, das weistu wol, si moehtin dir nit halp
gekúndigen die meinunge miner gerunge und die not miner quelunge und
das jagen mines herzen und das ufruken miner sele nach dem smake diner
salben und dem ungescheidenen anhangen ane underlas. ja maria vrowe,
gottes muoter, wie solte es dir ergan, eb du begondest mit dinem sune ze
kúndende der ewigen gotheit die liebi, die ein vereinitú sele ane valsch in disem
libe in der ewigen gotheit hat, und das rueren, da mit er si trútet; vrowe, du
moehtist muede werden und din sun mueste amehtig werden, wan der goetlichen
minne vúrigú kraft gat úber alle menschliche maht.> xxxii. von dem hohen ende swester mehthilt
nu muos ich doch dise rede betwungen schriben, die ich gerne woelte verswigen,
wan ich voerhte vil sere den heimlichen swank der italen ere. aber ich
voerhte michel mere, wil mir got gereht wesen, das ich gottes arme denne alze
vil habe verswigen. jamer, vorhte und stete herzeleit han ich getragen heimelich
von kinde umb ein guot ende. nu an miner jungesten zit hat mir got alsus
gewiset, das von himmelriche hernider kamen zwoei scharen in einer procession,
das waren jungvrowen und engel. die jungvrowen bezeichent tugende,
da ein mensche gotte mitte gedienet hat; die engel bezeichent ein rein leben, da
der mensch got mit gevolget hat.
únser herre und sin erlich muoter volgeten der wunneclichen procession
untz die ersten stunden vor des menschen munde; also was der weg vridesam,
alumbe und umbe was er clarer denne die sunne von dem schine der
heligen, die da kament von der gottes wunne. do sprach dú sele:< herre,
dirre weg behaget mir úber alle mine wirdekeit unmassen wol. aber ich voerhte
sere, wie ich us minem lichamen soelle komen.> do sprach únser herre:< alse
das sol geschehen, so wil ich dich in minen aten ziehen, das du mir volgest als
einem agesteine.>
beidenhalben der procession was ein schar túfelen, der was also vil, das mir
das nit mohte geschehen, das ich si moehte úbersehen; iedoch so vorchte ich
keinen. si undersclugen sich mit grossem grimme und si undercratzten sich
als die unsinnigen. des vroewete sich dú sele noch mere, das sú denne vor ir
sach únsern herren. do vragete si von grossem wundere únsern herren, wie
das were. do sprach únser herre:< die vroede kumt von der gewissen sicherheit,
das du denne das wol weist, das dich alle dise túfele niemer moegent von
mir gehinderen.>
xxxiii. wie die cleinen súnde schadent der vollekomenheit und
wie sich der túfel davon nahet der sele
das hindert geistliche lúte allermeist an rehter vollekomenheit, das si der
kleinen súnden also wenig ahtent. ich sage úch das werlichen, swenne ich mich
versumen mit eim lachende, das nieman schadet, oder mit einer súrekeit in
minem herzen, die ich nieman bewise, oder mit einer kleinen ungedult miner
eignen pine, so wirt min sele also vinster und min sin also stumpf unde min
herze also kalt, das ich ellendeklich muos weinen und jemerlich klagen und
vrúntlich bitten und krefteklich geren und diemueteklich bekennen alle
mine untugende. denne erste mag mir armen die gnade geschehen, das ich
wider krieche als ein gesclagen hunt in die kúchin. noch mere: swenne ich
einen gebresten an mir habe unbekant und ungewandelt, so stat zehant ein
hellevlekke an miner sele. so mag des kein rat sin, der túfel, der des vegefúres
pfliget, da die súnde inne brennen solte, er wil zehant sin glichnisse ansehen. so
beginnet mir ze eisende, da ich alleine bin, wan min sele wart vri gemachet von
aller eisunge, do ich die gabe enpfieng, die man heisset bekantú minne. so valle
ich zehant uf die erde und spriche: miserere mei deus oder pater noster. so
zehant kume ich wider in min suesses paradys, da mich der vleke us het
gewiset.
xxxiv. von fúnfleie núwen heligen, dur boese lúte gesant, und wie got
wil weschen die cristanheit in sin selbes bluote hie nach
mich wundert sere nach der edelkeit, die da lit an der helikeit, und nach der
krankheit, die an dem menschen lit, das sante elyzabeth also drate helig
wart und also unlange under der erden lag. des berihte mich únser herre und
sprach alsus:< es ist der botten reht, das si snelle sien. elyzabeth die ist und si
was ein botte, den ich gesant habe zuo den unseligen vrowen, die in den
búrgen sassen, mit der unkúscheit also sere durflossen und mit dem homuote
also sere úberzogen und mit der italkeit also stete umbevangen, das si nach
rehte in das abgrúnde solten sin gegangen. irme bilde ist manig vrowe
gevolget der masse si wolten und mohten. sant dominicum sante ich den
ungelobigen ze botten und den tumben ze lere und den betruebten ze troste.
ich sante ovch sante franziscum ze botten den girigen pfaffen und homuetigen
leien. mere sant peter, der núwe marterer, der ist min botte des bluotes,
da nu die valsche cristanheit so jemerlich inne bevangen stat. si sprechent
alle, si sint reine, und si sint vor minen ovgen unkúsch. si sprechent, si sint
getrúwe, und si sint doch vor minen ovgen valsch. si sprechent, si haben mich
liep, si hant ir fleisch michels lieber. swer mit mir wil beliben, der getroeste
sich mit sant peter des irdenischen libes. die verborgen schulde machet ze
jungest die offenbare not.>
ich armer mensche, ich wart in minem gebette also kuene, das ich frevenlich
tet und nam alzemale die verboesete cristanheit an miner sele arm, da borete ich
mit jamere. do sprach únser herre:< las, si ist dir alze swere.>< eya nein,
suesser herre, ich wil si úfheben und fúr dine fuesse tragen mit din selbes armen,
da du si mit an dem crúze truege.> do gestattete mir armen got mines
willen, uf das er mich moehte gestillen. do dú arme cristanheit alsus fúr
únsern herren kam, do was si glich einer jungfrovwen. do sach ich si an und ich
sach ovch, das si únser herre ansach. do schemete ich mich vil sere. do sprach
únser herre:< nu sich! gezimet mir disú jungfrovwe wol in minem ewigen
brútbette ane ende ze minnende und mit minen keyserlichen armen zuo mir ze
nemende und mit minen goetlichen ovgen an ze sehende, wan si suroege ist an ir
bekantnisse und si ovch lam ist an iren henden, wan si noete guotú werk tuot? si ist
ovch huofhaltz an den fuessen irer gerunge, wan si min selten und treglich gedenket.
si ist ovch unvletig an der húte, wan si ist unreine und unkúsche.> do
sprach der arme geist:< wel rat sol ir denne werden?> do sprach únser herre:
< ich wil si weschen in min selbes bluote und alle die seligen, die da
werlich unschuldig sint, die wil ich beschirmen und nemen si verborgen zuo mir
in eime heligen tode.>< mere>, sprach únser herre,< swester jutte von
sangerhusen, die han ich den heidenen gesant ze botten mit irme heligen
gebette und mit irme guoten bilde.>
dis sprach ovch únser herre:< dis buoch sende ich nu ze botten allen geistlichen
lúten, bedú den boesen und den guoten, wan swenne die súle vallent, so
mag das werk nit gestan. ich sage dir werlich>, sprach únser herre,< in disem
buoche stat min herzebluot geschriben, das ich in den jungesten ziten anderwarbe
wil giessen.> von drier hande bluote seite mir únser herre alsust: das
erste bluot, das abel und die unschuldigen kint, johannes baptista und alle, die ir
helig unschuldiges bluot gussen vor der marter únsers herren, das was christi
bluot, wan si litten dur sine liebi den seligen tot. das ander bluot, das was des
himelschen vatter bluot, das christus us sinem unschuldigen herzen gos. das
dritte bluot, das man vor dem jungesten tage giessen sol in cristanem gelovben,
das ist des heligen geistes bluot, wan sunder des heligen geistes andaht wart
nie guottat vollebraht. der martrer bluot dur christum das gibet geselleschaft
und cronen. des vatter bluot in christo git loesunge und gelovben. das jungest
bluot in dem heligen geiste git behaltunge und ere.
xxxv. wie swester mehthilt danket und lobet got und bittet vúr
drierleie lúte und fúr sich selber
eya milte vatter, got von himmelrich, zuohe mine sele alvliessende unbekumbert
in dich und vlússe ir, herre, engegen mit allem dem, das du hast wúnnenkliches
in dir. so mag si bitten und gebieten und dich, herre, volleloben
aller diner gueti.
eya und gib mir, herre, diner heligen drivaltekeit zuge in dem suessen
minnevluge also, herre, das ich lobelich gebruche aller diner milten gaben
und ich dich, suesse herre, des niemer bitte, des du mir, herre, zuo dinem lobe nit
wellist geben, amen.
eya vatter aller gueti, ich armú súnderinne danken dir aller trúwe mit minem
gepingetem libe und mit miner ellendigen sele und mit minem súndigen herzen
und mit minen betruebten sinnen und mit minem versmaeheten wesenne an dirre
welte - herre vatter, dis ist min und anders nit - und mit dinem lieben sune
jhesu christo und mit der gemeinschaft aller creaturen, alse si waren unverboeset
und als si noch widerkomen soent in daz allerloblichost, daz si werden
wellent und moegent.
eya suesse vatter, mit allen disen dingen so lobe ich dich hútte umb alle din
getrúwe beschirmunge, die du ie geleitest an minen armen lichamen und an
mine ellendig sele. mit disen selben dingen, grosser got, so danken ich dir,
herre, aller diner milten gaben, die du mir, herre, ie geruochtest ze gebende an
lip und an sele. mit diser meine aller creaturen so gere ich, herre, hútte dines
lobes in allen dingen und umb alle ding, dú, herre vatter, us von dinem
suessen herzen unbewollen sint gevlossen. aber mit allen disen dingen, liep
vor allem liebe, so bitten ich dich, herre, dir selben ze eren umb ware
wandelunge und umb ganze bekerunge der armen súndern, die hútte ligent in
den hovbtsúnden. ich bitte dich mere, min war liep, umb helige wahsunge
aller tugenden und cristanlicher bestandunge allen den seligen, die hie lebent
ane hovbetsúnde. ich bitte dich aber, vil lieber, vúr alle gepinegeten selen,
die dur únsere súnde in das vegefúr sint gevarn, die wir mit guotem bilde solten
bewaren. ich bitte dich, herre, umb helige heiligunge und umb ware
beschirmunge und umb dines heligen geistes ervúllunge allen den binamen,
die min ellende, herre, mir armen dur dine liebin helfent hie tragen an libe
und an sele. ich bitte dich, richer got, dur dinen armen sun jhesum, das du die
pine mines geistlichen armuetes und die gallen miner bitterkeit ze honig wellist
machen in dem gúme miner sele. ich bitte dich, lebender got, umb die ewigen
edelkeit únsers cristanen gelovben, das du, herre, úns den bewarest vor allen
valschen gezuogen mit diner gotlichen wisheit; und stete, herre, únsern geist
ze ruowende in diner heligen drivaltekeit. ich bitte dich, suesser herre, vúr alle
mine cristan benúwer, das si dich noch muessin bekennen und helecliche
minnen. ich bitten dich, almehtiger got, umb ware stúrunge den valschen
lúten in der herschaft mit underscheide und umb barmherzige schonunge
der unschuldigen in der gemeine. ich bitte dich, ewiger trost, das du hútte ze
troste wellest komen allen den beswerten selen, die hútte mit angest von irme
lichamen scheidin, das du, erbarmherziger got, ir behalter wellist sin und
urteilen si in das ewig leben. ich bitte dich, herre, umb reine lúterunge und
geistliche bestandunge und lobelich behaltunge der gotlichen warheit in
allen dingen allen den binamen, die geistlichen schin und geistlichen gewalt
alleine dur dine liebi tragent. ich bitte dich, milter got, umb ware danknemekeit
ze allen ziten umb alle dine gaben den ze helfe, die dur dine liebi kumberliche
burdin tragent. ich bitte dich, heliger got, umb erbarmherzige angesihte
mines unnútzen lebennes und umb stete einunge, herre, din selbes in miner
sele und umb die getrúwen wegespise dines heligen lichamen, das der
muesse sin an minem ende min jungestú spise an sele und an libe. ovch bitte ich
dich, hohú wunnenklichú drivaltekeit, umb die jungesten stunde der ellendigen
scheidunge miner armen sele von minem súndigen libe, das du dich denne,
herre, wellist zuo mir neigen, also das alle mine viende von mir trurig scheiden
und ich, herre, da nach diner suessen wollust und miner langen gerunge
dich moege ane underlas ansehen, also das miner sele ovgen in diner gotheit
muessen spilen und dine suessú minnelust us diner goetlichen brust dur mine
sele muesse sweben. per dominum nostrum jhesum christum filium tuum,
amen.
dis ist das sehste teil dis buoches
i. wie prior oder priorinne oder ander prelaten sich soellent haben
gegen iren undertanen
ii. von der regel eins canoniken, wie er sich halten sol; die ist von gotte
komen
iii. got gibet herschaft. wie die boeke lamber werdent
iv. von der bescheidenheit und vorhte, die die sinne bewarent vor
irdenischen dingen
v. nach der minne und gerunge die schoeni der creature git bekantnisse
mit jamer
vi. in der jungesten zit solt du haben minne, gerunge, vorhte, rúwe
drierleie
vii. únser eigen wille mag widerstan dem widerhaken. dú guote sele ist
snel zuo gotte
viii. zwúschen got und luzifer ist zweier hande vegfúr; wie der túfel
pinge die selen
ix. wer die helgen eret, den erent si und troestent an dem tode
x. gebette, messen, gottes wort, guoter lúten leben, vasten loesent die
selen von dem vegefúre
xi. wie ein schuoler tot ist und ein predier
xii. wie du dich halten solt an vierzehen dingen
xiii. wie geistlich lúte von blintheit sich huetent vor innekeit. von sehsleie
craft gottes gabe
xiv. clagere in der pine enberent sehs dingen. wie man súche und
schamheit tragen sol
xv. von enoch und helyas pine und der jungesten predieren und von
endecristes bosheit
xvi. wie dú sele únsers herren wonet in der drivaltekeit und von irme
ambahte; wie si sprichet vor dem súndere und von dem ambaht
únser vrovwen
xvii. got sihet den súnder an vúr guot; was guot recht wille si; von der guoten
burdine
xviii. du solt din herze ansehen ze allen ziten
xix. von dem guoten willen, den man nit zuo der getat mag bringen
xx. dis buoch ist komen von drier hande gabe. die minne vlússet, si ist
rich und girig, si wirt siech. wer das himmelrich hat. got gibet pine
und trost
xxi. wie boesú pfafheit sol genidert werden, wie predier alleine predien
soent und bischoeve sin und von den jungesten bruodern
xxii. von siben dingen, der man fúnfe vindet in himmelriche, zwoei in
ertriche
xxiii. wie in drin stetten sprichet got mit der sele
xxiv. wie in wetagen offenbaret christus sine wunden; vier ding klopfent
vor der himelporte
xxv. von der verbranten minne
xxvi. gedenken an den tot und lange leben ist guot
xxvii. wie du solt danken und betten
xxviii. alse du sterben solt, so nim urlop zuo zehen dingen
xxix. von zehen stuken goetliches fúres usser der edelkeit gottes
xxx. die luter minne hat vier ding
xxxi. wie got die sele gemachet hat; von der wollust und pine; wie got
gelich ist einem dote( geloete)
xxxii. wie vier gelich moegen werden gotte, sante marien, den engeln und
heligen
xxxiii. von dem scharpfen capittel, da der bilgerin zuo kam, der schein ein
grosser herre
xxxiv. der die welt versmaehet, den sol man eren mit aht dingen
xxxv. wie dú selig sele sprichet zuo irme lichamen an dem jungesten tage
xxxvi. das johannes baptista der armen dirnen messe sang, das was
geistlichú bekantnisse in der sele
xxxvii. du solt got loben, clagen und bitten zwoelf dingen
xxxviii. nieman mag gottes himmel zerstoeren. dú helle verwiset got
xxxix. vom gegenblike gottes schin an únser vrowen und von ir gewalt
xl. bekorunge, die welt und ein guot ende pruefent úns
xli. von dem gegenblike gottes in dem menschen und in die engele.
fúnf ding hinderent die schrift
i. wie ein prior oder ein priorinne oder ander prelaten sich soellent
halten gegen iren undertan
gros vorhte lit an der gewalt. swenne man sprichet:< ir sint nu únser prelaten
oder únser prior oder únser priorinne>, weis got, lieb moensche, so bist du uf das
hoehste bekort. so solt du mit grosser demuetekeit dine venie machen und gan
denne zehant an din gebet und lassen dich got troesten. so solt du denne din
herze verwandelen in heliger gottes liebin, also das du ein ieglichen bruoder oder
swester, die dir bevolhen sint, sunderlich minnest in allen sinen noeten. du solt
wesen mit dinen undertanen und bruodern minnenklich vroelich oder guetlich
ernest und erbarmherzig solt du sin úber alle ir arbeit und mit suessen worten
solt du si us heissen gan predien kuenlich und bihte hoeren vroemelich, wan si
got da zuo hat gesant in dise welt, das si losere und helfere soellent wesen der
armen súndern ze glicher wise als christus aller welte loeser was und
gieng har nider us von dem hohen palaste der heligen drivaltekeit in dise
pfuolige welte.
alsus solt du sprechen zuo einem ieglichen bruodere mit grundeloser diemuetekeit
dines reinen herzen:< eya lieber mensche, ich unwirdig alles guotes, ich bin
din kneht mit allem dienste, da ich es vermag, und nit din herre. mer: leider ich
habe die gewalt úber dich und mit herzeklicher gottes liebin sende ich dich us.
mich erbarmet sere din arbeit, doch habe ich das underscheit: ich vroewe
mich der hoehsten wirdekeit, die der himelsche vatter dir hat bereit.
nu sende ich dich in dem selben namen, als jhesus gieng von sinem vatter,
do er suochte das eine verlorne schaf also lange, das er von minnen starb. die
ware gottes liebin muesse dich geleiten in heligen wegen und in nútzen
arbeiten. ich wil miner sele gerunge und mines herzen gebette und die
trehene miner súndigen ovgen mit dir senden, das dich got heilig und minnevol
her wider mir ze liebe sende, amen.>
alsust solt du alle din bruoder troesten, als si usgant. du solt si ovch vroewen,
swenne si wider koment. du solt vor gan in das gasthus und schaffen von
gottes miltekeit den gottes jungern alles das notdúrftekliche gemach, das du
iemer vollebringen maht. eya mensche, du solt selber ir fuesse weschen, du
blibest dennoch meister oder meisterinne, und bis in demueteklich undertan. du
solt nit lange bi den gesten wesen, du solt des conventes ordenlich pflegen.
die geste soent nit lange wachen, das ist ein heligú sache. du solt alle tage in
das siechhus gan und salben si mit den trostlichen gottes worten und laben si
mit irdenischen dingen miltekliche, wand got ist úber alle koste rich.
du solt ie reine bi den siechen machen und solt in gotte suesseklich mit in
lachen. ir heimlichen notdurft die solt du selber von in tragen und si
getrúwelich minnenklich vragen, wielich ir heimliche súche si, und stan in
denne werlichen bi. so vlússet dú gottes suessekeit wunderlich in dich.
du solt ovch in die kuchine gan und besehen, das die notdurft der bruodern des
conventes also guot si, das dinú kargheit und des koches tragheit únserm
herren nút verstelen den suessen sang in dem kore, wan ein verhungerter pfaffe
der singet niemer schone; dar zuo ein hungerig man mag nit tieffe studieren;
alsus muos got durch das ergeste das beste dike verlieren.
im capittele soltu mit suessem gemuete gereht wesen und dar inne nach der
schulde glich rihten. du solt dich sere hueten, das du diner gewalt iht volgest
wider der bruoderen willen oder des conventes willen, wan da kumt grossú
zwiunge von.
du solt dich iemer segenen vor der homuot gedank, die doch leider mit guotem
gelichnisse in das herze vallent und sprechent;< ja, du bist doch ob in allen prior
oder priorin, du moehtist wol tuon, was dich guot ducht.> nein, lieber moensche,
da mitte brichest du den heligen gottes vriden. du solt mit undertenigem
gelesse und mit minneclichen vroeden sprechen dis:< liep bruoder oder swester,
wie behaget úch dis?> und denne nach irme besten willen so rihte dich.
swenne din bruodere oder din swesteren dins conventes dir ere bietent, so
soltu dich inwendig voerhten mit scharpfer huote dines herzen und solt dich
uswendig schemmen mit gezogenlichem gelasse. alle klage soltu barmherzeklich
enpfahen und allen rat soltu getrúwelich geben.
wellent dine bruoder hoch buwen, das soltu heileklich wenden und
sprich alsus:< eya vil lieben bruodere, wir wellen der heligen drivaltekeit buwen
einen wunnenklichen palast in únser sele mit dem zimber der heligen schrift
und mit den steinen der edelen tugenden.> der erste stein dez erlichen palastes,
da der ewige got ane ende sine minnelustlichen brut inne trúten sol nach siner
creftigen wollust und nach ir smekenden gerunge, das ist dú grundelose
demuetekeit, der also wol gebiket ist mit der suessen genuege irdenischer
zergenglicheit, da die girige homuot und die snidende ital ere niemer ir gewalt
soellent geben so sere, das wir iht buwen als irdensche herren oder vrowen,
mere wir wellen buwen als himelsche fúrsten in ertrich; so sitzen wir an dem
jungesten tage bi dem armen jhesu, den herren apostelen gelich. lieben
bruodere, wir wellen buwen únser himmelwonunge mit gotlicher vroede und
únser irdenisch schulunge wellen wir buwen mit sorgen, wan wir haben kein
gewisse vrist ze lebende untz ze morgen.
du solt haben eines aren ovgen und merken und sehen dine undertane in gotte
minneklich und nit arglich. vindestu ieman, der heimlich bekoret si, eia
dem stant mit aller liebin bi. so mag des got nit gelassen, er muesse dir
heimlich sin.
die selige brueder, die einig ambaht haben, den wil ich dise ware rede
sagen, die ich in der heiligen drivaltekeit sach, do ich in minem ellendigen
gebette was. swenne der mensche bettet in cristanem gelovben mit einem also
demuetigem herzen, das er enkein creature beniden im enmag erliden, und mit
also ellendiger sele, das im allú ding muessent entwichen in sime gebette ane
got alleine, so ist er ein goetlich got mit dem himmelschen vatter. doch
gedenket der mensche denne do allerbest, wie rehte snoede er an im selber ist; er
voerhtet ovch sin selbes in der suessen umbehalsunge also sere, das im niht erkant
ist denne alleine gottes ere.
swenne aber der mensche erbeit in rehter nutz durch ware not mit der
selben liebin, da er mitte gebettet hat, so ist er ein menschliche got mit
christo. mere alles das man clútteret und arbeitet sunder nutz und sunder
not, das ist alles vor gotte tot.
swenne alleine der mensche dur gottes liebi und nit durch irdensche miete den
tumben leret und den súnder bekeret und den betruebten troestet und den
verzwivelten wider zuo gotte bringet, so ist er ein geistlich got mit dem heligen
geiste.
eya, der vil selige mensche, der allú ding, dú gotte loblich sint und dem
menschen sint mugelich ze tuonde, das er die tuot in glicher liebi got ze lobe mit
steter meinunge alles sines herzen, so ist er ein gantz persone mit der heligen
drivaltekeit. aber der stovb der súnden der uf úns vallet alsemere als ane únsern
dank der wirt von der minne fúr also drate ze nihte als únser selenovgen wank
die gotheit gerueret mit der ellendiger súfzendiger suessen gerunge, der
kein creature mag widerstan. swenne si beginnet ze stigende, so entriset ir der
súnden stovb, so wirt si denne mit got ein got, also das er wil, das wil si und si
moegent anders nit vereinet sin mit ganzer einunge.
eya mensche, du solt ie des tages oder der naht únserm lieben herren gotte
ein lidige stunde geben, da du ane hinderunge lieplich inne moegist betten,
wan die himmelsche gabe, da got mitte pfliget gruessen und leren sine userwelten
lieben, die ist von nature also edel und also cleinlich und vlússet also suesse,
swenne der ewig got zuo der minnelustigen sele in das notlich brútbette
wil gan, wand er ist also sere verwunt von irer minne, das er aller dingen hat
verzigen mere denne drissig jar, die ime bekemelich waren, uf das er si
moehti durkússen und mit sinen blossen armen umbevahen. woeltestu hie an
gedenken, wie moehtestu also gebúrlich wesen, du muestest im gegen drissig
jaren zem tage eine stunde geben.
swenne ich aller menschen armeste an min gebet gan, so ziere ich mich nach
miner unedelkeit, so kleide ich mich mit dem pfuole, der ich selber bin. da nach
schoehe ich mich mit der edelen zit, die ich verlorn han alle mine tage; und so
gurte ich mich mit der pine, die ich verschuldet habe. da nach nime ich umbe
mich einen mantel der bosheit, der ich vol bin; so setze ich uf min hovbet ein
crone der heimlichen schemede, die ich wider got begangen han. hie nach
nime ich in min hant einen spiegel der waren bekantnisse; so besihe ich mich
dar inne, wer ich selber bin. so sihe ich leider anders nit denne alles owe. disú
cleidere sint mir vil lieber an ze tragende denne alles irdenische guot nach
wúnsche ze habende und sint mir da bi also leit in jemerlicher ungedult,
das ich lieber were mit der helle bekleidet und mit allen túfelen gecroenet ane
mine schulde. owe leider, wie vil dike koment die rovbere der unstetekeit
und benement úns disú cleider; wenne wir úns selber behagen und wir in
únser schulde úns unschuldig sagen, so sin wir mit der italen eren berovbet und
mit der homuot nider gesclagen, so sin wir naketer denne nakete. owe, wie
sere moegen wir úns denne schemmen vor gotte und vor sinen vrúnden und vor
allen creaturen.
wellen wir alle únser scheme úberwinden mit grossen eren, so
muessen wir úns aber mit úns selben alsus cleiden. alsus gezieret suoche ich
jhesum, minen suessen herren, und ich vinde in mit keinen dingen also
schiere, alleine si sint ungevoege und swere. man sol rehte vromelich hin
tretten mit creftiger gerunge und mit schuldiger schemunge und mit vliessender
liebi und mit demuetiger vorhte, so verswindet der unvlat der súnden
vor den goetlichen ovgen únsers herren; und so beginnet er minnenklich ze
lúhtende gegen der sele, und si beginnet ze vliessende von herzeklicher liebi,
da verlúret dú sele alle ir schulde und allen iren jamer; und so beginnet er si ze
lerende allen sinen willen, so beginnet si ze smekende sine suessekeit; und so
beginnet er si ze gruessende mit siner gotheit, das die kraft der heligen
drivaltekeit ir sele und iren lip al durgat, und da enpfat si die waren
wisheit; und so beginnet er si ze trútende, das si krank wirt, so beginnet si ze
sugende, das er minnesiech wirt; und so beginnet er die masse ze temperende,
wan er ir masse bas bekennet denne si selber, und so beginnet si ze gerende
grosser trúwe im ze leistende; und so beginnet er ir die volle bekantnisse ze
gebende, und so beginnet si denne vroeliche ze smekende an irme vleisch sine
liebi; und so beginnet er alle gabe ze bestetgende mit heliger vuelunge in ir
sele. wil si sich denne hueten vor der unedelen liebin irs vleisches und vor der
girigen suesskeit aller irdenischer dingen, so mag si vollekomenlich minnen
und got manig lob an allen dingen gewinnen.
nu lieber mensche, noch sint zwoei ding, da soltu dich mit heligem
vlisse vor hueten, wan si brahten nie helige fruht: das erste ist, das ein man oder
vrowe in der andaht guoter werke und guoter sitten vil wil began, uf das er ze
prelaten werde erkorn; dem sinne ist min sele gram. swenne si denne begriffent
die gewalt, so werdent ire untugende also manigvalt, das nieman wirt von
ime getroestet, der in mit grosser gerunge kos. so wirt er denne verwiset
von den eren, und so werdent sine valsche tugende ze lastere bekeret. das
ander ist, eb ein mensche wirt lobelich gekoren ane alle schulde, das er sich
denne also verwandelt, das er niemer gert von der korunge ze komende; das
ist ein zeichen maniger untugenden. alleine ist er lobelich dar an, so sol er sich
doch ie voerhten und diemuetigen.
ein warhaftigú vrowe und ein guot man der sol dis buechelin lesen, der nach
minem tode wolte gerne und mag mit mir nit reden.
ii. von der regele eins kanoniken, wie er sich halten sol, die ist
von gotte komen
wir soellen gruessen die lúte in dem heligen geiste mit siner goetlichen volleiste,
und wir soellen danken irer erbarmherzigen gabe. wir soellen aber me
danken mit der gemeinschaft aller creaturen dem himelischen vatter siner
heligen gabe, die er von usser siner heligen drivaltekeit gússet in der súndere
herzen von tage ze tage und ane underlas. das der adeler also hohe vlúget,
das darf er nit der úwelen danken.
ich bat fúr einen herren durch sine gerunge. dis ist dú helig antwúrte von
gotte und er sprichet alsus zuo mir:< sin gerunge die ist sinkendig ze diemuetigem
lebenne, und min gabe die ist gros, die ich ime gibe, und sin wille der ist
helig; doch sol er rehte beliben da er ist.> dise regele hat ime got gesant,
der hohe babest von himmelriche, und sprichet alsus:< er sol betten iemer
alsemer als ane underlas nach pfaeflicher ordenunge. da zuo wil ich im geben
mine goetlichen suessekeit; der sol er gebruchen in dem einoete sines herzen.
swenne er bekoret ist, so sol er mich crefteklich anrueffen, so wil ich im
snelleklichen helfen. er sol sine schult genzlichen gelten und sol sinen kosten
kleine machen. er sol nieman haben in siner koste durch herschaft noch dur
miete; mere er sol halten reine botten zuo siner rehten not. er sol sich mit sinen
magen nit bekúmbern; mere eb ir einer ime woelte volgen, dem sol er helfen. er
sol also lichtú kleider tragen, als er nu traget; mere bi siner hut sol er sich
kleiden mit hertem gewande wider die manige suessekeit, die er in siner hut
enpfangen hat. er sol ovch sclaffen uf dem strovwe zwúschent zwein wullinen
tuochen, und zwoei kússin sol er haben under sinem hovbete, und des tages sol
er ein schoene culteren dekken úber sin bette, und sin bette sol stan an der selben
stat, da es e stuont offenbar. ein matte sol vor sinem bette ligen und ein
bettebloch. alsus sol er mit demuetigem herzen guot bilde wider geben wider
ein boese leben. er sol ovch zwen besmen haben bi sinem bette, da er sich
kestige mitte, so er erwachet.
alle tage zuo einem male sol das sin gebette sin an siner langen venie alsus:
« herre, ewiger vatter, got von himmelriche, ich unwirdiger mensche, ich
danken dir, herre, das du mir dine gnade hast geneiget. nu bitte ich dich, vil
lieber vatter, mit allen dinen vrunden, das din suesse himmelval, der hernider
gússet ane underlas us dem grundelosen lebendigen brunnen diner ganzen
heligen drivaltekeit, muesse mine sele reinigen ane underlas von allen
vleken per dominum nostrum. »>
hie nach vragete ich:< herre, wie sol er sich halten ane súnde in der
irdenschen ere?> do sprach únser herre:< er sol sich halten mit steten
vorhten reht als ein mus, die in der vallen sitzet und wartet ires todes. das
niderste teil der vallen das ist disú irdenschú ere; das oberste teil min almehtigú
kraft.> die glose sprichet únser herre:< swer des geret, das ich im rehte
smeke, dem sol iemer ze allen ziten an allen dingen eisen vor dem smeken sines
vleisches, da das herze spilet mit heimlicher wollust. darumbe als er isset, so
sol er genuegig sin und milte; so er sclafet, so sol er gezogen und al eine sin mit
mir. alse er mit der welte ist, so sol er ein mus in sinem herzen sin; als er
bihtet, so sol er warhaft und gevoelgig sin und allú ding mit sines bihteres rate
vollebringen.>
iii. got gibet herschaft. wie die boeke lamber werdent
das dirre selber herre ze techan ist erkorn, das ist gottes wille, wan das hat er
selbe gesprochen alsus:< darumbe han ich in von einem stuole uf den andern
gesezzet, das er eine spise sol wesen der boeken.> glosa: das got die tumeherren
heisset boeke, das tuot er darumbe, das ir vleisch stinket von der unkúscheit in
der ewigen warheit vor siner heligen drivaltekeit. des bokes hut ist edel,
also ist es umb ir herschaft und umb ir phruonde; mer swenne disú hut mit dem
tode abegat, so hant si verlorn alle ir edelkeit. und únser herre got wart
gevraget, wa mitte dise boekke lambere moehten werden. do sprach únser herre
alsus:< wellent si das vuoter essen, das in her dietrich in die krippfen leit, das ist
die helige buosse und der getrúwe rat in der bihte, so soent si einer hande
lamber werden, die man heisset wider, lamber mit hornen.> die horn das ist
geistliche gewalt, der si heilekliche gebruchen zuo gottes lobe. man sol wesen
stark und getrúwen volleklichen gotte, wan er sprichet:< ich wil selber dis
herren schulde helfen gelten mit gelúke.>
iv. von der bescheidenheit und vorhte, die die sinne bewarent von
irdeneschen dingen
< owe ich vil arme, ich klagen gotte von himmelriche, das ich nu arger bin
denne ich was vor drissig jaren, wan die creaturen, die mir da hulfen tragen min
ellende, die dorften nit also edel sin, sol der arme lip genesen. darumb muos
ich ane underlas zwene huoter setzen zwúschent mine sele und allú irdenischú
ding, das mir die an minem vleische nit mere smekken denne also vil, als min
armú notdurft bewiset. si bewarent ovch mine sinne, das mich disú irdenschú
ding nit verleiten in ein girekeit vil ze habende oder lange ze bruchende.>
der eine huoter das ist die bescheidenheit, die alle dinge ordenet ze bruchende
vollekomenliche nach dem willen gottes, also das der mensche iemer ein
vroemedes herze hat zuo allen irdenischen dingen und also vroemde, eb der
mensche irdenschú ding verlúret, das im denne sin herze also lihte wirt und sin
sele also vri und sin sinne also unbekúmbert, das im rehte also wol ist in
gotte, als eb im sin allerliebster vrúnt hette sin allerswerest burdin abgenomen;
wand swelich menschen irdeschú ding nit ein swere burdin sint, der mag vor
gotte nit heissen ein warer geistlich mensche. darumbe sprach únser herre
alsus:< in noeten gebruchet man aller dingen rehte, wand das guot armuete
das ist nothaftig, darumbe ist es helig, und da mag die úbermasse keine
vinsternisse bringen in die sele.>
min ander huoter das ist die helige vorhte, die mit der gottes wisheit das
bewaret, das min sele den irdenschen dingen, die ir gegeben werdent, nit mag
zuo lachen; mere si enpfahet si, als eb es ein bekorunge si, dur den angel der
girekeit und der italen ere, die mangen gelobeten menschen in geistlichem
lebende vervinsteret also sere, das er das lieht der bescheidenheit und das
vúr der minne und das smeken gottes suessekeit, vride und erbarmherzekeit
also sere hat verlorn, das er das selber nit enweis.
alsus sprach únser herre:< ja, si sprechent schoene gelichnisse; si wellent
darumbe irdenschú ding minnen und vil an sich ziehen, das si mir deste bas
moegin gedienen; mere si dienent in selben mere denne mir.> der mensche
der im selber einig gemach tút oder vromen, der ist sin selbes. mere ein
ieglich mensche soelte wesen an im selben ein christus, also das der mensche
gotte lebete und nit im selber. der vil selige, der gantz in gotte lebet, dem ist
alles ein, was er hat; wan das helige armuete, da got den menschen in wirfet mit
siner gewalt ze gelicher wis, als er sinen allerliebesten sun hernider von dem
himmel warf uf der strassen in die gastkrippfen, also wirfet noch únser herre
sin userwelte vrúnde von allem irdenischem trost, uf das in hungeren moege
nach dem himmelschen troste.
ein war helig mensche voerhtet mer irdensche gelúke denne er sorge umb
irdenische notdurft. warumbe? ir wonunge ist in dem himmelriche und
ir gevengnisse ist in diser welte. darumbe sprach únser herre:< swer die edelkeit
miner vriheit bekennet und minnet, der mag des nit erliden, das er mich alleine
minne dur mich; mere er muos mich minnen in den creaturen; so belibe ich der
nehste in siner sele.>
v. nach der minne und gerunge die schoeni der creaturen git
bekantnisse mit jamer
die erste bekantnisse, die mir got gab nach der beruerunge der minne und nach
dem vlusse der gerunge, die kam mit eim jamer. swenne ich iht des gesach,
das schoene was oder mir lieb was, so begonde ich ze súfzenne, da nach ze
weinende, und da nach begonde ich ze denkende, ze klagende und ze
sprechende alsus ze allen dingen:< eya nein, nu húte dich, wan dis ist din
lieber nit, der din herz gegruesset hat und dine sinne erlúhtet hat und dine sele
also wunnenklich gebunden hat, das dise manigvaltige suesskeit irdenischer
dingen dich nit von ime dringet; mere die edelkeit der creaturen, ir schoeni
und ir nutz, da wil ich got inne meinen und nit mich selben.> vi. in der jungesten zit soltu haben minne, gerunge, vorhte,
rúwe drierleie
ich vragete únsern herren, wie ich mich soelte halten an der jungesten zit mines
endes. do sprach únser herre:< du solt dich also halten an der jungesten zit, als
du dich hielte in der ersten zit. du solt haben minne und gerunge, rúwe und
vorhte, wan disú vier ding waren ein beginne dines lebendes, darumbe
muessent si ovch din ende wesen.> do sprach ich:< lieber herre, wa blibent
noch zwoei ding, die fundament und ein crone sint der himmelschen ere: das ist
cristan gelovbe und warú hoffenunge?> do sprach únser herre alsus:< din gelovbe
ist worden ein wissenthaft und din hoffenunge hat sich verwandelt in ein
ware sicherheit.> dise glosen sach ich in sinen worten und weis si ovch in
minem herzen.
min rúwe lit an drin dingen. mich niwent mine súnde nu allermeist. das
kumt von der liebin. aber die pine der rúwe die han ich verlorn in der minne
alminnende. mich rúwent aller menschen súnde, also das mir rehte ist als eime
siechen, den eines also edelen dinges lustet, das es im nit werden mag oder
leider selten. des muos min herze jamerig sin und min sele jaget mit ir gerunge
nach dem grossen wilden tiere. darumbe sprach únser herre:< man mag dú
grossen tier nit gevahen, man jage si denne in ein wasser. also wirt niemer
súnder bekeret, er werde denne gejaget mit ilender gerunge heiliger lúten in
die tiefen trehene irs herzen.> mich rúwent allú guoten werk, dú ich versumet
habe durch mines vleisches liebin ane ware not. da von sprach únser herre:
< man mag keine wonunge buwen, man habe eine stete; also mag man keinen
lon enpfan in himmelriche ane guottat guoter werken.> das lasset únser herre
durch herzekliche liebin, das er sprechen moege zuo einer ieglichen sele:< nim,
min allerliebstú, dise manigvaltigen wirdekeit, die hastu selber verdienet.>
das got dis wort gesprechen múge mit warheit der sele ze eren und ze liebin,
reht als ob er die sache ir selekeit nit were und si moege enpfan vollekomen ere
an lip und an sele, harumb ist únserm herren ze únsern erbeiten, zuo únsem
armuete, ze únsern wetagen also herzeklichen lieb, das wir hie in der waren minne
tragen, das er siner rehtekeit also edellich entwichet, als iemer siner gotheit
gezimet. das han ich gegriffen in dem huffen der gottes gabe.
vii. únser eigen wille mag widerstan dem widerhaggen. die guote sele
ist snel zuo gotte
in miner geselleschaft ist ein geistlich mensch, von dem lide ich manig not dur
sine boesen sitten, also das mir der mensche an keinen dingen volgen wil. das
klagete ich gotte mit aller miner gerunge und wunderte mich sere, wa von dis
moehte sin. do sprach únser herre:< sich, was es werret.> do sach ich, das ein
sunderlich túfel dem menschen zuo hangete und zoh in wider von allen guoten
dingen. do sprach ich:< wer hat dir den gewalt gegeben, das du gotte also
grosse smacheit bútest an disem menschen?> do sprach der túfel:< mir hat
nieman den gewalt gegeben denne alleine ir eigen muotwille.> in disen worten
sach ich, das der túfel allen geistlichen lúten mit also smehlichem spotte
volgete, die im urlop gebent an in selben, das si also lugelich leben, das si
unschuldegent sich selben vor gotte und vor allen creaturen. do sprach ich:< wer
sol disem armen menschen des helfen, das es von dir erloeset werde?> do
sprach der túfel betwungen von gotte:< ir mag nieman helfen wan ir eigen
muotwille, wan got hat ir den gewalt gegeben, das si iren sin mag umbekeren.
swenne si das tút, so muos ich von ir ilen.>< nu vrage ich dich in der
ewigen warheit: wie heissest du?> do sprach der túfel:< ich heisse widerhak
und dise schar, die du hinderwert sihest, sint alle mine kumpane von disem
selben ambahte, das ich habe, und der ist also maniger, als wir manigen
menschen vinden, der zuo guoten dingen siner getrúwen meisterschaft nit volgen
wil.>
hie von wart min sele also snel zuo gotte, das si sich rehte uf huop ane arbeit ir
selbes und bewant sich rehte in die heiligen drivaltekeit, als ein kint sich
bewindet in den mantel siner muoter und leit sich rehte an ir brust. do sprach
min sele mit der maht und mit der stimme aller creaturen alsust:< eya vil
lieber, nu bedenk mine not in disem menschen also das du, herre, im sine sinne
verwandelest mit diner goetlichen suessekeit.>< nein>, sprach únser herre,< miner
suessekeit ist si nit wirdig, mere ich wil si siech machen an irme libe, das si
von der pine also lam wirt, das si noete súntliche wege gat, und ich wil si also
stumme machen, das si boesú wort sol verswigen. si sol ovch also blint
werden, das si sich schemet italkeit ze sehende. mere swas man ir denne tút, das
tuot man mir.> werlich das geschach darnach in vierzehen tagen. alleluia.
viii. zwúschent got und lucifer ist zweier hande vegefúr. wie der túfel
piniget die selen
unser menschlicher bruoder jhesus christus der ist mit allen tugenden uf
gevaren ze himmel in die hoehi siner gotheit, und ime mag dar nieman volgen,
er habe denne ovch alle tugende; ze glicher wis alse sich die helige drivaltekeit
hat erlich gesetzet ob allen dingen in die wunnenklichen hoehin mit allen sinen
tugentlichen vrúnden, da nach iemer erlichen, schoene und vroedenrich, alse si das
lobeliche glichnisse siner goetlichen tugenden mit inen bringent. ja, ein ieglich
tugent, die hie in ertrich wirt gefrúmet mit guotem willen sunder valsch,
gezieret mit der minne und vollebraht ane súnde, das sint in himmelrich die
seiten, die da klingent iemer ane ende us von der getrúwen sele und von dem
guotwilligen lichamen in die heligen drivaltekeit, das der vatter sinem sun
danket, das er si mit tugenden dar gezogen hat, und das der sun den vatter eret,
das er si geschaffen hat, und das der helige geist den vatter und den sun also
zartlichen twinget, das die helige drivaltekeit also sere krefteklich gegen ir
vlússet und also suesse singet, das si allú ding mit gotte meinet und minnet.
also ist der súndig túfel lucifer versunken under allen dingen mit allen
den alleine, die untugende minnent und meinent.
zwúschent gottes hoehi und des túfels abgrúnde ist noch zweiger hande
vegefúr; in den zwein vegefúren ist manigerleie pine und not. das erste vegefúr
das ist der nútze kumber, den wir in dirre welt liden in manigvaltigen pinen.
das ander vegefúr das ist nach disem libe also gros, das es sich anhebet vor der
helle munt und endet vor der himmelporte.
aber die túfel moegent die selen nút fúrbas pinigen denne uf ertriche, in dem
luft und an allen den stetten, da der mensche gesúndet hat, und in aller der
hoehin, da er den luft entreinet hat mit sinen súnden. da mitte erzuoget si der túfel,
das ir schamme und ir pine deste grosser sin von allen den súnden, die hie
ungewandelt blibent. mer: swenne si also selig werdent, das si ie von des
túfels handen werdent geloeset, so brinnent si in in selben pinliche dur cleine
not. dar nach koment si mit helfe und lidunge úber alle not, das ist dem
himelriche also nahe, das si alle vroede habent ane drierleie vroede hant si noch
nit: das si got nit sehent, das si ir ere nit enpfangen hant, das si nit gekroenet sint.
alsus ist das vegefúr uf ertrich und in dem lufte zwúschent der helle und dem
himelriche. es ist aber in geistlicher wise also, das die sele von irdenischen
dingen kein pine mag geliden, swenne si kumt von disem libe.
ix. wer die heligen eret, den erent si und troestent in an dem tode
das man die heligen eret mit schoener gehúgenisse und mit aller der meine, so
man haben mag in dem tage, als si got geeret hat mit einem heligen ende, das ist
in also wol ze danke, das si da gegenwúrtig komment mit aller der herschaft,
die si von vromekeit enpfangen habent. das sach ich werlich an sante
maria magdalenen tag, do man got erte mit lobelichem sange umb die grosse
ere, die si ze lone hat enpfangen. si schrikete in dem kore nach dem heligen
sange und si sach einem ieglichen senger in sine ovgen, und si trat und sprach:
< alle die jene, die min ende eren, zuo der ende wil ich kommen, und ich wil si
wider eren; alles nach dem als si moegen enpfan, so wil ich in ze statten
stan.>
vier grosse ertzengel die vorten si zwúschen inen, und der lútzeligen engel
was vil úber menschen zal. do vragete ich si, wie die vier vúrsten hiessin. do
sprach si:< der erste heisset kraft, der ander heisset gerunge, der dritte heisset
guot wille, der vierde heisset stetekeit; wand mit disen vier tugenden han ich
úberwunden alles min herzeleit. darumbe hat got mir gegeben ze lone
beide, dienstherren und crone. von andern heligen ist es ovch also.> das sprichet
únser herre:< swenne man den minsten vunken blaset, er gibet hitze und schin
in dem himmelvúre, da bi brinnende heiligen sin.>
x. gebet, messen, gottes wort, guoter lúte leben, vasten unde carrinen
loesen die selen von dem vegefúr
ich bat vúr ein sele, der licham wart ermordet in einem súndigen lebenne. do
sprach únser herre alsus:< siben jar vasten und siben carrenen das were als ein
regentropfe in eime grossen vúre; inrent drissig jaren wirt er mir nit ab
erbeiten, wan er hat mit toerlichen homuote sinen lip verlorn drissig jar vor siner
zit; die muos er mir gelten in der not.>( die sele sprichet:)< eya herre, ja enmag
ich dich diner gueti gebitten?>( got sprichet:)< ja, wa zwene ringent mit enander,
da muos der kranker undergan; der krenker das wil ich sin, alleine ich almehtig
bin. drissig hundert messen ist sin loesunge, wan er nie ganze messe
gehorte, er entete es durch schemme.>< herre, wa mitte wart er behalten?>
< swenne er horte minú wort, so súfzete er; das lonete ich im, do er ze jungest
lebte also, das er do súfzote umb sine súnde.>< herre, eb siner muoter bruoder,
der ein geistlich man ist gesehen von siner jugent unz an sinú grawen har, mit
manigen arbeiten und kumber, der das oppferte fúr in und gienge da us und
saste sich in die stat, da er erste inne bekant wart durch dine liebin, woltest du
die sele iht lidig lassen?>< ja>, sprach únser herre,< wúrde ich getwungen also
sere, so mueste ich geben alles, das man woelte.>< herre, eb der geistlich man
simi guoten werk der armen sele gebe, wie soelte ir denne geschehen?>
alzehant lies mich got den seligen sehen, das mire nit mohte geschehen dur
sine unkúsche pine, die min sele nit mag erliden; do was er schoener denne die
sunne und er swebete in klarer wunne hoch úber alle irdenische jamerkeit.
do sprach er vroelich und was vil gemeit:< sag minen vrúnden, und were das
ertrich guldin und dú clare sunne dar in schine ane underlas beidú tag und
naht, dar zuo des suessen meien luft, schoene bluomen mit voller fruht, so
enwoelte ich nit eine stunde dar inne wesen, also wunnenklich ist dis leben.>
noch was er nit in den ewigen himmel kommen.
xi. wie ein schuoler tot ist und ein predier wart gesehen
alsust sprichet únser herre:< ich sag dir mit miner brennenden gotheit und
mit miner lebenden menscheit, das sin nature tot ist eines heiligen todes, also
das er niemer hovbtsúnde me getuot uf ertriche.> do wart er gesehen einem
predier gelich und stuont uf einer roten marmelsúle und prediete dem
volke alsus:< venite, benedicti patris mei, koment zuo mir, alle seligen, und
gant von mir, alle unselegen.> do wart gesehen und bekant, das alle prediere
úns von disen zwein worten predient und lerent.
xii. wie du dich halten solt an vierzehen dingen
so du bettest, so soltu diemuetig sin.
so du bihtest, so soltu warhaft sin.
so du dine buosse leistest, so soltu vlissig sin.
so du issest, so soltu gnuegig sin.
so du sclafest, so soltu gezogen sin.
so du alleine bist, so soltu getrúwe sin.
so du bi den lúten bist, so soltu wise sin.
so man dich guote sitten leret, so soltu gevolgig sin.
so man din bosheit schiltet, so soltu gedultig sin.
so du iht guotes tust, so soltu dich selber boese dunken.
so du úbel tust, so soltu zehant gnade suochen.
so du heilich bist, so soltu dich voerhten.
so du betruebet bist, so soltu grossen trost zuo gotte haben.
so du arbeitest mit den henden, so soltu sere ilen;
so mahtu boese gedenke vertriben.
xiii. wie geistlich lúte von blintheit sich huetent vor der innekeit.
von sehsleie craft gottes gabe
< eya lieber jhesu, got von himelriche, ich muos dich, herre, eines dinges
vragen, das kan ich nit langer vertragen dur die grosse blintheit, die ich
dar an erkenne.> das ist, das geistliche lúte sich huetent vor der goetlichen
innekeit also: swenne got des geruchet, das sin goetlich herze von minnen
gegen der vil seligen sele ufbliket also vil, das ein klein vunke har vlúget an
die kalten sele und enpfenget si also vile, das des menschen herze beginnet ze
brennende und sin sele ze smelzende und sin ovgen ze vliessende, so wolte
únser herre gerne einen irdenischen menschen also himmelsche machen, das
man gotte werliche moehte an ime volgen, minnen und erkennen. so
sprechen die menscliche sinne:< nein, ich mag wol nútze sin an uswendigen
dingen.> alsus sprechent nemeliche closterlúte, so si allerwisost sint.
hie zuo antwúrt únser herre alsus:< min gotheit kam in ertrich, min menscheit
tet die arbeit, min gotheit trat an das crúze, min menscheit leit den tot, min
gotheit stuont uf von dem tode und vorte die menscheit in den himmel. alle die
mich von in tribent, die soent von mir vertriben werden. was mag der mensche
getuon in im selber?( niht mere denne súnde.) sit dem male das min menscheit
nie niht vollebrahte, wan alleine das min gotheit vor bedahte.>< si
sprechent, herre, es si wisheit, das man den lichamen span, wan din goetlich
atem, der us von diner heligen drivaltkeit also suesse har nider swinget und dur
die sele so kreftekliche dringet, das der lichame verlúret alle sin maht; so ist
der mensche unberhaft.>
dis sprach únser herre:< man sol des kúnges spise nit vergeben hin setzen, e
man die irdenische notdurft wol habe gessen. min sunderlichú gabe bringet
sunderliche wirdekeit dem menschen an sele und an libe. si git lere den
tumben und trost den wisen; si git ovch ewig lob und endelos ere dem
grundelosen brunnen, da si us gevlossen ist, swenne si mit voller fruht wider uf
swinget, da si nider vlos von mir.> ja, dú gnade, die got dem menschen pfliget
ze gebende mit gewalt unvorsehen, die ist in ir selben also edel und si kumt mit
also grosser vrúntschaft gottes, das der mensche nit eine cleine súnde beget, die
in dur zergengliche sache von ime wiset. owe unedel sele, wie mahtu das
erliden, das du got von dir wisest, e du in wol genútzet hast nach
sinem willen, wan sin hoehstú wollust in dir verborgen ist.
wiltu wissen, wie du die helige gottes gabe nútzen solt und die verzern
nach gottes willen? ja, si sol es dich selber wol leren, ist si dir willekomen. mit
uswendigen tugenden und mit inwendiger gerunge soltu si enpfahen; mit
demuetiger vorhte soltu si behalten in allen noeten undertan. gib ir stunde und
statte in dir, si bittet dich anders niht. si sol dich smelzen also tief in got, das du
sinen willen erkennest, wie lange du volgen solt siner notlichen trútunge an dir
selben, und ze weler zit und wie du arbeiten solt fúr die súndere und fúr die in
dem vegefúr sint, und besehen iegeliches menschen not, er si lebende oder tot.
alse du dis hast vollebraht inwendig nach gottes wollust und nach diner
sele maht - wan si wirt muede in ir selber, die wile si ist in irme toetlichen
lichamen behaft -, sprichet nach dirre gebruchunge dú sele alsus:< herre,
vlúch nu von mir inwendig und stant bi mir uswendig, also das allú min
werk schinen nach diner gabe und ich gerne lide und noete kumber klage.>
xiv. clagere in der pine enberent sehs dingen; wie man súche und
smacheit tragen sol
swer sine hinderunge in der pine klaget, der ist in der bekantnisse blint oder
er ist an der gedult verzagt; er ist ovch an der minne verkaltet und an den
tugenden veraltet, oder er ist an den sinnen tump und ovch an guoten worten
stumpf. darumbe sprach únser herre alsus:< der mensche wil nit siech sin
und wil nit versmaehet sin, und war uf sol ich denne sine ere buwen!>< herre,
als der mensche siech ist und versmaehet, wa mitte sol er denne dine ere
buwen?>< so er siech ist, so sol er mich alleine eren, dienen, minnen mit
vroelicher gedult; so er versmehet ist, so sol er mich minnen und gebeitig sin.
wan das die predier und die bihter also betwungen sint von irme ambahte, also
das si es nit moegent ueben und si doch heligen willen habent, das ist nit ein
hinderunge ir selekeit; es ist ein zierde ir aureolen.>
xv. von enoch und elyas pine und von den jungesten prediern und
von endecristes bosheit
o kreftigú gottesminne, du hast also suesse not an mich geleit, das min sele nach
wunder qwelt. swenne ich des gedenke, das min licham erloeschen sol also mit
dem tode, das ich nit me liden sol noch loben minen lieben jhesum, so ist
mir also we, das ich denne gere, eb es múglich were, ze lebende in dem
jungsten tag; da twinget mich zuo die getrúwe minne, die gottes ist ane mich
und nit min. darumbe sprach únser herre:< soltu sterben, so la dich rúwen
alle dinú zit, swie helig du siest.>< eya herre, ich bitte dich, das min
gerunge nit sterbe, so ich mit minem licham nit me mag erwerben.> do
sprach únser herre:< din gerunge sol leben, wan si mag nit sterben, dur das
si ewig ist. erbeitet si alsus dur mich untz in die jungesten zit, so kumt wider
zesamne sel und lip; da setze ich si denne wider in, so lobet si mich ane ende.
und si hat mir gedienet sit dem ersten beginne, wan du woltest mit adame
untz har dur mine liebi gewesen sin, alsust woltestu aller menschen kumber
und aller menschen dienest vollebringen dur mich; ich sprich me: din wesen
sol stan untz an den jungesten menschen.>
< eya villieber min, wer sol der jungeste mensche sin, zuo dem sich
min wesen voege, wan geistlicher lúte leben das wirt an dem ende der welte vil
túre?> alsust antwúrt únse herre:< enoch sol der jungste mensche wesen,
der geistliches lebennes sol pflegen.>
da nach wisete mir got das ende dirre welte aber, swenne die jungesten
bruodere soent gemarteret werden also: ir har das si niemer soent abegescniden,
das ist von eime sunderlichen vorrate des willen gottes; damitte heisset si
endecrist henken an die bovme. da hangent si und sterbent vil schone, wan ir
herze das brennet enbinnen von dem suessen himelvúre also sere, als der licham
qwelt in der not. darumbe zwúschent dem troste des heligen geistes und der
pine des armen fleisches so scheidet ir sele von irm libe ane alle eisunge der
pine. helyas und enoch die wandelent von india untz an das mer und ir
ieglichem volget ein michel schar, die alle cristan lúte sint und von entchristo
zuo inen vliehent. die werdent alle tot gesclagen ze glicher wis als man die
tobenden hunde in der strasse jaget, den ist vergeben und si nit langer
moegent leben. so volgent inen die andern aber, die heimlich cristan sint, wan
si erkennent das von gotte wol, das si dem ungelovben nit anders moegent
entvliehen.
helyas wirt allererst gemarteret und er wirt an ein hohe crúze gebunden und
genegelt dur sin hende. das tuont si dur den grimmen has, das er ie von dem
heligen crúze sprach und was christo da an geschach. si gebent ime keinen
tot, wan dur das er also lange qwele, das er vorsache der cristanen lere und
also zuo dem entcriste kere. so stat der heilge gottes trut und wirt siner pinen
niemer lut. er troestet die heligen cristanheit drie tage und drie naht
untz im die sele usgat. ich sach den himmelschen vatter zuo sinem ende und er
enpfieng helyas sele mit sinen mensclichen henden und sprach:< kum, min
lieber, es ist zit an dir.> und in eime himmelblike vorte in got hin. der unselig
mensche endecrist der gestattet des nit, das man den gottes trut it múge
begraben dur das er wil, das die cristane alle versachen. dar an ist er
betrogen, wan alle, die den lichamen angesehent, die werdent beweget zuo
cristanem gelovben und in gelust, das sim anbettin, wan si werdent also vol
suessekeit von des heligen lichamen gegenwúrtikeit, das si vergessent der
pinunge des todes und alles irdensches guotes.
enoch der lebet dennoch, wan den endecrist den gelustet des, das er alle die
wisheit gehoere, die enoch von gotte weis, uf das er es offenberlich moege
verkeren mit siner valschen lere und eb er enoch moehte zuo im geziehen, so
were allú die welt mit grossen eren sin.
under des so wirt der boesen also vil von dem endecrist gezogen, das er
enoch mit grimmigen worten bestat und denne erste saget enoch dem
endecrist die ganzen warheit( alsus):< du bist aller welte ein geisel, gesant
von gotte dur der boesen bosheit und dur der guoten helikeit. du kanst wol
die schrift der alten e und als wol der núwen e, nu sich, wie du nach dinen
werken solt gedihen. hie zuo hastu mit vlisse gekorn, nach der scrift muostu sin
verlorn, das kanstu selber wol gelesen. du hast ovch nit geschaffen die
erden noch den himmel, du gibest den engeln nit das ewig leben, du enhast
den menschen nit gemachet noch sele und lip, du hast nie keinen creaturen
einen natúrlichen lip geben. wie moehtistu denne got wesen? dinú
werk vollebringestu alles mit lúginen in valscher list. dú ewig warheit das ist
jhesus christ, der ein ewig got mit sinem vatter ist.>
der endecrist der sprichet mit grimme:< wie getarstu minen vient vor mir
nemmen, dem du miner eren úber mich erkennest? ich wil mich din e
getroesten und ich wil alle die welt von dir loesen. nement in drate mit miner
gewalt und giessent im bech siedende in sinen munt und bindent im sere sinen
hals, so swiget zehant min vient. moehte ich sinú wort hoeren, ich liesse in
gerne langer qweln. henkent in also tot hoch úber alle morder, dur das alle,
die in ansehent, das si dem cristan gelovben envliehen. er hat mir gesprochen
an min ere; nieman darf siner lere. ich bin lange vor gesehen, es sol mir nach
miner lere gan.>
enoch sprichet sin heilig gebet in sinem reinen herzen alsus:< ewiger vatter
und sun und heliger geist, du ewiger got ungescheiden, ich danke dir, herre, an
mir diner langen erwelunge und ich lobe dich, herre, nu in dirre qwelunge.
ich bitte dich, herre, fúr dinú und minú schaf, die nu ane hirten blibent, behalt
si, herre, sunderliche und troeste si heimliche. nu enpfahe, herre, mine
sele, ich habe zuo minem lichamen keine irdensche liebin.> die antwúrt, die
im denne got wil geben umb sin danken und sin gebet, das hie stat gescriben,
das sach ich und las es in der heligen drivaltekeit geschriben( alsus):
< lieber sun, nu ile sere zuo mir, ich bin werlich in dir. dine vrúnde, fúr die du
mich hast gebetten, die soent irú kinder selber tovffen; ich wil si schiere von
dem endecriste loesen; si soent in irme herzen cristan bliben, und ich
wil si behueten vor allem zwivel. kum, liebes trut, ich beite din und min herze
spilet gegen dir.>
xvi. wie die sele únsers herren wonet in der drivaltekeit und von irme
ambahte; wie si sprichet fúr den súnder und von dem
ambahte únser vrowen
als ich erwache in der naht, so versuoche ich mit wisheit mine maht, eb ich
arme út betten mag vúr dise ungetrúwen cristanheit, die minem liebe tuot so
manig leit. underwilen zuohet er mich einen andern weg ane bruggen und ane
steg, da ich ime volgen muos blos und barfuos von allen irdenschen dingen.
wer mag die menscheit so sanfte betwingen, wer mag die sele so snelle
ufrukken, wer mag die sinne so hohe erlúhten als got, der si geschaffen hat; der
tuot mit úns wunderliche tat. also gedahte ich in einer naht an die heligen
drivaltekeit mit suessem vlusse miner sele ane arbeit. do sach ich in der
hoehin der ganzen heligen drivaltekeit ungegeret die sele únsers herren
jhesus. sin sele wonet stete ob aller wirdekeit in der heligen drivaltekeit; da
ist si inne bevangen und wunderlich beworcht, und si lúhtet erlich úber alle
creaturen schoene dur die heligen drie personen.
do begerte ich mit grosser gezogenheit, als man da ze hove pfliget, das ich
moehte sprechen zuo sinen eren mit der sele únsers herren, wand mich des
beduhte, das si sunderlich wunder worchti. do swebete ich ir also nahe, das
ich si gruoste alsus:< gebenedicte siestu, vil liebe, was wunders wúrkestu in
disem ewigen spiegel, da sich alle seligen so wunderlich inne beschowent?
du hast suesse arbeit in wunnenklicher unruowe.> do sprach dú sele
únsers herren zuo der snoeden also:< siest willekomen, min gelichnisse, wan
ich bin ovch ein sele als du bist, und ich han aller selen burdin getragen mit
minem unschuldigen lichammen. dis ist min ambaht: ich ruere ane underlas
dise grundelosen gotheit, da mitte manen ich den himmelschen vatter siner
endelosen liebin, die er zuo des menschen sele treit. ich gruesse ovch mine
gotlichen menscheit und danken ime miner selekeit und manen in siner
geselleschaft, wan er selber ein irdensch mensche was, das er gedenke, von
wannan er si komen, wie gros und wie edel der mensche sibbe an im si, und
lasse den menschen nit werden verlorn. wan nieman hat sich selben gezilet
noch geborn, darumbe hastu alle dine not ane súnde úberkomen. alsus
manen ich gottes menscheit zuo sunderlicher erbarmherzekeit und das er
des gedenke, wie krank der mensche si und das er nit ist geschaffen von sinen
vienden vri und das der mensche muos iemer me vehten als ein wol gewaffenter
man, dem doch sinu ovgen verbunden sint; das ist ir vinstrú menscheit, da
mit si gebunden sint. gedenke, edler gottes sun, wie jemerliche ich in ertrich
was betruebet in dir, und stant noch allen menschen vetterlich bi, die min
glichnisse in in tragent, wan ich din sele bin. ich muos ovch den heligen geist zuo
siner gabe twingen, wan er muos alle selekeit dem menschen von dem
himmelriche in das ertrich bringen.>
< schúbestu, ewiger vatter, den grendel diner gerehtekeit also veste vúr des
himmelriches túr, das die armen súnder hie in niht moegent kommen, ich
klagen es jhesu, dinem lieben sune, der da hat den sclússel dines riches
in siner menschlichen hant mit diner almehtigen gewalt.> der selbe sclússel
wart gesmidet in dem selben lande von der juden handen. swenne jhesus
den schlússel umbewendet, so mag der verworfen súnder komen zuo dinen
hulden.
dis ist des himelschen vater wort:< min sele mag des nit erliden, das ich
den súnder von mir wise; darumbe volgen ich manigem also lange nach, untz
das ich in begriffe und behalte im also enge stat, dar mir nieman mit sinnen
gevolgen mag.>
nu sprichet aber únsers herren sele alsus:< das ist min wirdekeit, und alsus
bin ich gezieret: dú gotheit ist min crone, sine menscheit han ich ze lone, der
helig geist hat mich umbevangen und also wunnenklich durgangen, das
mir kein creature mag gelichen noch aflangen. alsus trage ich ane underlas in
diser heligen drivaltekeit alle irdensche súndere von stunde ze stunde, das si
got noch nit lasse vallen in das ewig abgrunde. aber die jungfrovwe, in der
lichame ich ze herberge was, do ich us von der heligen gotheit kam in ires
sunes menscheit, dú jungfrovwe ist ein beschirmerin aller kúscheit und ein
klagerin der bekorten, die sich mit rúwen voerhtent hie vor der heligen
drivaltekeit; das gerihte noch an iren henden stat.> xvii. got sihet den súnder an vúr guot; was guot reht wille si; von der
guoten burdinen
das ist grundelos, das got den súnder ansihet fúr einen bekerten menschen; und
das ist reht wille gotte ze dienende, das man sere ile zuo mir und nit ze rugge
sehe, und ich trage alle burdine, die dur mine liebi wirt gehaben.
xviii. du solt din herze ansehen ze allen ziten
sich in din herze zuo allen ziten mit des heligen geistes warheit, so wirt
dir alle lugene luterlich leit; wan lugina vertribet goetlich minne und si stetiget
in dem gemuete úberdekete valsche sinne, has und grimme.
xix. von dem guoten willen, den man nit ze der getat mag bringen
ich habe manigen jamer getragen darumbe, das ich guoten willen zuo guoten
werken nie mohte bringen. das benimet mir unstette und ummacht und das
mir es nieman getar raten; und ich getar es leidor úber mine nature nit
wagen. dis kumt da von: sit dem male, das mich got lies vallen von der
wunne der hoehin nach min selbes willekom, da ich so sere verwundert was, das
ich der dingen kein ende konde vinden, da mich die gewaltige minne mit irs
fúres flammen hin gezogen hatte. nu hat si mich gedruket in einen grundelosen
sumpf, da vinde ich keinen grunt; das ist: alles, das ich lide, das heisse ich nit
pine, wan ich were gerne fúrbas in der rehten minsten stat; das ist: verworfen
als ein tobender hunt und niemans menschen vrúnt, in ellende unbekant,
mit armen lúten in vroemdú lant.
nu wil ich ane gehorsami nit wesen, wan dú helige diemuetige gehorsami ist
aller tugenden ein ingesigel. der guote wille, den der guote mensche hat und in
nit mag bringen zuo guoter getat, der glichet sich den edelen schoenen bluomen
mit suessem gesmake ane fruht. also hat got mich getroestet, das aller guoter wille
dez hufen guotes lebennes sol werden der ewigen wunne bluomen, da got ze
siner endelosen hohgezit wil crenze von machen, die sine userwelten da
soellent tragen, die im hie so getrúwelich gant úber lande mit so
manigvaltigem guoten willen, den si nit moegent zuo guoten werken bringen.
eya milter got, nu reiche mir noch dine vetterliche hant und fuere mich in der
minne lant, wan ich han leider lange( schoene) zit verlorn, des wolte ich mich,
herre, noch mit dir erholn. wand gemach des lichamen und der sinne trost,
die muos man mit demuetiger vorhte enpfan, sol man in der ganzen warheit
gestan.
xx. dis buoch ist komen von drier hande gabe; die minne vlússet, si
ist rich und girig, si wirt siech; wer das himmelriche
habe; got git pine und ovch trost
dise gabe, die in disem buoche stat geschriben, die hat mir got in drier hande
wise geben. allererst mit grosser zartekeit, da nach mit hoher heimelicheit,
nu mit sweren pinen; da wil ich gerner inne bliben denne in den andern
zwein. darumbe: alleine die zartekeit und die heimlicheit gottes ewig an in
selben und edel sin, so sint si doch in dirre welte leider also vroemede, das
alle, die si werlich bekennent, si moegent ir nit nemmen; und ovch so voerhte
ich mich in der wollust allermeist, wande so mangú scharpfú not christus in
dirre welte leit. aber der minne nature ist, das si allererst vlússet von suessekeit,
dar nach wirt si riche in der bekantnisse, zem dritten male wirt si girig in
der verworfenheit. ja, du bist rehte unbestete. mer leider die rehte gottes
minne die wirt bi wilon also siech von der boesen suessekeit der italen ere und
von der drintunge des homuotes und von der leidigen tobesuht des zornes und
von der breiten gerunge irdenischer dingen, das si wirt erlemmet an allen
iren liden; das ist an allem beginne ir uebunge, die si von nature an ir hat.
mer nieman hat ein gantz himmelrich in sime herzen denne der alleine, der
sich hat begeben von allem troste und von allen gnaden in dirre welte; wan
die wollust hat úns von gotte gesundert, darumbe muessen wir mit pine wider
kommen. doch mag got des nit gelassen, und wir moegen des nit enberen,
er gebe úns sine volleist und sine gnade zuo allem dem, was wir tuon, liden und
lassen.
xxi. wie bosú pfafheit sol genidert werden(, wie predier alleine predien
soent und bischove sin) und von den jungesten bruodern
owe crone der heligen cristanheit, wie sere bistu geselwet! din edelsteine
sint dir entvallen, wan du krenkest und schendest den heligen cristanen
gelovben; din golt das ist verfúlet in dem pfuole der unkúscheit, wan du bist
verarmet und hast der waren minne nit; din kúscheit ist verbrant in dem
girigen fúre des frasses; din diemuot ist versunken in dem sumpfe dines
vleisches; din warheit ist ze nihte worden in der lugine dirre welte; din bluomen
aller tugenden sint dir abegevallen.
owe crone der heligen pfafheit, wie bistu verswunden! joch hastu nicht
mere denne das umbeval din selbes, das ist pfaffeliche gewalt, da mitte vihtestu
uf got und sine userwelten vrunde. harumbe wil dich got nidern, e du icht
wissest, wan únser herre sprichet alsus:< ich wil dem babest von rome sin herze
rueren mit grossem jamere, und in dem jamere wil ich ime zusprechen und
im klagen, das minú schafhirten von jerusalem mordere und wolve sint
worden, wande si vor minen ovgen die wissen lamber mordent, und die alten
schaf dú sint allú hovbtsiech, wan sú moegent nit essen die gesunden
weide, die da wahset an den hohen bergen, das ist goetlichú liebi und heligú
lere.
swer den helleweg nit weis, der sehe an die verboesete pfafheit, wie rehte ir
leben zuo der helle gat mit wiben und mit kinden und mit andem offenbaren
súnden. so ist des not, das die jungesten bruoder kommen; wan swenne der
mantel ist alt, so ist er ovch kalt. so muos ich miner brut, der heligen cristanheit,
einen núwen mantel geben.> das soellent die jungesten bruoder wesen, als da
vor ist geschriben.
< sun babest, dis soltu vollebringen, so mahtu din leben lengen; das nu
din vorvaren also unlange lebent, das kumt da von, das si mines heimlichen
willen nit vollebringent.> alsus sach ich den babest an sinem gebette, und
do horte ich, das im got kundete dise rede.
xxii. von siben dingen, der man fúnfú vindet in himmelrich
und zwei in ertrich
xxiii. wie in drin stetten sprichet got mit der sele
in der ersten stat sprichet der túfel der sele dike zuo. in den andern zwein stetten
mag er es nit tuon. die erste stat sint des menschen sinne. disú stat ist gemeine
gotte, dem túfel und allen creaturen in ze varende, ze sprechende nach der selben
willekor. die ander stat, da got mit der sele redet, das ist in der sele. in die
stat mag nieman komen denne got alleine. swenne aber got in der sele
sprichet, das geschihet ane aller hande wissentheit der sinnen mit grosser,
creftiger, sneller einunge gottes in der sele; so moegent die sinne das
wunnenkliche reden nit vernemen, si werden also diemuetig, das si keine
creature under in moegen erliden. sol sich der mensche under den túfel diemuetigen?
ja, mit solicher andaht, das in des dunken sol, das er gotte so grosse
smaheit gebotten habe mit sime lebende, also das er dike des túfels glichnisse an
siner sele gemalet habe mit tegelichen súnden und etwenne mit den
hoebetsúnden grosse wunden gesclagen hat an sine sele. die sele die mit dem
heligen geiste bevangen ist, die mag sich nit enthalten, si muos ie sinken von
allem irdenschem troste und von der wollust in dem troste. aber dú sele dú
mit irm eigenen muotwillen bevangen ist, die neiget sich mit manger wollust zuo
irdenischen dingen. die dritte stat, da got mit der sele sprichet, das ist in dem
himmelriche, swenne got die sele ufrukket mit sines willen wollust und henget
si da zuo, da ir sines wunders gelusten muos.
xxiv. wie in wetagen offenbaret christus sine wunden.
vier ding kloppfent vor der himmelporte
in minen grossen wetagen offenbarte sich got miner sele und wisete mir sines
herzen wunden und sprach:< sich, wie we si mir getan habent.> do sprach min
sele:< eya herre, warumbe lidestu also grosse not? sit dem male das dines
reinen bluotes also vil vergossen wart us dinem reinen herzen, da solte billich alle
die welt mit geloeset wesen.>< nein>, sprach er,< minem vatter genuegete also
nit, wan alles das armuete und allú dú arbeit und alle die martir und smacheit
ist alles ein klopfen vor der himmelporte untz an die stunde, das min herzebluot
uf dise erden gos, do wart das himmelrich erst uf entsclossen.>
do sprach dú sele:< herre, do dis geschach, do were du tot. mich wundert
von einem toten, wie mag er bluoten?> do sprach únser herre:< min licham
was do mensclich tot, do min herzebluot mit der stralen der gotheit dur mine
siten vlos. das bluot kam von gnaden ze glicher wis alse die milch, die ich von
miner megetlichen muoter sog. min gotheit wonete in allen mines lichamen
gelidern die wile ich tot was als vor und sider; min sele ruowete die wile in
miner gotheit nach ir langen trurekeit; und ein geistlich bilde miner
menscheit das swebet ie sunder beginne in miner ewigen gotheit.>
xxv. von der verbranten minne
< eya lieber herre, erbarme dich úber den, der hie verbrant ist in diner minne
vúre und verswunden in diner diemuetekeit und ze nihte worden in allen
dingen.>
got sprichet:< min gotheit hat dich verbrant, min moenscheit hat dich
bekant, min heliger geist hat dich geheliget in dinem armuete. die da vil
minnent, die swigent gerne; die niht minnent, die sint ie varer der minne.>
xxvi. gedenken an den tot und lange leben ist guot
ich bin sere wunderlich und mich wundert in minen menschlichen sinnen, das
min sele als wunderlich ist. swenne ich gedenken an den tot, so vroewet sich
min sele mit grosser craft gegen der usvart, das min licham swebet so in
unmenschlicher sanftekeit, und mine sinne bekennent unsprecheliche wunder in
der usvart der sele. alsust stirbe ich allergernost in der zit, die got vor gesehen
hat. nu spriche ich aber har wider: ich wil leben allergernost untz an den
jungesten tag, und nu strecket sich min gerunge hin in die zit der
martireren, uf das ich noch min súndiges bluot in warem cristanen gelovben
moehte giessen dur jhesum, den ich liep han. das ich das gesprechen getar, das
ich got liep habe, da zuo zwinget mich ein sunderlichú gabe, wand swenne mir
laster und pine wirt gebotten, zehant beginnet mit sele ze brennende in dem
fúre der waren gottes liebi mit so wunnenklicher suessekeit, das min lichame
swebet in gotlicher wollust. aber mine sinne behaltet ein jamer, und ich bitte
got fúr alle, die mich lesternt oder schendent, das si got vor súnden beware.
xxvii. wie du solt danken und bitten
herre himelscher vatter, ich danke dir( ser), das du mich geschaffen hast; herre
jhesu christe, ich danke dir, das du mich erloeset hast; herre heliger geist, ich
danke dir, das du mich gereinget hast; herre gantze und ungescheiden helige
drivaltekeit, ich bitte dich, das du nu gedenkest aller trúwe, und sende mir nu
einen barmherzigen tot, der mich loese von aller not. in manus tuas
commendo spiritum meum.
xxviii. swenne du sterben solt, so nim urlop zuo zehen dingen
swenne ich sterben sol, so nime ich urlop alsus zuo allen den, da ich von
scheiden sol. ich nim urlop zuo der heligen cristanheit und ich danke des
gotte, das ich ein cristan mensche heisse und bin ze warem cristanen gelovben
komen; und blibe ich langer hie, so woelte ich mit erbeiten ein helfe sin der
heligen cristanheit, die in manigen súnden stat. ich nim urlop zuo allen den
armen selen, die nu in dem vegefúr sint; blibe ich langer hie, ich woelte
gerne úwer schulde helfen gelten, und ich danken des gotte, das ir gnade vunden
hant. ich nim urlop zuo allen den, die in der helle sint, und ich danken des gotte,
das er sine rehtekeit an inen uebet; belibe ich langer hie, ich woelte inen niemer
guotes gewúnschen. ich nim urlop zuo allen den súndern, die in den hovbtsúnden
ligent; ich danken es gotte, das ich ir geselle nit bin; und blibe ich langer hie, ich
woelte gerne ir burdin tragen vor gotte. ich nim urlop zuo allen den rúwern, die
an irre buosse stant; ich danke des gotte, das ich ir geselle bin; blibe ich langer
hie, ich mueste si liep haben. ich nim urlop zuo allen minen vienden. ich danken
des gotte, das ich unúberwunden von in bin; blibe ich langer hie, ich woelte
mich under ir fuesse legen. ich nim urlop zuo allen irdenischen dingen. ich
klagen das gotte, das ich ir nie gebruhte nach siner heligen ordenunge. ich nim
urlop zuo allen minen lieben vrunden. ich danken des gotte und in, das si min
helfe in noeten gewesen sint; blibe ich langer hie, ich mueste miner untugenden
mich iemer schemmen, die si an mir erkennent. ich nim urlop zuo aller
miner bosheit. ich clage das gotte, das ich sin helige gabe an miner sele also
verderbet habe, das nie kein gebreste so cleine enwart, er sie in himmelriche an
miner sele bekant; swie es gewandelt si, so ist der schade doch da bi. herre
jhesu, ich klage es dir, joch ist dú smacheit alles min. ich nim urlop zuo minem
leiden lichamen. ich danken des gotte, das er mich an maniger stat vor
maniger súnde hat bewart; blibe ich lenger hie, sin bosheit ist so manigvalt,
ich wurde im niemer rehte holt.
xxix. von zehen stukken gotliches fúres us der edelkeit gottes
ein unwirdig mensche gedahte einvaltekliche umb die edelkeit gottes.
do gab im got ze bekennende in den sinnen und ze beschowende mit der selen
ovgen ein vúr, das brande ane underlas in der hoehi úber allú ding. das vúr hatte
gebrant ane beginn und sol noch brinnen iemer ane ende. dis fúr ist der ewig
got, der in im behalten hat das ewig leben und us von im gegeben hat allú ding.
des vúres vunken die sint gevlogen, das sint die heligen engele. des vúres
blikken die sint komen, das sint alle gottes heligen, wan ir leben das hat
manigen schoenen blik der cristanheit gegeben. dis vúres kolen die gluejent
noch, das sint alle die seligen, die hie brinnent in der himelischen minne und
lúhtent mit guotem bilde; alle die erkaltet sint in den súnden, die moegent sich bi
den kolen wermen. des vúres geneiste sint gestoben und sint ze nihte
worden, das sint alle die seligen lichamen, die in ertrich noch beitent des
himmelschen lones. dis vúres meisterschaft sol noch komen, das ist jhesus
christus, dem sin himmelsch vatter die erste loesunge und das jungest gerihte
hat bevolhen. der sol an dem jungesten tage us von den geneisten die
allerschoenesten koeppfe machen dem himmelschen vatter, da er in siner ewigen
hochgezit selber us trinken wil alle die helikeit, die er mit sinem lieben sune in
únser sele und in únser menschlichen sinne gegossen hat. ja, ich sol trinken us
von dir und du solt trinken us von mir alles, das got guotes in úns behalten
hat. wol dem der nu vaste stat und nit hie verstúret, das got in in gegossen
hat. dis vúres rovch sint allú irdenschú ding, der man dike gebruchet mit
unrehtere wollust. wie schone si lúhtent in únsern ovgen, wie lustlich si spilent
in únserm herzen, si tragent doch vil manige bitterkeit in inen verborgen,
wan si verswindent als ein rovch und machent blint die hohesten; ja, si machent
ovch suroegede die heligosten.
das gemach dis vúres das ist die wunnenkliche wollust, die únser sele
innewendig enpfat von gotte mit so heliger wermin des gotlichen vúres, das
wir hie burnen wider in dem gotlichen fúre und mit tugenden bestan, das wir
nit erloeschin.
die bitterlicheit des fúr es das ist das wort, das got sol sprechen an dem
jungesten tage:< gant von mir, ir vervluohten, in das ewige fúr!>
der schin dis vúres das ist die lúhtende anschowunge des gotlichen antlútes
der heligen drivaltekeit, dú únsern lip und únser sele sol durlúhten, also das
wir da die wunderliche selekeit sehen und bekennen, die wir nu hie nit
moegen nemmen.
dise ding sint us von disem vúre kommen und vliessent ovch wider in,
iegliches nach gottes ordenunge mit ewigem lobe. swer hie von me sprechen
wil, der lege sich in das vure und sehe und smeke, wie dú gotheit vlússet, wie
dú menscheit gússet, wie der helig geist ringet und manig herze twinget,
das es got manigvalteklich minnet. xxx. die luter minne hat vier ding
die luter gottes minne hat disú ding an ir: das man also eintrachtig si mit
gotte, swas úns geschehe ane súnde, das wir des mit innikeit gotte dankin. das
andir: das wir ordenlich gebruchen der gabe, die wir von gotte an lip und an
sele haben. das dritte: das wir luterliche leben in guoten sitten ane alle súnde.
das vierde: das wir alle tugende an úns haben. owe, das ich die hette
und werlich an allen sachen vollebrehte; das neme ich fúr alle die
contempplacie, da ich ie gehorte von sagen. was helfent hohú wort ane
barmherzigú werk, was hilfet liebin zuo gotte und grimmi zuo guoten lúten? so
sprichestu:< gebe mir es got, ich tete es gerne.> hoere nu: die tugende sint halb
gabe von gotte und halb sint si tugende an úns. swenne úns got gibet bekentnisse,
so soellen wir der tugenden gebruchen.
xxxi. wie got die sele gemachet hat; von wollust und pine; wie
got glich ist eime dote
ich sprach an einer stat in diseme buoche, das dú gotheit min vatter ist von
nature. das verneme du nit und spreche:< alles, das got mit úns hat getan, das
ist alles von gnaden und nit von nature.>< du hast war und ich han ovch war.
nu hoer ein glichnisse: wie schoenú ovgen ein mensche hat, er mag nit gesehen
úber ein mile weges. wie scharpfe sinne der mensche hat, er kan unsinnelicher
dingen nit begriffen denne mit dem gelovben und greiffit als ein blinde in der
vinsternisse. die minnende sele, die alles das minnet, das got minnet, und
alles das hasset, das got hasset, die hat ein eige, das hat got erlúhtet; da mit
sihet si in die ewige gotheit, wie die gotheit gewúrcht hat mit ir nature in der
sele. er hat si gebildet nach im selber; er hat si gepflanzet in im selber; er
hat sich allermeist mit ir vereinet under allen creaturen; er hat si in sich
besclossen und hat siner goetlichen nature so vil in si gegossen, das si anders
nit gesprechen mag, denne das er mit aller einunge me denne ir vatter ist.>
der licham enpfat sin wirdikeit von dem sune des himelschen vatters an
bruoderlicher geselleschaft und an dem lone der arbeit. der gottes sun jhesus
christus hat ovch sin werk gewurket in herzeklicher liebi durch not in armuete,
in pine, in arbeite, in smacheit untz an sinen heligen tot. der helige geist hat
ovch sinu werk gewúrket, als du sagest, mit siner gnade und alle únser gaben,
die wir ie enpfangen haben.
disú werk sint drier hande, doch hat si ein ungescheiden got in úns gewúrket.
zwoei ding werkent in ertriche und in vegefúre mit der gottes kraft ane
underlas. das eine wúrket alleine in himelriche, das ander wúrket alleine in der
helle: das ist wollust in himmelriche ane pine, und pine in der helle ane wollust.
wa was got, eb er ihtes iht geschuof? er was in im selber und im warent allú
ding gegenwúrtig und offenbar als si hútte sint. wie was únser herre got do
gestalt? rehte ze glicher wis als ein clot und allú ding waren in gotte besclossen
ane sclos und ane túr. das niderste teil des klotes das ist ein grundelosú
vestenunge beniden allú abgrúnde, das oberste teil des dotes das ist ein hoehi, da
nút úber ist, das umbezil des dotes das ist ein cirkel unbegriffenlich. nochdenne
was got nit schepfer worden. do er aber allú ding geschuof, wart do der clot
ufgesclossen? nein, er ist noch gantz und er sol iemer gantz beliben. do got
schoepfer wart, do wurden alle creaturen an in selben offenbar: der mensche,
got ze minnende, ze gebruchende und ze bekennende, gehorsam ze
blibende; vogel und tier, ir nature ze pflegende; die toten creaturen, ze stande in
irme wesende. nu hoere: was wir erkennen, das ist alles niht, wir minnen
denne got ordenlich in allen dingen, als er selber allú ding in ordenlicher
minne geschaffen hat und úns selben minne gebotten und geleret hat.
xxxii. wie wir glich werden gotte, sante marien, den engelen
und den heligen
alse vil als wir minnen barmherzekeit und stetekeit ueben, alse vil glichen wir
dem himelschen vatter, der disú ding ane underlas in úns uebet. also vil als
wir hie armuotes, versmacheit, verweisete, pine liden, also vil glichen wir dem
waren gottes sun, der mit aller gedult al sin not und marter leit. als vile als wir hie
usvliessen mit aller miltekeit únsers herzen ze gebende únser guot den armen, ze
dienste únsern lip den kranken, also vile gelichen wir dem heligen geiste, der
ein milte usvluot ist des vatters und des sunes. also vile als wir warhaftig sint,
messig und bescheiden in heliger einvaltikeit, also vile glichen wir der
heligen drivaltekeit, die ein war got ist und alle sinu werk in ordenlicher
masse gewurket hat und noch tuot. also vil als wir kúsch sin mit aller luterkeit,
diemuetig mit aller undertenikeit, diensthaftig mit aller helikeit,
unschuldig von aller bosheit, also vil glichen wir únser lieben vrowen sante
marien, die mit disen tugenden ist geedelt, also das si maget muoter ist
worden und muoter maget ist bliben und ist alleine keyserinne úber alle
creaturen. also vil als wir guetlich, minnesam, vridesam sin, also vil glichen wir
den engeln, die niemer arglich tuont. also vile als wir heleklich leben in
ellende und in ungemach ungetroestet, also vil glichen wir sante johanse
baptisten, der úber manigen heligen ist gehoehet. also vil als wir gerunge
haben nach gottes lobe, bekantnisse in der gabe, ordenliche gebruchunge des
willen gottes, also vil glichen wir den propheten und den heligen vettern, die
sich mit grossen tugenden getwungen hant in gotte. also vil als wir wisheit
lernen und ander lúte da mitte bekeren und mit gotte bestan in aller not,
also vil glichen wir den heligen aposteln, die sich verlassen hant bis in den tot.
als vil als wir gedult haben in aller not und als gros als únser cristan glovbe ist
untz in den tot, also vil glichen wir den heligen martirern, die mit irme bluote
úns habent besprenget den waren himmelweg. als vil als wir mit vlisse tragen
die not der heligen cristanheit, beide der lebenden und der toten, alse vil
glichen wir den heligen confessorn, die mit manigen arbeiten wachten und
mit sorgen bihte horten. alse vil als wir strites haben unúberwunden und
maegetlich ere behalten, also vil glichen wir den heligen juncfrovwen, die den
waren sig nit verloren hant. alse vil als wir grosse rúwe haben und alse vil als
wir manigvaltige helige buosse leisten, alse vil glichen wir den heligen witewen,
die nach den súnden als grosse ere erarnet hant. also vil als wir aller
tugenden an úns haben, als vil glichen wir gotte und allen sinen heligen, die mit
aller vrúmekeit gotte gevolget hant.
xxxiii. von dem scharpfen capittel, da der bilgerin zuo kam,
der schein ein gros herre
ein mensche pflag des lange, das er mit eim scharpfen capittel in sin
herze gieng und besach sinen schaden und gottes smacheit an im selber. do
warf er us von sinem herzen allen súndigen smak sines vleisches und saste
wider in alle pine ze lidende willeklichen dur got. er warf ovch us alle wollust
siner magen und vrúnden und saste wider in alle die smacheit, die im sine
anvehter tuon wolten. er warf ovch us alle liebin richtuomes und eren, da sich die
súndig welt zuo vroewet, und saste wider in alles das armuete, das múglich ist
ze lidenne nach rate.
in das kapittel kam únser herre jhesus christus glich eim armen bilgerin. do
wart des menschen geist so erlúhtet, das er bekande, das es únser herre was,
und sprach:< eya lieber bilgerin, wannan kumstu?> do antwúrt er:< ich kum
von jerusalem, da wart ich sere gewundot, da leid ich grosse smacheit, armuot
und pine, das han ich dir gebracht.>< des danken ich dir, vil lieber herre, und
das han ich wol bevunden vil manigen tag.> do nam únser herre ein einvaltige
crone und saste si dem menschen uf sin hovbet und sprach:< dis ist dú krone
des armuetes, der smacheit unde der pine. disú krone sol noch gezieret werden
mit min selbes bilde.> do vuor der bilgerin hin.
der mensche wart betruebet und sprach:< owi, owe mins lieben bilgerins!
ja, wan ich wolte gerne me mit im geredet haben.> do sach si uf in die hoehin,
do wart si sin gewar. do was er glich einem gewaltigen herren und was
umbevangen mit himmelscher wunne und sprach:< ich segnen dich und
gruesse dich, min vride si iemer mit dir! amen.>
xxxiv. der die welt versmaehet, den sol man eren mit nún dingen
ein stimme wart gehoert und disú wort wurden gesprochen alsust:< ja sehent, si
kumt, dú die welt hat versmaehet und die lúgene hat ervlouget und die
warheit hat geminnet und dú mich hat gebenedigt. man sol si enpfan mit aller
ere, man sol si stetigen in der warheit, man sol si benedigten ane ende, man sol
si kleiden mit aller schoenin, man sol si croenen mit aller wirdekeit, man sol si
setzen uf den stul des ewigen gemaches, man sol si gruessen mit allen zungen,
man sol ir dienen mit aller gift, man sol si vroewen mit aller gabe.>
xxxv. wie dú selig sele sprichet zuo irme lichamen an dem jungsten tage
stand uf, min vil lieber, und erhole dich aller diner pine, aller diner wetagen,
aller diner smacheit, aller diner trurekeit, alles dines ellendes, aller diner
serekeit und aller diner arbeit. der morgensterne ist ufgegangen, das ist
sante marien geburt und ir leben. die sunne hat iren schin getan, das ist, das
gotmensche wart, sine werk und sin himmelvart. der mane sol iemer stete
stan, das ist, das wir denne iemer stete soellen wesen in dem ewigen lebenne.
ettewenne lag alles min heil an dir, nu lit aller din trost an mir. were ich zuo dir
nit wider komen, us diser aschen wúrdestu niemer genomen. der ewige tag
ist úns entstanden, nu soen wir únsern lon enpfan.
xxxvi. das johannes baptista der armen dirnen messe sang,
das was geistlich bekantnisse in der sele
man mag gotliche gaba mit mensclichen sinnen nit begrifen. darumbe besúndent
sich die lúte, die nit habent den offenen geist der unsehelichen warheit.
das man mit vleischlichen ovgen mag gesehen, mit vleischlichen oren mag
gehoeren, mit vleischlichem munde mag gesprechen, das ist also ungelich der
offenen warheit der minnenden sele als ein wachslieht der claren sunnen.
das johannes baptista der armen dirnen messe sang, das was nit vleischlich, es
was also geistlich, das die sele alleine beschowete, bekante und gebruchte; aber
der licham hatte nit da von, denne er von der sele edelkeit in sinen menschlichen
sinnen mohte begriffen; darumb muessent dú wort menschlichen luten.
min pharisei sprach uf die rede, johannes baptista were ein leie. das allerheligoste,
das in der messe ist, das ist gottes lichame. den selben gottes sun beruorte
johannes baptista mit diemuetigen bibenden vorhten in also grosser wirdekeit
sines heliges lebennes, das er des himmelschen vatters stimme horte und sinu
wort vernam und den heiligen geist sach und bekante den sun in in beiden.
johannes baptista prediete ovch offenbar allen lúten den heligen cristanen gelovben
und bewisete mit sinem vingere den lúten uf den waren gottes sun, der da
gegenwertig was:< ecce agnus dei.> das johannes baptista gottes wort sprach,
alsus verre mag es niemer babest noch bischof noch priester vollebringen denne
alleine mit únsrem unsinnelichem cristanem gelovben. was dis ein leie? berihtent
mich, ir blinden; úwer luginen und úwer has wirt úch niemer vergeben ane
pine!
xxxvii. du solt got loben, clagen und bitten zwoelf ding
gebenedict sistu, lieber herre jhesu christe got, des lebenden gottes sun! an
der acht mines gelovben so weis ich werlich, das du hie gegenwúrtig bist, war
got und war mensche! in dem selben nammen bitte ich dich, herre, hútte an,
als minen got und minen herren, als minen schoeppfer und minen loeser, als
minen aller mannen liebesten und aller herren werdesten, húte und
iemer me. herre, himmelscher vatter, nu klage ich diner heligen drivaltekeit,
das ich vor dinen ovgen gesúndet han ane vorchte und ane schamme. owe, hilf
mir hútte, milter got, diner ganzen hulde, wan min herze vinster ist von
gewonheit der súnden. reinige, herre, hútte min herze von aller irdenischer
liebin und gús, herre, nider dine himmelvluot in mine durre sele, das ich
beweine din grossen smacheit und miner súnden jamerkeit.
herre, ich danken dir aller der gnaden, die du, lieber herre, mit úns getan
hast und nu mit úns tust und eweklich mit úns tuon wilt. ich bitte dich, herre,
himmelscher vatter, in dem namen jhesu christi, das du mich mit diner
gnade lúterst von allen minen súnden und beschirmest mich vor aller súnde,
und helige mich mit allen tugenden in das ewige lib.
ich bitte dich, herre jhesu christe, dur dinen heligen tot und dur die
kumberliche not, die din heliger licham an dem heligen crúze leit, das du,
herre, mit den ovgen diner gotlichen erbarmherzekeit und diner menschlichen
trúwe und dines heligen geistes gunst alle mine not und minen jungesten
tot wellest ruchen an ze sehen; und gib mir, herre, denne din selbes
lichamen, das ich dich, herre, denne muesse enpfan mit warem cristanen
glovben, mit herzeklicher liebin, also das din heliger licham muesse wesen und
bliben die jungeste spise mines lichammen und das ewige brot miner armen
sele.
ich bitte dich mer, vil lieber herre, das du denne miner armen sele mit dir
selben wellest troesten und mich denne von allen vienden wellist loesen. ich
bitte dich, vil lieber herre jhesu christe, das du denn min arme sele
wellest enpfan in dine vetterliche hende und bringen mich denne mit aller
vroede us von disem ellende in dines gebenedigten vatter lant, da ich dich,
herre, mit allen( seligen) heligen muesse benedigten und loben, die nu da sint
und noh komen soellent. des gewer mich, lieber herre jhesu christe, und alle
die mit mir, die mir dur dine liebin gnedig und getrúwe sint; und hilf ovch allen
den mit mir, die mir wider dine hulde ungetrúwe und ungenedig sint, und
gemeine allen den mit mir, die gelovbig cristan menschen sint.
ich bitte dich, herre, dur din selbes ere, das du úns cristanen lúten wellest
geben ane underlas in dem stuole ze rome ein hovbt vol aller cristaner tugenden,
da die helige cristanheit von gebreitet muesse werden in der meine und
geloeset von allen súnden und geheliget mit allen tugenden, also das du, lieber
herre, hútte mit diner almehtigen hant wellest ruochen ze loesende jerusalem
und alle die stette und die lant, die mit unrehter gewalt betruebet sint, durch
dine here namen dri.
mit allen heligen bitte ich dich, vil lieber jhesu christe, umb cristanlichen
vriden und umb notdúrftige frúhte und umb gnedichlich weder disem lande
und allen cristanen landen. ich bitte dich, lieber herre, das du dine vrúnde
behaltest in dime dienste und dine viende bekerest und krenkest an irre
bosheit. ich bitte dich, keyser aller eren und crone aller fúrsten, herre jhesu
christe, fúr die fúrsten in disem lande und von allen cristanen landen, das du
si, herre, hútte ruochest vereinen mit dinem heligen geiste, also das si niemer
kein súndige reise stiften wider dinen hulden und wider ir selekeit.
ich bitte dich, lieber jhesu christe, vúr alle die cristan menschen, die hútte in
noeten sint, in wasser not, in súche, in gevengnisse, in betruebnisse, in alze
grossem armuete. ich bitte dich dur dine milten gueti, das du si hútte also
wellest troesten, das si dinen ewigen trost und dine gebenedigten hulde niemer
moegen verlieren.
ich bitte dich, heliger vatter von himmelrich, vúr alle die cristane selen, die
hútte von irme lichamen scheiden, das du, erbarmherziger got, ir behalter
wellest sin und urteilen si in das ewige lib. eya lieber herre, erbarme dich
úber die selen mins vatters und miner muoter und úber alle die sela, die in dem
vegefúr sint; lose si, herre, in dirre stunde dur dine here namen dri. requiescant
in pace, amen.
ich bitte dich, lieber herre, vúr mine gaden, das du úns allen die tugende
wellist geben, die únser leben reinigen und heligen, dir ze lobe und ze helfe der
heligen cristanheit. nu enpfah, herre, hútte dis gebet und min clage und gewer
mich nach dinen gnaden, amen.
xxxviii. nieman mag gottes himel zerstoeren. die helle verwiset got
< eya lieber herre, almehtiger got, wie lange sol ich hie stan in der erden mines
vleisches glich eime stekken oder einem male, da die lúte zuo lovffent, werfent
und schiessent und lange miner eren hant geramet mit geswinder argheit?>
hoerent nu dise antwúrt:< nieman ist so snel in sime lovffe, nieman ist so stark
in sime wurfe, nieman ist so listig in sime schutze, nieman ist so arg an sime
grimme, das er minen himmel moege zerstoeren oder zerbrechen oder
schedelich gerueren, da ich wonhaft bin inne. mere: da man mich húte in
die herberge zuohet und mich morne uswiset, die glichent der helle. des
fundament ich bin, des tynaphel wil ich ovch bliben.>< eya herre, wer sol mir
des gehelfen, das ich alle mine wege also wandele, eb ich glippfe, das ich nit
valle?> die gottes vorhte sol mich úfhalten, der gottes wille sol mich leiten.
xxxix. von dem gegenblike gottes schines an únser vrowen
und von ir gewalt
o, o, o, drie personen hant ein namen in einem got ungeteilet. si vliessent
gegen marien antlize wunnenklic in eime strame ungescheiden mit voller vluot in
milter gabe mit clarem schine der himelschen eren. mit unspreclicher gruosse
rueret er ir herze, das si schinet und lúhtet, also das der hohe gegenblik der
heligen drivaltekeit vor únser frovwen antlize entstet. er vlússet noch
fúrbas und erfúllet alle diemuetigen minnenvas und git inen schin und ere
vor den andren verre. in dem gegenblikke mag únser vrovwe wol gebieten;
mere: wil si bitten, das mag si diemueteklichen tuon, wan got mit siner minne in
irer diemuetekeit mensche wart. bedarf únser vrovwe diemuetekeit in dem
himmelriche? niht mere denne das si den almehtigen got úber sich eret in
undertenikeit mit allen seligen, die irem bilde volgent.
únser vrovwen gegenblik ist geklaeret mit aller der gabe unverderbet, die si
enpfieng von gotte, si ist ovch gezieret mit allen tugenden vollekomen, si ist
gekroenet mit aller wirdekeit; hie mitte vlússet si wider in got vol aller
annemikeit.
wie únser vrovwe gebruchet der heligen drivaltekeit und wie sich got in ir
vereinet ob allen lutern menschen, das ist unsprechlich. mere: also vil
alse si hie vereinet waren, also vil gebruchet dort únser vrovwe und also vil gússet
únser herre ob allen heligen in si. únser vrovwe hat gewalt úber alle túfel ze
hinderende von den menschen. darumbe bestaden wir gerne únser ave maria
in irme gegenblike, das si únser hie gedenke.
xl. bekorunge, die welt und ein guot ende pruefent úns
nieman weis, wie vaste er stat, er werde denne e gestossen mit der bekorunge
des libes.
nieman weis, wie stark er si, er werde denne e angesuochet von der welte
bosheit.
nieman weis, wie guot er( selber) si, eb im werde ein guot ende.
xli. von dem gegenblike gottes in den menschen und in
die engele. fúnf ding hindernt die schrift
ir wellent, das ich fúrbas schribe, und ich enmag. die wunne, die ere, die
clarheit, die trútunge, die warheit, die sint ob mir also gros, das ich stum
wurde vúrbas me ze sprechende, das ich bekenne.
mere: ein spiegel wart gesehen in dem himmelriche vor der brust einer
ieglichen sele( und lip). dar in schinet der spiegel der heligen drivaltekeit und
git warheit und bekantnisse aller der tugenden, die der lip ie begieng, und aller
der gabe, die dú sele in ertrich ie enpfieng. da von schinet der here gegenblik
von einer ieglichen persone wider in die hohen majestat, da si usgevlossen
hat. der engel gegenblik ist fúrig minnenclar, wan si habent grosse liebin zuo
únser selekeit. si dienent úns ane arbeit und ir lon wahset die wile disú welt
gestat. dú ware gottes minne hat die selben craft an den engelen, die si an den
menschen hat. das wir mit arbeiten dienen, das ist da von, das wir súndig
sin.
xlii. dis schreib swester mehthilt an einer cedelen irem bruoder b., predier
orden, und sprach:
< die allergroeste vroede, die in himmelrich ist, das ist der wille gottes; das
unwille wille si, da von kumet goetlichiu vroede in des betruebten menschen herze.
das ist eins geistlichen menschen bihte, das man die gabe lihte versmaehet, die
von gotte kumet. pinliche gaben soellen wir mit vroede enpfan, troestliche gaben
soellen wir mit vorhten enpfahen. so moegen wir úns allú ding nútze machen, dú
úber úns gant. lieber buole, siest eintrehtig mit gotte und vroewe dich sines
willen!>
( xliii. disú schrift ist us got gevlossen
dise schrift, die in disem buoche stat, die ist gevlossen us von der lebenden
gotheit in swester mehtilden herze und ist also getrúwelich hie gesetzet, alse si
us von irme herzen gegeben ist von gotte und geschriben mit iren henden. deo
gratias.)
dis ist das sibende teil
i. von der crone und von der wirdekeit únsers herren jhesu christi,
die er nach dem jungesten tage enpfahen sol
ii. wie an aller selen tag ein mensche bat vúr die selen gemeinlich
iii. wie nútze das si, das ein mensche mit diemuetigen worten sin herze
besehe ane underlas
iv. von dem besemen únsers herren
v. warumbe das closter zuo einer zit angevohten wart
vi. von dem capittel und wie der mensche besehen sol sine brúche und
die beweinen und von zwein guldinen pfenningen und von guotem
willen und gerunge
vii. wie der mensche ze aller zit mit got vereinet si
viii. wie ein mensche got suoche
ix. wie dú minnende sele lobet únsern herren mit allen creaturen
x. dis geschach ze einer zit, do gros unfuore was
xi. wie únser herre wart gelich gesehen einem arbeitendem manne
xii. wie ein mensche italer eren und bekorunge widerstan sol
xiii. wie únser herre wart gesehen glich einem bilgerine
xiv. von gottes erwelunge unde segene
xv. wie der mensche, der die warheit minnet, bitten sol
xvi. wie der mensche geret unde bat
xvii. wie bekantnisse sprichet zuo dem gewissede
xviii. von der bevelhunge der siben ziten der martyr únsers herren ze
mettin
xix. von dem gruosse únser vrovwen
xx. wie man das ave maria sol bevelhen ünser vrovwen
xxi. wie ein mensche sin herze sol besehen, eb das er zuo gottes tische
gange
xxii. von dem lobe des himmelschen vatters
xxiii. wie man dem sune danken sol
xxiv. von der minne vluot
xxv. von dem gruosse der heligen drivaltekeit
xxvi. wie man zuo gotte vliehen sol an der bekorunge
xxvii. wie der geistlich mensche sin herze keren sol von der welte
xxviii. von der not eines urlúges
xxix. von einer lere
xxx. ein gebet wenne man die juncfrovwen croenet
xxxi. von einer clage
xxxii. wie des guoten menschen werk lúhtent gegen dem werk únsers herren
xxxiii. von dem geistlichen tranke
xxxiv. von der geistlichen spise
xxxv. von den siben salmen
xxxvi. von einem geistlichen closter
xxxvii. von der ewigen hohgezit der heligen drivaltekeit
xxxviii. wie ein geistlich mensche sol clagen und bekennen gotte sine súnde
alle tage
xxxix. wie die túfele sich schlahent und jagent, bissent und nagent, wenne
ein minnendú sele, die von gotlicher minne brennet, von diser welte
scheidet
xl. alsus sprichet dú minnende sele zuo irme lieben herren
xli. wie ein predier bruoder wart gesehen
xlii. von dem honige tranke
xliii. von der einvaltiger minne, wie die wise wart gesehen
xliv. von fúnf súnden und von fúnf tugenden
xlv. von siben dingen in der minnenden gerunge
xlvi. wie sich die sele meldet in geistlichem armuete
xlvii. von einer súnde, die boese ist úber alle súnde
xlviii. wie die minne wart gesehen mit iren jungfrovwen
xlix. von einem leiebruoder
l. von der pinlichin gabe gottes
li. ein gebet vúr versumekeit
lii. wie sich die minnende sele neiget under die hant gottes
liii. von dem gevengnisse geistlicher lúten
liv. von vier dingen des glovben
lv. also schribet ein vrúnt sinem vrúnde
lvi. wie got rueret sine vrúnde mit der pine
lvii. ein wenig von dem paradyse
lviii. von sant gabriel
lix. wie dú botschaft fúr got kam
lx. wie das kint gesehen wart
lxi. wie man sich bereiten sol ze gotte
lxii. wie die jungfrovwen dienent ir vrowen der kúneginne
lxiii. gottes wille ist ein fúrste in allem wesende
lxiv. wie got dem menschen dienet
lxv. wie got die sele zieret mit der pine
i. von der crone und von der wirdekeit únsers herren jhesu christi, die
er nach dem jungesten tage enpfahen sol
unser herre, der himmelsch vatter, hat noch behalten in siner gotlichen wisheit
manige unsprechliche gabe, da er nach dem jungesten tage simi userwelten
kinder mitte zieren wil: nemlich sinem eingebornem sune jhesum, únserm
loeser, dem hat der himmelsche vatter ein cronen bereit mit also grossen,
erlichen, manigvaltigen werken gemachet und gezieret, das alle die meister, die
ie wurden und nu sint und iemer soent werden, nit moehten volleschriben die
clarheit und die manigvaltigen wunne der cronen. die crone wart gesehen mit
geistlichen ovgen der minnenden sele in der ewigen ewikeit und wart bekant ir
geschoepfnisse. was ist das, ewekeit? das ist die ungeschaffene wisheit der
endelosen gotheit, die weder beginne noch ende hat.
die crone hat drie bogen: der erste boge waren die patriarhen, der ander die
propheten, der dritte dú helige cristanheit. dú crone wirt gebildet und gebluomet
mit der gegenwertikeit aller seligen, die an dem jungesten tage gottes rich
besitzen soellent; si soellent doch ire wirdekeit ordenlich besitzen nach iren
werken.
der erste boge der crone wirt gewiret und erlúhtet mit edelme gesteine aller
der heligen innikeitte und guoter werken, die die patriarchen ie vollebrahten. der
boge wirt ovch gebildet mit menschlichem bilde, sel und lip. das erste bilde uf
dem bogen der crone das ist sant stephan und alle die martyrer gebildet mit
ime, die ie in cristanem gelovben ir bluot gegossen hant. da bi sint sant peter und
alle gottes aposteln mit ime ovch gebildet; da bi alle die seligen, die der apostelen
lere gevolget habent. die elichen lúte soen ovch an dem bogen gebildet sin
mit iren kinden, die mit guoten werken gotte gevolget hant.
der ander boge der crone der wirt gebildet mit allen bebisten und allen
geistlichen vettern mit in, denen got sinú schaf bevolhen hat. der boge wirt
gewiret mit aller geistlicher gewalt und wirt gebluomet mit cristanlicher lere.
der dritte boge der crone wirt gebildet allerschonost mit der edelen menscheit
únsers herren jhesu christi und bi ime sin erlichú muoter maria mit allen iren
juncfrovwen, die dem lambe volgen soellent. sant johans baptiste der wirt da
dem lambe gebildet vil nahe und alle die werdent gebluomet bi ime, die under
sinen henden cristan worden sint. der boge der crone wirt mit der
schoepfnisse aller creaturen gewiret nach der liebi und nach der meinunge des
schoepfers, die er da zuo hatte, do er allú ding geschuof nach sinem willen.
dú crone wirt úberal gebluomet mit mangem ritterlichen schilte des heligen
starken cristanen gelovben. das keyserrich sol ovch an der cronen stan gebildet,
gewiret und gebluomet untz an den jungesten geburen, iemer da nach wirdig,
das si gotte gedienot hant.
die crone sol ovch gezinnet werden bi endecristes zite mit manigem erlichen
bilde als helyas und enoch und manig helig martyrer wirt vor in gebluomet
mit der helikeit irs lebennes und gewiret mit irm túren bluote.
die crone sol ovch geverwet sin mit des lambes bluote und erlúhtet und
vergúldet mit der creftigen minne, die jhesu brach sin suesses herze enbinnen.
dise crone hat únser himelscher vatter geschaffen, jhesus christus hat si
verdienet, der helig geist hat si geworcht und gesmidet in der fúrinen minne
und also vuege gemachet mit der edelen kunst der heligen drivaltekeit, das si
únserm loeser jhesu christo also wol fueget und also erlichen stat, das der
himmelsche vatter von sime eingebornen sune me vroeden enpfat. das muos sin,
alleine dú ewige gotheit sunder beginne alle wunne und vroede hat in ime und
nu hat und iemer haben sol, so tuot im doch das sunderlichen eweklich wol,
das er sinen ewigen sun mit allen sinen volgeten so vroelich anschowen sol.
swenne jhesus christus sin jungest gerihte hat getan und sin abentessen
hat gedient und begangen, so sol er dise crone von sinem himmelschen
vatter in grosser ere enpfan und mit ime, die mit libe und mit sele zuo der
ewigen hohgezit dar mit arbeit komen sint. so sol ein ieglich sel und lip ir
wirdekeit an der cronen sehen.
die crone ist gezúget in ertrich in túrer koste, nit mit silber noch mit golde
noch mit edelm gesteine, mer mit mensclicher arbeit, mit mensclichen
trehenen, sweis unde bluot, mit allen tugenden und ze jungest mit dem
pinlichen tot. die engele werdent an der cronen nit gesehen, darumb das si
nit menschen sin. aber si muessent mit wunneclichem sange got loben an der
crone.
der erste kor singet alsus:< wir loben dich, herre, umbe din erlichen e, da alle
dise von sint komen, die gebildet sint an diner crone.> der ander kor:< wir
loben dich, herre, mit dem gelovben abrahe und mit der heissen gerunge und
prophetien aller propheten.> der dritte kor:< wir loben dich, herre, mit der
wisheit und vrommekeit aller diner appostelen.> der vierde kor:< wir loben
dich, herre, mit dem bluote und mit der gedult aller diner martirer.> der
fúnfte kor:< wir loben dich, herre, umb das helige gebet und cristanliche lere
aller bebisten und aller bihtern.> der sehste kor:< wir loben dich, herre, mit
der rúwe stetekeit diner wittewen.> der sibende kor:< wir loben dich, herre,
mit der kúscheit aller juncfrovwen.> der ahtode kor:< wir loben dich, herre, mit
der fruht diner muoter und maget.> der núnde kor:< wir loben dich,
herre, umb dinen heligen tot und umbe din erlich leben nach dinem tode und
umb dinen grossen usvlus aller gabe und aller guete, da du úns, herre, mitte
gehoehet und loblich geordenet hast; wir loben dich, herre, mit diner vúrinen
minne, da du úns inne vereinet hast.>
oben uffen der crone swebet das allerschoenste baner, das ie in disem keyserriche
wart gesehen; das sol das helige crúze wesen, da christus sinen tot het
an gelitten. das crúze hat vier ende. das niderste ende ist gezieret mit
wunne, claror denne die sunne. zuo dem vorderen ende under dem crúze
swebet ufgerihtet die súle, geverwet mit des lambes bluote, gebluomet und gezieret
mit den nagelen, da únser herre mitte wart gewundot. oben uf dem bovme des
crúzes swebet die allerschoenestú, keyserlichú, dúrninú crone des riches. die
dorne sint gebluomet lylienwis, rosenvar, wunnenklich, himmelclar. dis ist
das baner der cronen, da jhesus christus den sig mitte gewan und lebendig
wider zuo sinem vatter kam.
alzehant nach dem jungesten tage in der ewigen hochgezit, als got allú ding
núwe hat gemachet, so wirt disú crone geoffenbart und swebet uf dem
hovbet der menscheit únsers herren, der heligen drivaltekeit ze eren und ze
lobe und allen seligen ze vroede iemer mere.
die menscheit únsers herren ist ein begriffenlich bilde siner ewigen gotheit,
also das wir die gotheit begriffen moegen mit der menscheit, gebruchen
geliche der heligen drivaltekeit, halsen und kússen und unbegrifliche
got umbevahen, den himmelriche noch ertrich, helle noch vegefúr niemer
begriffen mag noch widerstan. die ewige gotheit schinet und lúhtet und
machet minnenlustig alle die seligen, die ime gegenwúrtig sint, das si sich
vroewent ane arbeit und lebent iemer ane herzeleit. die menscheit únsers
herren gruesset, vroewet und minnet ane underlas sin vleisch und sin bluot.
alleine da vleisch noch bluot nu nit si, so ist doch dú bruoderliche sibbe also
gros, das er sine menschlich nature sunderlichen minnen muos.
der helige geist git ovch us sinen minnenden himmelvlus, da mit er den
seligen schenket und si so vollen trenket, das si mit vroeden singent,
zartelich lachent und springent in gezogner wise und vliessent und swimment;
si vliegent und klimment von kore ze kore untz vúr des riches hoehin,
da sehent si in den spiegel der ewekeit und bekennent den willen und alle dú
werk der heligen drivaltekeit und wie si selbe geformet sint an libe und an
sele, als si soellent bliben iemer mere. die sele ist in dem lichamen gebildet
menschen glich und hat den goetlichen schin in ir und schinet dur den
lichamen als das lúhtende golt dur die clare cristallen.
so werdent si also vro und also vri, snelle, gewaltig und minnenrich, clar
und gotte gelich als das mag múglich sin. so varent si, war si wellent, also
geswinde úber tusent mile als man nu einen gedank gedenken mag; pruevent,
was das varendes si! dennoch moegent si das ende des riches niemer
berueren noch begriffen. das wite rum und die guldine strassen die sint
úbergros und sint doch wol ze masse und doch nit guldin, wand si eweklich
besser sint denne golt und edel gesteine; dis ist alles erde und sol ze nihte
werden.
hie kumt das ende der crone: der helig geist der smidet noch dise crone
untz an den jungesten tag. so wil im der vatter und der sun siner arbeit lonen.
er wil im geben ze lone alle die selen und lip, die in gottes rich gesament sint;
da sol der helig geist eweklich inne ruowen und er sol si ane underlas gruessen
und vroewen. alles, das dur gottes liebin ie guotes wart oder iemer wirt getan,
alles, das durch got wirt gelitten und gelassen, das muos alles an der cronen
gebluomet stan. eya wel ein crone! eya wer gehilfet mir des, das ich noch an
der cronen ein klein bloemelin moege sin, als die westbarn, die die minsten
bluomen an der cronen sint?
ist dise rede iht ze lange, das ist des schult, das ich in der cronen manigleie
wunne vant. doch han ich manige lange rede mit kurzen worten gesetzet. dis
sprich ich uf mich selben:< wie lange wiltu snoede welf bellen? du muost doch
swigen, wan das allerliebeste muos ich verswigen.>
ii. wie an aller selen tag ein mensche bat fúr die selan gemeine
an aller selen tag bat ich mit der heligen cristanheit fúr die gemeine selen, die ir
buosse in dem vegefúr hant. do wart ich gewar eins vegefúres, das was glich eim
oven, der was ussen swarz, innenan was er fures flammen vol. do sach ich
hin in, wie si stunden in dem flammen und brunnen als ein gebunden stro. do
stuont ein bi mir, der was glich einem grossen engele; den vragete ich, wie das
were, das sich die selen so sere ustrungen, swenne das gebette kam zuo inen
von guoten lúten. súmlich trungen us und súmlich mohten nit us. do antwúrt
mir der, den ich vragete:< do si in ertrich waren, do wolten si nit ze helfe
komen denen, die si in noeten baten.>
do erbarmete sich min sele úber ir maht und úber ire wirdekeit und rief in
den himel:< herre got, moehte ich zuo inen hie in varn und liden mit inen, uf das
si deste e zuo dir kemen?> do wisete sich únser herre, das er der engel was, der bi
mir stuont, und sprach:< wiltu hie in, so wil ich mit dir hie in.> do umbevieng
únser herre des menschen geist und vurte si hin in. do dú sele hin in
kam mit únserm herren, do was ir nit we. do vragete si, wie manigi ir were.
do sprach únser herre:< du maht ir nit gezellen, und es sint die, vúr die du
hast gebetten, do si uf ertrich waren.> do vant ich den, úber den ich vor
drissig jaren pflag ze bitten; do was ich betruebet, wan ich hatte nit im ze
geben und ich entorste vor miner snoedekeit einen also grossen herren also
grosser dingen nit bitten. do sprach ich ein wort alsus:< eya lieber herre,
woeltestu si loesen.> do huoben si sich alzemale uf in grosser meine, wunnenklich
wisser denne ein sne, und swebten hin gegen dem paradis in einer suessen claren
wunne; da ruoweten si mit vroeden inne. do si sich huoben usser dem vúre, do
sungen si den salmen allen us: laudate pueri dominum. da nach sungen si: wir
loben dich, herre, umbe die groessi diner gueti, umb die milti diner gabe und umb
die trúwe diner helfe.
noch stuont únser herre bi der stette des vúres und hatte des menschen
geist umbevangen. do sprach des menschen sele:< eya herre, du weist wol,
wes ich gere.> das was, das si gerne wolte uf únsers herren fuesse, das si ime
danken moehte. do lies si únser herre nider und si dankete ime wider, das si
die grossen ere mohte ansehen, die von gotte den armen selen was geschehen.
do vant si uf sinen voessen die rosevarwen wunden únser waren
loesunge. do bat si:< herre, gib mir dinen segen.> do sprach únser herre:
< ich segnen dich mit minen wunden.> das muesse mir geschehen und allen
gottes und minen vrúnden. dis ist leider von minen arbeiten nit geschehen,
wan ich han der heligen cristanheite vlen vil werdor denne das mine.
iii. wie nútze das si, das ein mensche mit diemuetigen vorhten
sin herze besehe ane underlas
ich enweis nieman also guot, im si des not, das er sin herze ane underlas besehe
und bekenne, was da inne wone, und ovch vil diker beschelte sinú werk alle. dis
sol man tuon mit diemuetigen vorhten. dis lerte mich gottes stimme, wan ich nie
kein werk so wol getet, ich hette es wol bas getan. dis ist min schelten.
nu schelten wir únser broedekeit alsus:< eya du allersnoedestú creatur, wie
lange wiltu din unnútze gewonheit herbergen in dinen fúnf sinnen? únser
kintheit die was toreht, únser jugent die wart angevohten; wie wir da inne
gesiget haben, das ist gotte offenbar. owe leider, min alter stat mir nu sere ze
scheltende, wan es ist unnútze an schinenden werken und ist leidor kalt von
gnaden. es ist ovch unmehtig, das es der jugent nit hat, da es die vúrigen gottes
minne mitte tragen mag. es ist ovch unlidig, das ime kleinú pine vil we tuot, da
dú jugent nit uf enahtet. doch ist das guot alter gerne langbeitig und es
getrúwet got alleine.
vor siben jaren do clagete ein betruebeter alt mensche disen schaden
únserm herren.> do antwúrte im got alsus:< din kintheit was ein gesellinne
mines heligen geistes; din jugent was ein brut miner menscheit; din alter ist
nu ein husvrovwe miner gotheit.>
owe lieber herre! was hilfet, das der hunt billet; die wile das der wirt sclafet,
so brichet der diep in sin hus. das gebet des reinen herzen erweket doch
underwilen den selben toten súnder. owe súnder! wie sere mag man dich
beweinen, wan du bist ein morder din selbes und du bist ein schade aller guete
und ovch ir vromme. der guote mensche enpfahet grossen vrommen, swenne
er sihet, das ein ander snoedet oder vallet in die súnde, so sihet er vil wite umbe
sich, das er in die not iht kome; so bessert sich der guote mensche boeser dingen;
da volgent gerne guotú werk nach; aber der boese wirt erger, wenne er boese
bilde sihet, so wirt er also boese, das er guotú werk und guote lúte versmaehet. so
behaget im sin eigen verkertú wisheit allerbest.
min lieber schuolmeister, der mich einvaltigen tumben dis buoch geleret hat,
der lerte mich ovch dise rede alsus: swas der mensche tuot, ist er nit warhaftig, du
solt im nit heimlich sin. ich bekenne einen vient, der ist ein dilker goetlicher
warheit in des menschen herzen. eb man ime die statte git, so scribet er mit
willekor des menschen die valschen wisheit dem moenschen in sin herze und
sprichet:< ich bin von nature zornig und krank.> da mitte mahtu dich nit
enschuldigen mit gotte noch mit eren. du solt von gnaden saenftmuetig und
stark werden.< ich habe kein gnade.> so soltu in ungnaden den gnedigen got
anrueffen mit diemuetigen trehnen und mit stetem gebette in heliger gerunge. so
muos der wurm des zornes sterben. du solt dir selber gewalt tuon, so darf
kein pinlich gewalt úber dich gan von gotte noch von nieman. so wirt der
wurm des zornes ze niht. wellen wir únsern zorn und alle únser unvollekomenheit
mit gotte úberwinden und vertriben, so muessen wir rehte únser súntliche
bekorunge heimeliche verswigen und uswendig helig vroelich gelesse
bewisen.
owe arme! swie lange wir in zorne stúrmen, haben wir iht guotes an úns, wir
muessen doch ie wider zuo únserme herzen komen; so muessen wir úns von
schulden schemen; so hat der zorn únser maht verzert und hat únser vleisch
verderret und so haben wir únsrú nútzen zit verlorn, da wir got inne gedienet
solten han. owe, das ist ein ewig schade! aber owe! die súndige trehne rúwent
mich, die man weinot in homuetigem zorne. da wirt die sele also vinster von,
das der mensche die wile keiner guoter dingen rehte kan gebruchen. die rúwige
trehne sint also helig: moehte ein grosser súnder einen rúwigen trehen umb alle
sine súnde weinen, er keme niemer zuo der ewigen helle, blibe er also.
swie kleine teglich súnde der guote mensche an im hat, die er úberein nit
lassen wil, die wile er lebt, stirbet er also ane bihte und ane buosse, wie helig er
ist, er muos werben zuo bitterem vegefúre. wan als erbarmherzig got ist, als gereht
ist er ovch da bi und allen súnden gram. das rate ich mir, da muos die minne
wonen bi; dunkelguot soellen wir niemer sin, da wonet dú diemuetekeit gerne bi!
iv. von dem besmen únsers herren
do ich ze kloster kam dar nach nit lange, do wart ich also sere gepinget von
súche, das es mine vrowen erbarmete. do sprach ich zuo únserm herren:
< lieber herre, was wiltu mit diser pine?> do sprach únser lieber herre alsus:
< alle dine wege sint gemessen, allú dinú vosspor sint gezellet, din leben ist
geheliget, din ende das wirt vroelich und min rich ist dir vil nahe.>< herre,
warumbe ist min leben geheliget und ich so wenig guotes mag getuon?> do
sprach únser herre:< da mitte ist din leben geheliget, das min beseme niemer
von dinem ruggen kumt.>
te deum laudamus, das got also guot ist.
v. warumbe das kloster ze einer zit angevohten wart
die soellent den heimlich guot tuon, die si wissent, des si nothaftig sint. wan das
guot, das man in enthaltet, das wil ich an dem clostere nit haben. dis ist die
glosa: das ein iegelicher von sinem ambahte barmherzeklich denen guot tút, die
er weis nothaftig sin.
vi. von dem capittelhuse und wie der mensche besehen sol sine brúche
und die beweinen; von zwein guldin pfenningen und von
guotem willen und gerunge
swer dise bekantnisse hat, der klage und weine mit mir; wan die userwelten
gottes kinder dike gottes lichamen nement und heleklich enpfahent; so muos
ich mit brennender samwitzekeit in min capittelhus gan. so kumt min unwirdekeit
und rueget mich, so kumt min unvlis und beschuldet mich, so kumt die
lihtekeit mines gemuetes und verwiset mir mine unstetekeit, so kumt die snoedekeit
mines unnútzen lebennes und betruebet mich, so kumt die goetliche vorhte
und geiselet mich, so krúche ich hin als ein cleines wúrmelin in der erden und
huete mich under dem grase miner manigvaltiger versumnisse alle mine tage. so
sitze ich und schrie uf in den himmel:< eya barmherziger got, goenne
mir, das ich húte teilsamig moege sin der gnaden, die dine userwelten nu
enpfangen habent.> hie antwúrt únser herre alsus:< nim zwene guldine
pfenning, die beide glich swere sint, und kovf damitte; geltent si glich vil, so sint
si glich guot.>< owe lieber herre, wie mag min snoedekeit diner gueti glichen, wan
ich bin nit, als ich dir eren wol gonde; ich habe nit, als es dir wol gezimet, und
ich haften an nihte mit trost miner sele in der welte. alsust bin ich verworfen
und leider verworden; ich enbin nit, als ich lange gegert habe.> únser herre
sprichet alsus:< mit guotem willen und mit heliger gerunge maht du vergelten
was du wilt.> vii. wie der mensche ze aller zit mit got vereinet si
das der mensche ane underlas vereinet si mit gotte, das ist himmelschú wunne
úber alle irdensche wollust. wie sol úns dis geschehen? únser gerunge sol
ane underlas wandeln in allen únsern werken und wir soellent mit cristanem
gelovben und mit gotlicher bekantnisse ane underlas allú únser werk besehen
und niemer unnútze sin. so loben wir únsern herren got mit allen únsren
werken umb allú sin werk, dú er ie gewurchte in ertrich durch únser liebin.
sus sin wir vereinet mit ime in sinen irdenischen werken mit himelscher
liebin. hie nach werden wir geistlich erlúhtet; so loben wir únsern herren got
mit allen den gaben, die er úns ie gegab: únsern lip und guot, vrúnde und mage
und alle irdenische wollust, die wir begeren moehten. hie mitte so danken wir
gotte aller siner milten gaben, die er úns ie gegab in ertrich an libe oder
an sele. sus sin wir aber mit gotte vereinet in annemelicher liebin und demuetiger
dankberkeit. da mitte soellen wir alle gottes gaben in únser herze druken. so
wirt únser herze minnenvol, so werdent únser sinne geoffenet und so wirt
únser sele also clar, das wir sehen in die goetlichen bekantnisse als ein mensche
sin antlize besihet in eime claren spiegel. so moegen wir gottes willen bekennen
in allen únsern werken, das wir den willen gottes eren und liep haben in
pinlicher gabe als in troestlicher gabe und vroewen úns des, das úns geschihet
ane súnde. die soellen wir beweinen und hassen, wan si ist alzit verwassen.
hie mitte werden wir in ertriche vereinet mit den heligen in dem hi himelrich,
wan si vroewent sich allermeist umb den willen gottes in dem
himmelriche.
ich enweis nit, wie der vient des gewar wart, do mir got dise bekantnisse
gab in der naht und ich da inne mit grosser wunne vereinet was, do kam er zuo
mir und sprach getrúwelich, wan er wolte mich beswichen. sin stimme
horte ich mit minen vleischlichen oren und ich sach sin schoeppfenisse mit
geistlichen ovgen: swartz, horwehtig und eime grúwelichen manne gelich.
ich vorhte mich doch vor ime nit; das ist da von: swenne gottes gabe in der sele
swebet und in den sinnen ringet, so mag sich der lichamme in siner
gegenwertekeit nit vorhten. aber swenne der licham noch in unnútzen werken
ringet, kumt er denne, so wirt dem lichamen also we in siner gegenwoertekeit, das
ich nie in so grosse pine in ertrich kam. do sprach er zuo mir:< mir trovmet ze
naht, wie ich rich were und vil hette.> do wolte er, das ich solte wenen, das
dise helige gottes einunge mit der sele alles ein trovm were. do sprach
die husvrowe inwendig des lichamen, die sele:< du bist nút warhaftig.> do
sprach er:< ja, sol ich doch geweren also lange als got lebt.> do sprach die sele:
< nu bistu doch gelert, sag mir, was sol ich tuon?> der túfel mahte es alzevil:
< du soltest dich vroewen und soltest dis grosse ding tragen in grossem
gemuete.> die sele:< ich enbin noch leider also cleine niet, das ich moege griffen
durch der nadelen oeri aller miner vienden in die himmelporten mines ewigen
landes.> der túfel:< du bist alzesere bezúnet.> dú sele:< in dinen worten
bekenne ich din valscheit, zwifel, ital ere und hofart. giengi ein stehelin mure
untz in die wolken al umbe mich, dennoch wúrde min herze niemer von minen
vienden sicher und vri.> do stuont er und bibente vor mir. owe, wie vol
valscheit duchte mich das sin! do rovfte er sin hovbet und sprang zornelichen
hine.
viii. wie ein mensche got suoche
als got dem menschen wil wesen vroemede, so suochet er únsern herren got und
sprichet:< herre, min pine ist tieffer denne das abgrúnde, min herzeleit ist breiter
denne die welt, min vorhte ist groesser denne die berge, min gerunge ist hoeher
denne die sternen; in disen dingen kan ich dich niergen vinden.> in disem
jamer wart die sele irs lieben gewar bi ir, gelich einem schoenen jungeling also
schoene, das es unsprechlich ist; und noch hette si sich verborgen. so vallet si uf
sine voesse und gruesset sine wunden; die sint also suesse, das si aller irer pine
und alles irs alters nit mag bevinden. so dahte si:< we, wie gerne
sehestu sin antlút, so muesstest du dich der wunden verzihen, und wie
gerne hortestu sinú wort und sine gir.> so stat si uf in unwenklicher zuht
gekleidet und gezieret.
so spricht er:< sist willekomen, min allerliebeste.> in der stimme des
wortes bekante si das, das ime ein ieglichú sele, die in sinen hulden gotte
dienet, die allerliebeste si. do sprach er:< ich muos din schonen an der
bruchunge beide din und min.> die bruchunge ist unsprechlich. do sprach er:
< nim dise cronen der juncfrovwen.> do kam die crone von im unde gieng uf
ir hovbet; die luhte als ob si were von luterm golde. die crone was zwivalt und
was ovch der minnen crone. do sprach únser herre:< disú crone sol offenbar
sin vor allem himelschen here.> do bat si:< herre, wiltu morne min sele
enpfan als ich dinen heligen lichamen enpfangen han?>< nein>, sprach er,
< du solt noch richer werden mit lidende.>< herre, was solte ich hie in diseme
closter tuon?>< du solt si erlúhten und leren und solt mit inen bliben in grosser
ere.> do gedahte si:< eya, nu bistu hie alleine bi únserm herren.>
in dem gedanke sach si zwen engel bi ir stan, die waren also ahtber alse
irdenische vúrsten vor andern armen lúten. do sprach si:< wie wil ich mich nu
verbergen?> do sprachen si:< wir wellen dich bringen von pine ze pine, von
tugenden zuo tugenden, von bekantnisse zuo bekantnisse, von minnen ze minne.>
das dis ein súndig munt sprechen sol und muos, das ist mir swere und ich
engetar es doch nit lassen vor gotte und vor gehorsami. menschliche
schemede und goetliche vorhte muesse ich behalten alle mine tage! ix. wie dú minnende sele lobet únsern herren mit allen creaturen
die minnende sele wirt niemer lobes sat. darumbe sament si in sich
selber alles, das got ie geschuof, in ir gerunge und rueffet denne in den himmel:
< herre, werin alle dise personen also vollekomen und also helig, eb es múglich
were, als din gebenedigte muoter maria, dennoch genuegete mir armen nit, das
ich dich nút moehte volleloben mit dinem einebornen sune. herre, mag man
dich volleloben? nein, des vroewe ich mich.>
do antwúrt únser herre alsus:< die jungfrovwen, die mir lange gedienet
habent, die soent mich loben.>
x. dis geschach ze einer zit, do gros unfuore was
ich bat únsern herren got fúr urlúges not und fúr manige súnde der welte. do
antwúrt únser herre alsus und sprach:< die súnden stinkent mich an us von
dem abgrúnde des ertriches untz in den himmel; were es múglich, si triben
mich us. die súnde hatten mich einist usgetriben; do kam ich diemueteklich und
diente der welte untz an minen tot; nu mag des nit me geschehen. nu muos ich
bi wilen mine rehtekeit buwen durch die súnde.>< lieber herre, was soellen wir
armen nu tuon?> do sprach únser herre:< ir soellent úch diemuetegen under die
bibenden hant des almehtigen gottes und voerhtent in in allen úweren werken.
ich wil noch min volk loesen von aller not, das sint mine vrúnde. das gemeine
gebette sattet min herze. wie min gemuete stat, das bewise ich. das gebet hoere
ich gerne von geistlichen lúten, die es von herzen meinent: adiutorium nostrum
in nomine domini. laudate dominum omnes gentes. gloriatur et filius.
regnum mundi. eructavit cor. quem vidi. gloria patri et filio.>< herre himmelscher
vatter, enpfahe dinen dienst und din lop von dinen betruebten kinden und
loese din volk von diser gegenwúrtigen not und loese úns von allen únsern
banden denne alleine us der minnen banden. die muessen niemer von úns
genomen werden!>
xi. wie únser herre wart glich gesehen einem arbeitendem manne
únser herre wisete mir ein glichnisse, des er an mir erfúllet hat und noch tuot.
ich sach einen armen man stan uf der erden, der was gekleidet mit armen lininen
tuochen als ein arbeitende man. ein borjen hat er in den handen, da lag ein burdi
uffe glich der erde. do sprach ich:< guoter man, was tragestu?>< ich trage>,
sprach er,< dine pine; kere dinen willen zuo der pine und heb uf und trag.> do
sprach der mensche:< herre, ja bin ich als arm, das ich nút habe.> do sprach
únser herre:< also lerte ich mine jungern, do ich sprach: beati pauperes spiritu,
das ist: swenne ein mensche nit vermag und gerne tete, das ist geistlich
armuete.> der mensche:< herre, bistu es, so ker din antlút zuo mir, das ich dich
bekennen moege.> do sprach únser herre:< bekenne mich enbinnen.> die sele:
< herre, sehe ich dich under tusenden, ich bekante dich wol.> min herze hat
mich gebuwen inbinnen ze eime ware und ich engetorste ime nit verzihen, das er
es weri. do sprach ich:< lieber herre, disú burdi ist mir ze swere.> do
sprach únser herre:< ich wil si mir also nahe legen, das du si wol maht
getragen. volge mir und sich, wie ich stuont vor minem himmelschen vatter an
dem crúze und blip also.> do sprach si:< herre, des gib mir dinen segen.>< ich
segnen dich ane underlas. diner pinen sol werden guot rat.>< herre, des hilf
allen den, die gerne pine liden dur dich.>
xii. wie ein mensche italer ere und bekorunge widerstan sol
swenne der mensche iht guotes gedenket von ime selben, so kumt zehant
die ital ere gesprungen us dem winkel des menschlichen herzen mit einer súntlichen
wollust und wil sich breiten in die fúnf sinne. so sol der mensche sin
gemuete zuo twingen und sol sich zehant vúr sin herze mit diemuetiger vorhte
slahen und segen sich mit dem segne des heligen crúzes, so wirt si zehant ze
nihte als eb sú nie wurde. das han ich arme dike bevunden. dis selbe sol man tuon
zehant, swenne die boesen vliegenden gedenke koment; die verswindent ovch
von der kraft des heligen crúzes, swenne es dem menschen leit ist.
xiii. wie únser herre wart gesehen glich einem pilgerin
ich arme unwirdige, ich versaehe min selbes und sprich, das ich gesehen han
und gehoeret in gotte. in einer naht sach ich únsern herren stan in einem
glichnisse eines pilgerines; und er tet, als er gewandelt hette aldurch die cristanheit.
do viel ich uf sine fuesse und sprach:< min lieber pilgerin, wannan
kumestu?> do sprach er:< ich kum von jerusalem>, - do meinte er die cristanheit -
< und ich bin vertriben von der herberge min. die heiden bekanten min
nit, die juden wellent min nit, die cristane vehtent mich an.> do bettete ich fúr
die cristanheit; da entschuldete sich únser herre allerschoenest von der grossen
smacheit, die er lidet von der cristanheit, und leite us, wie vil guotes er
der cristanheit getan hat von anegenge und wie vil er gearbeitet het vúr die
cristanheit und noch alle tage suochet die stat an in, das er sine gnade in si
giessen moehte. do clagete únser herre aber und sprach:< mit ir willekúre
tribent mich die lúte von der herberge irs herzen; und swenne ich keine stat an
in vinde, so lasse ich si bestan an irre willekúre, und wenne si sterbent,
als ich si denne vinde, als urteile ich úber si.> do bat ich fúr die samenunge:
< lieber herre, la si nit verderben.>< ich wil in iren frithof setzen ein lieht, da
soent si sich bekennen bi.>
xiv. von gottes erwelunge und segene
in einer andern naht, do ich in minem gebette was und in gerunge und versach
mich nihtes, do wart ich gewar únsers herren. er stuont in dem frithove und
hatte vor im die ganzen samenunge also geordenet, als si kommen warent ze
clostere. do sprach únser herre zuo inen:< ich han úch erwelt, erwelent ir mich,
so wil ich úch út geben.> do sprach ich:< herre, was wiltu in geben?> do
sprach er:< ich wil schinende spiegel us in machen in ertriche, also alle, die si
gesehen, das si ir leben bi in bekennen soellent; und in dem himmelriche wil ich si
machen lúhtende spiegele, also alle, die si gesehen, das si bekennen, wie ich si
erwelt habe.> do reckete únser herre sine hant und gab in sinen segen und
sprach:< ich segenen úch mit mir selben, erwelent mich in allen úwern gedenken.>
die únsern herren erwelent in allen iren gedenken, das sint die seligen, die
únsern herren ze rehte lobent. do sprach ich:< si wellent mich vragen, in
welicher ahte ich dich gesehen habe.> do sprach er:< es sint semliche under
inen, die mich bekennent.>
xv. wie der mensche, der die warheit minnet, bitten sol
der mensche, der die warheit minnet, der bittet gerne alsus:< eya lieber herre,
gonne mir und hilf mir, das ich dich ane underlas suoche mit allen minen fúnf
sinnen in allen dingen heleklich, wan ich dich erkorn habe ob allen herren und
ich dich erkorn habe ob allen fúrsten, miner sele brútegovme. gib mir
ovch, herre, das ich dich vinden muesse mit aller miner gerunge brennender und
verloeschener. ich geren ovch, das ich din gebruchen muesse mit vliessender
minne aller diner gabe. gib mir, herre, vullen dinen widervlus, der ervolle
minen muot, das mir pine, smehnisse, bitterkeit iemer sanfte tuon. das muesse mir
von dinen gnaden iemer geschehen, milter got, nu gewer es mich. hilf mir ovch,
herre, das ich dich behalte in verzihunge alles mines willen nach diner gere,
so verlúre ich minne unverloeschen niemer me, amen.>
xvi. wie ein mensch gerete und bat
ein mensche begerte lange úber alle gabe und úber alle pine, das got sine sele
entbunde mit eime heligen ende. do sprach únser herre:< beit min!> do sprach
der mensche:< lieber herre, ich mag mine gerunge nit gestúren; ich were bi dir
also gerne.> do sprach únser herre:< ich habe din begert e der welte beginne.
ich gere din und du begerest min. wa zwoei heisse begerunge zesamen
koment, da ist die minne vollekomen.>
xvii. wie bekantnisse sprichet zuo dem gewissede
das bekantnisse sprach zuo dem gewissen:< wie vil man dich smehet und dir
pine tuot, das du doch luter in gotte stast.> das gewissen:< vrov bekantnisse, ir
hant ein guot woertelin geseit; sweme alle sine werrenisse hagen, der muos ein
diemuetig herze haben.> bekentnisse:< vrovwe gewissen, ir hant einen so edeln
spiegel, da ir úch so dike tenger inne besehent. das mag wol der lebendige
gottes sun sin mit allen sinen werken. es moehte ovch anders nit gesin, das ir
alsus wise sint.> das gewissen:< vrov bekantnisse, swenne ich mich darinne
bese, so ist mir beide wol und we. wol, wand got das vliessende guot ist
gegen mir; we, wan ich so kleine an guoten werken bin.> das bekantnisse:
< vrov gewissen, ir hant an allen dingen lieber gottes willen und gottes ere denne
úwern vromen an libe und an sele; ir sint des túfeles helle und gottes hi
himelrich, was mag úch denne gelichen?> die gewissende:< vrov bekantnisse,
alles das ich von gotte habe, das hat er mir ze borgende getan, das ich da
mitte werbe sin lob und sin ere und ovch minen vromen; wan ich es im
widergeben sol, so bedarf ich siner gnaden wol.> die bekentnisse:< vrov
gewissende, ir sint sere gebunden mit der werelte súnden, und geistlicher
lúten unvollekomenheit tuot úch manig herzeleit. si habent die vrien
willekúr, das si moegent varen ze himmelriche oder zuo der helle oder in das
lange vegevúr; das ist úch ein swern burdin.> das gewissende:< vrov bekantnisse,
ich klagen nit, das ich unwillen habe und das ich wetag lide. mich rúwet
der welte súnde ze glicher wis als die mine; pine reineget den lichamen von
súnden und heliget die sele in gotte. alsus wellen wir mit vroeden stan ze
sinem gebotte.> die bekantnisse:< vrov gewissende, die guotwilligen richen in
der welte, die oppfernt got ir guot und ir almuosen; die geistlichen lúte oppferent
got in sinem dienste ir vleisch und ir bluot, ob allen dingen oppferent si gotte in
gehorsami iren eigenen willen. das me wiget, das muos me gelten.> die gewissede:
< vrov bekantnisse, hie mitte ist es nit genuog. wellen wir gottes gebruchen
in der hoehin, so muessen wir haben die crone der diemuetekeit und der
luteren kúscheit, angeborn oder angenomener, und die hoehi der minne ob
allen dingen.> dis selbe wunnecliche cleit treit an ir die helig drivaltekeit:
der vatter die hoehi der minne, der sun die diemuetigen luteren kúschheit, die
hat er allen sinen userwelten mitte geteilet, der helig geist das minnebrennen zuo
úns in allen únsern guoten werken in rehter diemuetekeit. die bekentnisse:< vrov
gewissede, die stetikeit an guoten dingen, das ist ein arbeitende minne. der
mag man nit enbern, wil man mit gotte besitzen die hoehsten ere, beidi hie
und in sinem ewigem riche. wol im, der sich hie an in vlisset.>
xviii. von der bevelhunge der siben ziten der martyr únsers herren
ze mettin zit
o grosser tow der edelen gotheit,
o cleiner bluome der suessen maget,
o nútzuo fruht der schoenen bluomen,
o heliges oppfer des himelschen vatter,
o getrúwes loesepfant aller welte,
herre jhesu christe!
enphahe din helige mettin ze lobe und eren
diner ellenden geburt, diner ellenden not,
diner seren martir, dime heligen tode,
diner erlichen urstendi, diner schoener himmelvart,
diner almehtigen ere ze lobe und ze eren.
gedenk min, lieber herre, das ich in allem minem tuonde, an allem minem
lassende, an allem minem lebende dinen heligen willen muesse vollebringen uf
ein guot ende, diner heligen drivaltekeit zuo eren, und alle die mit mir, die in
dinem namen dine und min vrúnde sint.
ze prime zit
o ellendú smacheit, o kumberlicher smerze, die totigeten dinen heren licham
und din suesses herze. hilf mir, lieber herre, das ich alle min smacheit und
alles min herzeleit in diner liebin muesse und moege verklagen als es
dir in dinen ewigen eren moege behagen( und ich da iemer selig inne blibe),
ze tercie zit
o swerú burdi, o ellendú draht, die du úns, herre, hast getragen under dinem
crúze! trag úns, herre, úber alle únser not in das ewige leben.
ze sexte zit
o bluotigú not, o wunden tief,
o smerze gros!
la mich, herre, nit verderben
in aller miner pinen not. amen.
ze none zit
o allerseligistú not, o allerheligoster tot, o allerwunneklichester spiegel des
himmelschen vatter, jhesu christe, hoch an dem crúze gesclagen dur hende
und dur fuesse! ich bevilhe dir, herre, min sele an minem jungesten ende, das ich
muesse ane underlas iemer me vereinet sin also din himmelscher vatter was und
ist mit dir. des gewer mich und alle, die dich mit trúwen meinent. amen.
ze vesper zit
o gebundem minnevliessen, o getrúwes herzegiessen, o herer licham,
der da durch mich getoedet wart, vil lieber jhesu christe! ich bitte dich, das
mine fúnf sinne ane underlas muessen und moegen sich vroewen an dem bluotigen
sper und an der wunden dines suessen herzen und das sich min ellendú sele da
eweklich muesse inne vroewen und die mit mir, vúr die ich cristanlich bitten muos
und wil. amen.
ze complete zit
o heligú tieffin aller diemuetekeit, o miltú breitin aller gaben, o erlichú hoehin
aller minne, jhesu christe, da du inne bittest dinen himmelschen vatter! erfúlle
nu, herre, din gebet an úns und helige úns in der warheit und gib úns die
tieffin aller diemuetekeit, da wir úns inne neigen moegen under alle creaturen,
wan die creaturen im widerstan, der nit als wir tuot. gib úns, herre, die
breitin aller miltekeit, guotwillig alle únser ordenunge dur din liebin ze
vollebringen; und gib úns, herre, die hoehin diner minne, die úns luter halte
in dir und unverderbet von allen irdenischen dingen. amen.
xix. von dem gruosse únser vrowen
ich gruesse dich vrowe, liebú maria,
das du bist ein ewigú wunne der heligen drivaltekeit.
ich gruesse dich vrovwe, liebú maria,
das du bist ein beginne aller únser selekeit.
ich gruesse dich vrovwe, liebú maria,
das du bist ein gesellin der heligen engelen hie und in gottes riche.
ich gruesse dich vrowe, liebú maria,
das du bist ein bluome der patriarchen.
ich gruesse dich vrowe, liebú maria,
das du bist ein hoffenunge der propheten.
ich gruesse dich vrowe, liebú maria,
das du bist ein wisse lylie der diemuetigen juncfrovwen.
ich gruesse dich vrowe, liebú maria,
und gedenken, wie dir bekomen ist der gruos von gabriels munde, und gruesse
mine sele an miner jungesten stunde, und bring mich mit vroeden unbetruebet
us disem ellende in das vroedenriche lant dines lieben kindes, da ich rúwe
vinde.
ich gruesse dich vrowe, liebú maria,
das du bist ein lerendú wisheit der appostelen.
ich gruesse dich vrowe, liebú maria,
das du bist ein rose der marterer.
ich gruesse dich vrowe, liebú maria,
das du bist ein beschermunge der bihtere.
ich gruesse dich vrowe, liebú maria,
das du bist ein helferin aller wittewen.
ich gruesse dich vrowe, liebú maria,
das du bist ein ere aller heligen dines lieben kindes. bit vúr mich, das ich mit
allen minen werken geheliget werde mit inen als es mir armen múgelich si,
maria, liebú keyserinne.
ich gruesse dich vrowe, liebú maria,
das du bist ein zuovluht der súndere.
ich gruesse dich vrowe, liebú maria,
das du bist ein menlich helferin der verzwivelten.
ich gruesse dich vrowe, liebú maria,
das du bist ein troesterin aller der heligen cristanheit.
ich gruesse dich vrowe, liebú maria,
das du bist ein eisunge aller der úbelen geisten, wan si vervloechet
worden sint vor dir. betwing si, liebú vrovwe, von mir, das si sich niemer
me gevroewen an mir und ich iemer stete an dinem dienste si.
xx. wie man das ave maria sol bevelhen únser vrowen
gegruesset siestu, himmelschú keyserinne, gottes muoter und herzeliebú
vrowe min. enpfahe, vrowe, hutte din ave maria ze lobe und eren dem
wunneklichen gegenblike des vatter und des sunes und des heligen geistes, der so
wunnenklich gegen dem megtlichen muoterlichen antlitze offen und unverborgen
stat, vol aller selekeit. eya vrowe, gedenke aller miner gerunge und aller
miner bette, aller miner pine und aller miner not und alles mins herzeleides,
miner eren, miner selen und mines jungesten endes, wenne ich hinnan
wende us disem jemerlichen ellende; dis muesse alles dinen mueterlichen
trúwen und diner megtlichen ere bevolhen sin und diner vroewelicher gueti ane
underlas bevolhen sin und dar zuo alle die mit mir, die dine und mine vrunt in
dem namen des almehtigen gottes sint, herzeliebe vrowe min, maria, edelú
keyserin!
xxi. wie ein mensche sin herze sol besehen, eb das er ze gottes tische ge
ir wellent lere haben von mir und ich selber ungeleret bin. des ir ie gerent, das
vindent ir tusentvalt in úweren buochen.
wenne ich arme dar zuo gan und muos enpfahen den lichamen únsers herren,
so besihe ich das antlitze miner sele in dem spiegel miner súnden. da sihe ich
mich inne wie ich gelebet habe, wie ich nu lebe und wie ich noch leben wil. in
disem spiegel miner súnden da sihe ich niht inne denne owe und owe. so
wirf ich min antliz zuo der erden und klage und weine, eb ich mag, das der ewig
unbegriffelicher got also guot ist, das er sich wil neigen in den unvletigen pfuol
mines herzen. so gedenke ich alsus, das billicher were nach rehte, das man
minen lichamen zuge zuo dem galgen als einen diep, der sinem rehtem herren
verstolen hat den túren schatz der luterkeit, den mir got in dem heligen tovffe
hat gegeben. das wellen wir jemerlich klagen alle die wile wir leben, das
wir úns dikke vervinstert haben; das muessestu úns, herre, vetterlich vergeben.
welch súnde der mensche nit gebihtet hat noch ovch nút bihten wil, da
mitte sol er nit gottes lichamen enpfahen.
nu wil ich an die waren hoffenunge tretten und danken des gotte, das ich ie
wart gesehen, das mir armen das mag geschehen, das ich gottes lichamen
muos enpfahen. nu wil ich mit froeden zuo gottes tische gan und ich wil
enpfahen das selbe bluotige lamp, das an dem heligen crúze wolte stan bluotig
unverbunden mit sinen heligen fúnf wunden. wol úns, das das ie
geschach! in siner heligen marter wil ich verklagen alles min ungemach. so
gan wir denne mit vroeden und mit herzeclicher liebin und mit einer offenen
sele und enpfahen únsern lieben, únsern allerherzeliebosten lieben, und
legen in in únser sele als in ein suesse( suessende) wege und singen ime denne lop
und ere umb das erste ungemach, das er liden wolte, do er in der krippfen
lag. so nigen wir ime mit únser sele und mit únsern fúnf sinnen und danken
únserm lieben und sprechen alsust:< herre, ich danken dir din selbes. nu
bitte ich dich, vil lieber, das du mir din cleinoeter wellest geben, das ich
luterlich moege leben us von allen súnden. herre, war wil ich dich denne
legen? was ich habe, das wil ich dir geben. ich wil dich an min bettelin
legen. das bettelin ist alles pine. swenne ich gedenk an dine pine, so vergisse
ich der minen. du solt mir, herre, min húffe legen. das wangekússe das ist
min herzeleit, das ich nit enbin ze allen ziten bereit ze enpfahende dine
pinlichen gaben. das ist, herre, alle min clage. dis bettes dekki ist min
gerunge, da mitte ich bin gebunden. wiltu mich, herre, nu stillen, so tú
minen willen und gib mir die súndere, die in den hovbetsúnden sin; so
vroewestu die sele min. herre, was wellen wir nu von minnen reden, so wir
alsust nahe zesamen sin gelegen in dem bette miner pine? ich habe dich,
herre, enpfangen als du uferstanden bist von dem tode. liebes herzeliep, nu
troeste min gemuete, das ich ane underlas luterlich bi dir gesta. da volget gros
selekeit nach. gib mir, herre, die schuldigen sele us dem vegefúr, alleine mir
das widergelt si alze túre. nu han ich dich, herre, enpfangen als du bist ze
himmel gevarn. nu soltu mich, vil lieber, nit ze sere sparn. ich muos ie
sterben von minnen; du maht mich, herre, niemer anders gestillen. gib
mir, herre, und nim mir, herre, alles, das du wellest, und las mir ie disen
willen, das ich sterben muesse von minne in der minne. amen.>
xxii. von dem lobe des himmelschen vatters
wol mir, ich lobe dich alle wege, got, diner edelen gueti, das du mich
erwelt hast zuo dime heligen dienste. helige min gemuete, das ich mit heliger
innekeit alle dine gabe enpfahe und ich mit vroeden bi dir besta.
xxiii. wie man dem sune danken sol
wol mir, ich danken dir, keyserlicher gottes sun. des danke ich dir iemer me,
das du mich in der welte von der welte hast genomen. din helige pine ist min,
die du dur mich hast gelitten. alles das ich iemer gelide, das wil ich dir da
wider geben; alleine es ungeliche si, es machet doch mine sele vri. halt mich
ie in dinen hulden, das du iemer gelobet muessest sin. jhesus, min vil lieber, loese
mine bende, la mich zuo dir beliben.
xxiv. von der minne vluot
wol mir, ich danken dir, heliger geist. das ist min gelovbe, das du bist ein
persone der heligen drivaltekeit. din suessen minnenden brunnenvlússe
vertilgent alles min herzeleit, wan si sanfte har gant usser der heligen drivaltekeit.
ich bitten dich, herre, heliger geist, das du mich bedekkest vor aller
argheit der úblen geisten mit diner goetlichen minne, was si an mir suochen,
das si das nit vinden.
xxv. von dem gruesse der heligen drivaltekeit
ich arme von allen tugenden, ich snoede an minem wesende, getar ich oder mag,
so grues ich die hoehin, die clarheit, die wunne, die wisheit, die edelkeit, die
wunderlichen einunge der heligen drivaltekeit, da alles das us gevlossen ist
unbewollen, das do was, das ist, das iemer wesen sol, da muos ich ie wider
in. wie sol mir das geschehen? ich muos wider kriechen, wan ich
schuldig bin. ich muos gan uf besserunge mit guoten werken. ich muos lovffen mit
getrúwem vlisse. ich muos vliegen mit tubenvederen, das sint tugende und guete
und heliges gemuete. ich muos sweben an allen dingen úber mich selber; als ich
allermuedest bin, so kumme ich wider in. wie ich denne enpfangen werde, das
gesach nie menschen ovge, das gehort nie menschen ore, es mohte nie menschen
munt gesprechen. gloria tibi trinitas!
xxvi. wie man zuo gotte vlehen sol in der bekorunge
herre jhesu christe, ich armer mensche vlehe dir und gere diner helfe, wan
mine viende jagent mich. herre got, ich klagen dir, wan si wellent mich
dilken von dir. herre, almehtiger gottes sun, tilge si von mir, gib mich nit in
ir gewalt und halt mich luter in dir, wan du hast mich mit diner marter
erloeset. sist nu min helfe und min trost und la mich, herre, nit verderben,
wan du woltest dur mich sterben. herre jhesu christe, ich suoche dine helfe;
erwek mine sele von dem sclaf miner tragheit und erluhte mine sinne von der
vinsternisse mines vleisches. gib mir din geleite ze wandelende alle mine
wege zuo dir ane súnde, als es mugeliche si von menschen, wan minen gebresten
sehent dinú ovgen.
maria, gottes muoter, himelschú keyserin!
hie zuo muessestu min helferin sin,
wan ich leider schuldig bin,
das ich gnade vinde
zuo dime lieben kinde.
muoter aller kúscheit,
ich klagen dir alles min herzeleit.
salve regina!
xxvii. wie der geistlich mensche sin herze sol keren von der welt
swenne der geistlich mensche mage und sine liebsten vrúnt vor im sihet schone
gezieret und gekleidet nach der welte, so bedarf er wol, das er gewaffent si
mit dem heligen geiste, das er nit gedenke, alsus moehtestu ovch wol getan
haben. von dem gedanke wirt im sin herz als vinster und sin sinne als unbereit
zuo gotte und sin munt also trege ze heligem gebette und sin sele also rehte
ellende von gotte, das er denne sinen weltlichen magen innewendig gelicher
wirt denne eim geistlichen menschen.
wil er luter mit gotte gestan, so muos es an ein striten gan. so ist denne sin
gewissede betruebet, das ein lúhtevas ist des heligen geistes, wan die gewissede
lúhtet nit ane des heligen geistes lieht. swenne das lieht schone in dem
lúhtevas ist entbrant, so ist des lúhtevasses zierde schone bekant. also ist es
umbe den geistlichen menschen, dem aller der welte zierde ein eisunge ist in
sinem herzen; der behaltet sin lúhtevas schoene und unverloeschen. ist aber
sin herze offen gegen der welte, so ist sin lúhtevas zerbrochen, so kumt der
bitter nortwint der girekeit der welte von únsern magen, das si úns vil
klagen, das si des pfuoles alze kleine haben, da si doch leider inne versinken
und in den súnden ertrinkent. dis verloeschet únser lieht und haben doch der
welte niht. dar nach kumt der súndenwint, die valsche wollust der welte, das
si schoene schinet und hat doch manig bitter pine. wil úns dis wol behagen,
so haben wir ie den ewigen schaden. das moegen wir gerne bewarn,
wan es ist kein súnde so cleine, si si úns an únser sele ein ewig schade.
warumbe? es wart nie súnde als heleklich gewandelt, si were besser ungetan.
darumbe muessen wir stete vorhte haben, eb wir mit gotte wellen luterlich
bestan. das wir gotte haben gegeben, das moegen wir im niemer ane únsern
schaden wider genemen, wand wir sin im erlich gegeben. der visch in dem
wassere der sihet mit grosser ger das rote as an, da mitte man in wil vahen; er
sihet aber nit den angel. also ist es umb der welte vergift, si bekennet ires
schaden nit.
wiltu nu rehte widerkeren, so sich an dinen brútgovmen, aller welte
herren, wie schoene er gekleidet stuont mit pfellorinen cleidern, rot bluot,
swarz varwen, mit geiselen zersclagen, zuo der súle gebunden. do enpfieng er
dur dine liebin manige scharpfen wunden. dis las in din herze gan, so maht
du der welte truginen entgan. wiltu fúrbas volgen mit dinen heligen gedanken,
so sich uf, wie er an dem crúze stuont, ufgerihtet hohe vor aller welte ovgen,
mit bluote berunnen; die cleider soellent wesen dines herzen wunne, sinú
keyserlichú ovgen mit trehnen úbergossen, sin suesses herze mit der minne
durchvlossen. nu hoere noch die stimme, das leret dich die gottes minne,
wie der smiden hammere klopfeten und slugen dur sine hende und voesse an
dem crúze. gedenk ovch in des speres wunde, das dur die siten gieng ze sines
herzen grunde und clage im alle dine súnde; sust gewinnestu gottes kúnde.
sich die scharpfen cronen an, die er uf sinem hovbet truog, kús in vor allen
dingen, er gibet dir aller wunnen gnuog. danke im, wie er sterben wolte dur
dine grossen liebin und la dich nieman betriegen; so maht du ein
kúneginne sin sines riches iemer me. wiltu hie zuo kiesen, so úberwindestu
mit vroeden aller welte herzeleit.
xxviii. von der not eines urlúges
mir wart bevolhen mit eime heligen ernste, das ich bete vúr die not, die nu ist
in sahsen landen und in dúringen landen. da ich mich zuo bot mit lobe und mit
gerunge, do wolte mich únser lieber herre nit enpfan und sweig mit ernste
stille. das muoste ich vertragen sibenzehen tage mit minnenclicher gedult. do
sprach ich zuo únserm lieben herren:< eya lieber herre, wenne sol komen die
behegeliche stunde, das du wilt und das ich muos bitten vúr dise not?> do wisete
sich mir únser herre und sprach:< der wunnenkliche morgenrot mit maniger
varwe, das sint die armen, die nu lident manigerleie not. da sol in die ewige
sunne nach úfgan des ewigen liehtes, die si beschinen sol mit ewiger vroede na
diser not. do werdent si mitte geheliget und gekleret als die spilende sunne, als
si gegen dem mitten morgen uftringet und die hoehi trittet.
semlich sint in deme her, da si noete sint und mit vorhten; die lan ich werden
gevangen und libelos, uf das si zuo mir komen moegin. die die sache sint des
urlúges, die sint grúwelicher an in selben und grimmer an iren werken denne das
si die bilde mines gotteshuses getoerrent angriffen.> do bekante ich, das do der
ewige tot nach volget, die die strasse rovbent ze vuosse; were kein urlúg, so
weren si diebe und valsche lúte. alsus machent ie die boesen die seligen guot.
alsust muos got die sinen mit pine minnen, er kan si anders nit gewinnen.
alsus hat mir got gesaget den vrommen und ich weis nit, wan noch wa es sol
ende nemen.
ich weis das wol vúr war, das ich noch gottes vrúnden von herzen sol
wol behagen. ich weis das wol vúr war, was gottes vrúnde lident, das ir got
niemer vergisset, wan er ist ir helfe und ir trost in aller ir not. dar nach soellen
wir kriegen und mit vroeden gerne liden. so moegen wir vor gotte bliken und
schinen.
xxix. von einer lere
wiltu din herze gantz zuo gotte keren, so soltu drú ding haben zuo einer lere:
vorhtig vor allen súnden, guotwillig zuo allen tugenden, stete zuo allen guoten
dingen; so mahtu din leben zuo einem guoten ende bringen. wiltu dich selben
da zuo twingen, so mahtu es mit gottes helfe wol vollebringen. bitte got
steteklich hie umbe, so tragestu sanfte allen dinen kumber. bihte luterlich
und diene got mit vlisse, so wirstu vroeden riche.
xxx. ein gebet, wenne man die jungfrovwen croenet
enpfahe, herre, dine brúte und begegene in mit den lylien der lutern kúscheit alle
ir tage.
enpfach, herre, dine brúte und begegen in mit den rosen der vlissigen arbeit
uf ein guot ende.
enpfahe, herre, dine brúte und begegen inen mit der violen der grundelosen
diemuetekeit und leite si in din brútbette und umbehalse si mit aller liebin iemer
ungescheiden. amen.
xxxi. von einer klage
dis ist der minnenden sele klage,
die si alleine nit mag getragen;
si muos es gottes vrúnden sagen,
uf das inen minne deste bas behage:
< minnen siech und libes krank,
pinen not und harten twang,
das machet mir den weg ze lang
zuo minem lieben herren.
wie sol ich dich, lieb, alsus lange enberen?
ja, bin ich dir leidor alze verre!
wiltu, herre, mine clage nit enpfan, so muos ich wider in min truren gan und
beiten und liden beide stille und offenbar. du weist das wol, lieber herre,
wie gerne ich mit dir were.> únser herre:< wenne ich kumme, so
kume ich gros. es enwart nie ungemach so gros, ich moege es wol geheilen.
du muost noch me beiten, ich wil dich bas bereiten, eb ich dich bringe vúr
minen vatter, uf das du úns deste bas behagest. ich hoere noch gerne dine
minneklage.>
swenne vinster werdent únser menschliche sinne, so erweken wir mit der
clage in únserm herzen die goetlichen minne.
xxxii. wie des guoten menschen werk lúhtent gegen den werken
únsers herren
wie des guoten menschen werk soellent lúhten und schinen in der himelschen ere,
das merkent an disen worten: darnach als wir hie unschuldig sin gewesen,
darnach sol gottes helig unschult schinen und lúhten in únsere helig unschult.
darnach als wir hie arbeiten in guoten werken, darnach sol gottes heligú arbeit
lúhten unde schinen in únsere helige arbeit. darnach als wir hie innekeit haben
in gottes heimliche, darnach sol gottes heilige innekeit lúhten und bliken in
únsere helige innekeit manigvaltekliche. darnach als wir hie únsere pine
dankberlich enpfahen und gedulteklich liden, darnach sol gottes heligú pine
lúhten und schinen in únsere pine. darnach als wir hie alle tugende geuebet han
mit vlisse, darnach soent gottes helige tugende lúhten und schinen in únser
tugende in manigvaltiger ere; das were eweklich iemer mere. darnach als wir
hie in minnen brennen und lúhten in heligem lebenne, darnach sol gottes
minne in únsere sele und in únsern lichamen brennen und lúhten ane underlas
iemer me unverloeschen.
dise gegenblike schinent und lúhtent von der ewigen gotheit. disú guoten
werk han wir enpfangen von gottes heliger menscheit und haben si vollebraht
mit des heligen geistes volleist; sust koment únsrú werk und únser
leben wider in die heligen drivaltekeit. da wirt es offenbar, wie es
umbe úns nu hie stat. darnach als wir hie helekliche in goetlicher minne leben,
darnach soellen wir da in der hollin wunneklich sweben und darnach wirt der
minne maht úns da ze lone gegeben, das wir gewaltig werden, allen únsren
willen ze tuonde, das wir von den heligen bekant werden, wie wir sin gewesen;
hie mitte muessen wir ir geselle wesen! amen.
xxxiii. von dem geistlichen trank
ich bin siech, mich lustet sere eins gesunden trankes, das jhesus christus selber
trank. do er, got und mensche, in die kripfen kam, do was im das trank zehant
bereit. des trank er also vil, das er also minnenvúrig trunken was, das er in
allen tugenden truog vúr úns alles sin herzeleit. er gab iemer tugende; die gueti
sin dú wart nie siech. des gesundes trankes lustet mich. dis trank ist pine
durch gottes liebin.
die pine ist bitter. so malen wir dar zuo eine wurzen, die heisset: gerne liden.
die andere wurtze heisset: gedult in der pine, die ist ovch bitter. so malen wir
dar zuo eine wurtzen, die heisset: heligú innekeit, die machet die gedult suesse und
alle únser arbeit. die dritte wurze das ist: in pine lange beiten únsers ewigen
lebennes und únsers heiles, die ist ovch vil bitter. so malen wir dar zuo ein
wurzen, die heisset: mit vroeden unverdrossen.
eya lieber herre, woeltestu mir dis trank geben, so moehte ich unverdrossen
mit vroede in pine leben; da woelte ich zuo einer wile des himmelriches enbern,
alsus suesse ist nach ime min gere. nu muessistu, herre, mir dis trank nach
dinem liebesten willen geben und allen den, die es durch dine liebin geren!
xxxiv. von der geistlichen spise
nach bitterme tranke bedarf man wol senfter spise. die ufstigende gerunge
und die sinkende diemuetekeit und die vliessende minne, dise drie
juncfrovwen bringent die sele uf ze himmele vúr got; und so wirt si irs lieben gewar.
so sprichet si:< herre, ich klagen dir, das du so sere angevohten bist von dem
liebesten, das du in ertrich hast, das ist der cristan mensche. herre, ich clage dir,
das dine vrúnde so sere gehindert sint von dinen vienden.> únser herre:
< habent si die rehte gueti an in, alles das úber si gat ane súnde, das verzerent si
wunnenkliche zuo der waren gottes kúnde.> darumbe dú pine rueffet allerlutost
úber alle gottes dienste:< wichent mir, wan das der mensche ungetroestet ist nach
dem willen gottes, wan das der mensche getroestet were nach sinem eigenen
willen.> gottes wille ist luter, únser wille ist sere gemenget mit dem vleische.
alle, die sere minnent innewendig, die werdent uswendig gestillet, wand allú
uswendig arbeit hindert den inwendigen geist; das denne der geist inwendig
singet, das gat úber alle irdensche stimme.
die gedult singet allerschoenost úber aller engelen choere, wan die engel
habent kein gedult, wan si kein pine enpfindent. dis haben wir von der
menscheit únsers herren, da zuo alle die ere, da mit wir von gotte in ertrich
geeret sint und da zuo in dem himmelriche mit gehoehet soellen werden. von der
edelen arbeit únsers herren und von siner heligen pine ist únser cristanlichú
arbeit und únser guotwilligú pine geedelt und geheliget ze glicher wis als allú
wasser sint geheliget von dem jordane, da únser lieber herre inne getovffet wart.
eya lieber herre, hilf úns, das únser heligú gerunge niemer muesse geruowen
und únser sinkendú diemuetekeit sich niemer muesse ufgerihten mit dem
homuote, und die vliessende búrnunge der heligen gottes minne die muesse
hie únser vegfúr sin, da alle únser súnde inne getilget werde.
xxxv. von den siben salmen
lieber herre jhesu christe, dise heligen siben salmen spriche ich ze lobe und ze
eren aller diner heligen pine, da du inne sterben woltest dur mich an dem
heligen crúze. vil lieber, ich bitte dich, swenne kumt die zit, das du din gebot
ervúllen wilt an mir mit minem tode, das du denne komen wellest zuo mir als
ein getrúwer arzat zuo sinem kinde; und gib mir denne, herre, ein helige súche,
da ich mich inne bereite mit rehten sinnen und mit warem cristanem gelovben.
domine ne in furore.
ich bitte, vil lieber herre, das du denne komen wellest als min allerliebster
vrúnt zuo miner not und bringe mir denne, herre, also waren rúwen, da alle min
súnde inne getilget werden, das ich ir nach disem libe unbetruebet blibe. beati
quorum remissa.
ich bitte, vil lieber herre, das du denne komen wellest als ein getrúwer
bichter zuo sinem lieben vrúnde, und bringe mir denne das ware lieht, dines
heligen geistes gabe, da ich mich inne besehe und bekenne und alle mine súnde
von herzen inne vorclage mit also heliger hoffunge, das min munt werde nit
gebunden von allen minen slinden und das ich luter werde vunden, und
gib mir, herre, denne din selbes lichamen, das ich dich denne, vil lieber, mit
also grosser liebi muesse enpfan, als ie ein menschen herze kan, das du denne
muessest bliben die wegespise miner ellenden sele, also das ich, vil lieber, din
liep geselle blibe mit dir zuo dem ewigen libe. amen. domine ne in furore.
ich bitte dich, lieber herre, das du denne wellest komen als ein getrúwer
bruoder zuo siner lieben swester und bringe mir das helige waffenkleit,
da min sele mit werde bereit, das mir mine viende nit moegin geschaden,
wenne si wellent úber mich klagen, das si sich denne muessen schammen aller
ir arbeit, die si an mich habent geleit. miserere mei deus.
ich bitte dich, herre, das du wellist zuo mir komen als ein getrúwer vatter zuo
sinem lieben kinde, und beware denne min ende; so ich mit minem súndigen
munde nit sprechen mag, so sprich denne miner sele inwendig zuo, das du si
troestest und iemer me behuetest, das ich gevroewet werde und nit betruebet;
des bitte ich dich, herre, dur dine milte guetin. amen. domine, exaudi orationem
et clamor.
ich bitte dich, herre, das du mir denne wellist senden dine maegetliche muoter,
der mag ich nit enbern, das si denne irvolle mine lange gere und min arme sele
vor allen vienden were. de profundis clamo.
ich bitte dich, lieber jungeling jhesus, der reinen megde kint, das du denne
wellest komen als min allerliebster brútgovm, und riche mich denne als die edelen
brútgovmen pflegent, so si iren brúten grosse morgen gaben gebent,
und enpfahe mich denne an dem arem diner minne und bedekke mich mit
dem mantel diner langen gerunge. wol mir iemer me, so bin ich denne
entbunden! wolten wir dike gedenken an die stunden, so sunke aller únser homuot
ze grunde, als er úns denne sin her antlitze offenbaren wil. so hat min
sele wúnsches spil. da ich nu nach jamerig bin, das mag mir in ertriche
nach wúnsche niemer geschehen. domine, exaudi orationem meam auribus
percipe.
xxxvi. von einem geistlichen closter
ich gerte des zuo gotte, eb es sin wille were, das er es mich liesse verstan, das ich
nit mere schribe. warumbe? das ich mich nu also snoede und unwirdig weis, als
ich was vor drissig jaren und me, do ich es beginnen muoste. do wisete
mir únser herre in siner hant ein sekelin und sprach:< ich habe noch wurzen.>
do sprach ich:< herre, ich erkenne der wurtzen nit.> do sprach er:< du solt si
wol erkennen, so du si sihest; man sol die siechen mit laben, die gesunden
sterken, die toten weken, die guoten mitte heiligen.>
hie nach sach ich ein geistlich closter, das was mit tugenden gebuwen.
die eptischin ist die ware minne, die hat vil heliger sinne, da si mit vlisse
die samenunge mit bewaret an libe und an sele; alles zuo gottes eren. si gibet in
manige helige lere, das iemer gottes wille si; da von wirt ir eigen sele vri.
der minnen capellaninne ist die goetliche diemuetekeit, die ist iemer der minne
undertan; so muos dú hofart bi siten gan.
die priorinne die ist der helige gottes vride; irme guoten willen wirt gedult
gegeben, das si die samenunge mit goetlicher wisheit leret. zuo welen dingen
si keret, das ist ie zuo gottes eren.
die underpriorinne das ist minnesamikeit; si sol die cleinen broken zesamene
lesen und tilken si mit gotlicheit. swas man missetuot, das sol man
nit lange tragen in dem gemuete; damit meret got des menschen guete. das
capittel sol vier ding in im haben, das ist die offenbarunge der heilikeit, die an
gottes dienest lit. ir senftmuetigú arbeit tuot den vienden manig leit und gotte
manig ere; des mag si sich vroewen sere. si huete sich vor italer ere und sol
anderen der eren helfe sin. dienent si mit vlisse, so lonet in got geliche.
die sangmeisterinne das ist die hoffunge, si ervúllet mit heiliger diemuetiger
andaht, das des herzen unmaht in dem sange vor gotte so schoene clinget,
das got die noten minnet, die in dem herzen singent. der mit ir also singet,
dem sol mit ir gelingen in der himelschen minne.
die schuolmeisterin das ist die wisheit, die mit guotem willen die tumben
vlisseklich leret; des wirt si vor guoten lúten geeret. das man die helfelosen
armen mit vlisse gerne leret, des wirt das closter geheliget und geeret.
die kellerin ist ein usvlus in helflicher gabe, das si das in goetlicher vroede tuot,
davon gewinnet si helig gemuete in goetlicher gabe. alle, die iht von ir gerent, die
soellent gezogen und genuegig wesen iemer ane clage. so vlússet in ir herze die
suesse gottes gabe. die ir helfe da zuo sin, die soellent iemer gewinnen alse si die
suessen gottes gaben.
die kamererin das ist die miltekeit, die iemer gerne wol tuot in ordenlichen
massen. si gibet des, das si hat, mit guotlichem willen. des muos si von gotte
sunderliche gabe gewinnen. den si was gibet, die danken des gotte mit
heliger innekeit; der bevindet des herzen stat als das edel trank ein reine vas.
die siechenmeisterinne das ist die vlissende barmherzekeit, die iemer
danach hungeret, das si unverdrossen den siechen si bereit, mit helfe und mit
reinekeit, mit labunge und mit vroelicheit, mit troste und mit minnesamkeit.
so gibet ir got sin widergelt, das si es iemer gerne tuot. der ir helfe
da zuo senden sol, das selbe sol im von gotte geschehen.
die portenerinne das ist die huote, die iemer ervúllet mit heligem gemuete ze
werbende, was ir ist bevolhen; so blibet ir arbeit unverlorn, so mag si
bereite zuo gotte kommen. swenne si beten wil, so ist got mit ir in einer heligen
stille ze verclagende ir herzeleit. wand si es underwilen swerlichen tuot, das
versúnet alles die helige gehorsami, der si denne ist mit vroeden undertan.
die zuhtmeisterin das ist die helige gewonheit. die sol iemer brennen als
ein kerze unverloeschen in der himmelschen vriheit. sust tragen wir
sanfte alles únser herzeleit untz in ein helig ende.
der brobest ist die goetliche gehorsami und nit súndig gehorsami. dem
sint alle tugende undertan.
so mag das closter in gotte gestan.
der sich in dis closter wil begeben, der sol iemer mit goetlicher vroede leben
hie und in dem ewigen libe. wol in, die da inne blibent!
xxxvii. von der ewigen hochgezit der heligen drivaltekeit
swer in warer minne sich bereiten wil zuo der ewigen hochgezit der heligen
drivaltekeit, der muos es hie beginnen. er sol dem himelschen vatter volgen
und dienen ane underlas mit heligen vorhten und mit diemuetiger diemuetekeit
an allen dingen. er sol sime sune volgen und dienen mit pine und mit
gedult, mit willigem armuete in heligen arbeiten. er sol dem heligen geiste
volgen und dienen in heliger hoffunge ob allen vorhten mit suessem herzen
iemer in senftem gemuete. so smeket man siner guetin.
die reinen minnenden juncfrovwen die soellent vúrbas volgen dem edeln
jungelinge jhesu christo, der reinen megde kint, der ist al vol minnen, als er
was von ahtzehen jaren; so ist sin persone den jungfrovwen allerminnenklichost
und er ist allerschoenost. so volgent si ime mit wunnenklicher zartheit in die
bluejenden wise ir reinen gewissi. da brichet inen der jungeling die bluomen aller
tugenden, da machent si die edelen crentze von, die man zuo der ewigen hochzit
tragen sol.
swenne die edelen gerihte sint geschehen, da jhesus christus selber dienen
wil, so sihet man da den allerhoehesten lobetanz. da sol denne ein ieglich sele
und lip tragen iren tugenden krantz, die si hie habent vollebraht mit
maniger heliger andaht. so volgent si dem lambe in unzellicher wunne; von
wunnen ze minnen, von minnen ze vroeden; von vroeden ze clarheit,
von clarheit zuo gewaltekeit, von gewaltekeit in die hoehsten hoehin vúr des
himelschen vatter ovgen. so gruesset er sinen eingebornen sun und darzu
manige reine brut, die dar mit im sint komen:< eya lieber sun, das du bist, das
bin ich, und das si sint, des vroewe ich mich. mine lieben brúte, vroewent úch
iemer me, vroewent uch in miner ewigen luterkeit, verclagent nu sanfte alles
we und alles leit. min heligen engele sont úch dienen, mine heligen sont úch
eren, die muoter mines sunes menscheit sol úch mit lobe sin bereit, das ir ir
geselle sint. vroewent úch, lieben brúte, min sun sol úch al umbevan, min
gotheit sol úch al durgan, min helig geist sol úch iemer me leiten in
wunnenklicher ovgenweide nach allem úwerem willen. wie moehte úch bas
gelingen? ich wil úch selber minnen. die nit lutere megde sint, die soellent
dise hochgezit besitzen und besehen und gebruchen als verre es múglich mag
gesin.>
do ich in kurzer stunde mit miner selen ovgen dis gehorte und gesach, do
was ich ein mensclich stúppe und ein esche als ich e was.
xxxviii. wie ein geistlich mensch sol clagen und bekennen got
sin súnde alle tage
ich súndiger mensche ich klage und bekenne gotte alle mine súnde, da ich
schuldig an bin vor gottes ovgen. ich bekenne und klage allú minú guoten werk,
dú ich versumet han. ich bekenne und klage die súnde, die ich tet, do ich nit
wiste, was súnde was. ich klage die súnde, die ergor sint, die ich getan habe mit
wissen und mit argheit und mit unmuessekeit und mit itelkeit.
erbarme dich, herre, úber mich, wan si sint mir werlich leit, und gib mir,
herre, dine ganze sicherheit, das du si mir alle habest vergeben, ich enmag
anders nit mit vroeden leben. jhesus, vil lieber buole min, la mich in warer
rúwe und in herzelicher liebi zuo dir und la mich niemer erkuolen, also das ich
diner herzeklicher minne in minem herzen und in miner sele und in minen
fúnf sinnen und in allen minen geliden ane underlas enpfinde; so mag ich nit
erkuolen.
xxxix. wie die túfel sich sclahent und jagent, bissent
und nagent, swenne ein minnendú sele, die von goetlicher minne brennet,
von diser welte scheidet
wol dem guoten menschen, das er ie wart geborn, der mit allen tugenden volget
gotte, die ime múglich ze vollebringende sint; sin sele wirt in minnen vri. in
sinem jungesten ende so koment die heligen engele und enpfahent die reinen
selen mit unzellicher liebin in himelscher wunne und vuerent si von hinnan
mit vroeden und mit grossem lobe bringent si si ze gotte.
die viende von der helle die dar warent komen, den wirt alle irú arbeit
benomen, mit hasse und mit grimme warent si dar komen. alse si denne das
gesehent, das irs willen nit ist geschehen, wie si sich denne sclahent und
jagent, wie si sich denne bissent und nagent, wie si sich denne húwelent und
grinent, wan si voerhtent die grúweliche pinen, die si von iren meisteren soent
enpfan, das si die sele verloren hant. so scheltent si sich undereinander:
< unseliger, es was din schult.>< swig, geselle, ich vant si nie an grosser
ungedult. als ich ir boese gedenke zuo schos, so was ie rúwe ir genos.>< das
runen mit den bihtern das benimet úns alle únser ere. únser gesellen ist vil
mere, den si túre was bevolhen. wie soen wir nu ze hove komen?>< owe
meister, was hastu úns gewisen, das du úns disen menschen hast bevolhen?
wir konden keine grosse súnde an ir bekennen.>< ich bekorete si dike sere, so
gieng es an ein weinen, ich und ander mine gesellen, wir konden si nie
gevellen. mit weinen vertreip si mich, mit súfzende verbrante si mir min har
und mine clawen; ich mohte ir niergen genahen.>< ir gehorsami was also
gros, das ir wart nie ebengenos. von der ist bekomen, das si úns ist mit
rehte benomen. das ist únser groester schade. alle ir guoten werk branten
enbinnen von gotlicher minne, wan si tet alle ir guoten werk mit guotem
willen.> so sprichet ir meister:< ir sint mit schaden ze hove komen, meister.
ich hatte si uch bevolhen; die pine wirt úch niemer benomen, die ich
úch darumbe wil geben. ir wellent bi den lúten nit wesen als ich gerne were,
ob mir die ere were gegeben. nu muessent ir mit mir hie in der helle ligen;
das sol úwer buosse wesen. ich wil hoher meister ussenden, uf das si guoter
lúte bekentnisse verblendin. koenden wir iren grossen vlis, den si habent ze
gotte, zerstoeren, so begiengen wir alle únser ere, so volgeten in die jungen,
sus wurde alles únser gescleht gemerot. moehte mir der selen einú werden, dú
von gotlicher minne so sere brennet, da mit woelte ich mich selber croenen und
woelte mir selber lonen miner langen arbeit, so verclagete ich sanfte alles min
herzeleit.>< tuo dich diner homuetigen gerunge abe, du gerost des, das dir nie
geschach und dir niemer sol geschehen. dir werde úbel oder we. alle die
seligen, die in der cristanheit got in herzesere minnent, die sint so sere dur gossen
und mit der minne durvlossen, das si lúhten mit heligen tugenden und
minnenclichen búrnen in allen iren werken. du weist wol, es hilfet dich nit, das
du si so sere bekorest. si beitent kume untz das es kome, das si got dar inne
loben. wie vil du in mit listen nach gast, si sint ie mit lobe bereit.> das
brummen und das grimmen und das bissen und das nagen, das er do tet in
sinen banden, das ist unsprechlich.
herre got, wir danken dir, gib úns ein helig ende. dis ist der groesten vroeden
ein, die die selige sele hat, das si das sihet und weis, das sich die viande under
enander sclahen und ir buosse in der helle haben, die ir also manig leit hant
getan; so ist si doch inen mit vroeden entvarn und sol die ewige crone tragen
von der pine, die si ir getan haben.
xl. alsust sprichet dú minnende sele ze irme lieben herren
were alle die welt min
und were si luter guldin,
und solte ich hie nach wúnsche eweklich sin
die alleredelste, die allerschoenste, die allerricheste keyserin,
das were mir iemer unmere;
also vil gerne sehe ich jhesum christum, minen lieben herren,
in siner himelschen ere!
proevent, was si liden, die sin lange beiten!
xli. wie ein predierbruoder wart gesehen
ich bekante vor vierzig jaren einen geistlichen man; dennoch warent geistliche
lúte einvaltig und minnenvúrig. er nam zuo in geistlichem lebende und in
vromekeit und leiste únserm herren offenbar manige helige arbeit. der ist
nu hinnan gevaren. do bat ich únseren herren vúr sine sele cristanliche, eb
einig schult an ime were, das got ime das vergebe. do sach ich allererst eine
clarheit, die was ime von gotte bereit; da envant ich in nit inne. do
betruebete sich min sele.
darnach zuo einem anderen male, do ich aber vúr in bat, do vant ich in in
einem vúrigen wolken. do bat er, das ime wúrde vergeben. do sprach ich mit
aller maht zuo únserm lieben herren:< eya lieber herre, gonne mir des, das ich
muesse úbels mit guotem lonen.> do richte er uf in dem wolken und sprach:< o
herre, wie stark ist din kraft, wie rehte ist din warheit.> do sprach ich:< wa nu,
wie gehabestu dich nu?> do sprach er:< ich gehabe mich, als mir schinet.>
< wa von habestu dise pine?> die sele:< die valsch helig schinen, die
besageten die unschuldigen zuo mir, des lies ich entgelten und hatte súndigen
wan uf si; da von habe ich dise pine. eya, hette ich noch ein súfzen!> des
mohte ime von mir nit beschehen, er hatte sich ovch ein teil vergezen an mir.
zem dritten male bat ich aber vúr in. do vor er wunnenklich hin. do
begegente im únser lieber herre und sprach ime zuo:< das din weg alsus lange
und alsus swere ist gewesen nach dime tode, das ist dir von boesen lúten
gegeben. du hast mir heleklich gevolget und getrúweklich gedienot; du solt
der juncfrovwen crone tragen, die cronen der rehtekeit und die cronen der
warheit.>
do vuor er lúhtende hin úber aht koere und ruerte den núnden; do sach ich sin
nit mere. hetten ime die valschen lúgenere nit zuo getragen, so were er ane
pine zuo der ewigen vroede gevaren. das er inen getrúwen wolte, das was sin
schade.
xlii. von dem honigtrank
herre got, besclús nu dinen túren schatz mit eime heligen ende und sclús den
uf, das er dir ze lobe werde in himmel und in erde. do sprach ein stimme:
< du solt mir honges trank behalten, der liget in maniger valden. ich wil in
ufscliessen, des sol noch maniger geniessen.>
xliii. von der einvaltigen minne; wie die wise wart gesehen
die wellent bekennen und wenig minnen, die blibent ie in eim beginne
eins guoten lebennes; des muessen wir ie stete vorhte tragen, wie wir gotte da
inne behagen. die einvaltekliche minnen und cleine bekennen, die
werdent grosser dingen inne. die helige einvaltekeit ist ein arzatinne aller
wisheit. si machet den wisen, das er sich bekennet vúr einen tumben. das die
einvaltekeit des herzen wonet in der wisheit der sinnen, da von kumt manig
helikeit an des menschen sele.
xliv. von fúnf súnden und von fúnf tugenden
in armuete girikeit und lugenhaftig in der warheit, trege zuo der barmherzekeit,
honsam spot in der gegenwertekeit, in der ordenunge versumekeit:
disú fúnf ding unvolkomen machent hovbtsiech geistlich leben. warheit
ane valsch, offenbare minne under einander, vorchte in den worten, verborgen
lieb ze gotte in deme herzen, offenbar vlis zuo allen guoten dingen: disú fúnf ding
haltent gesunt geistlich lebin.
xlv. von siben dingen, der man fúnfú vindet in himmelrich
und zwei in ertrich
siben ding muos ich gotte ze eren sprechen:< herre got, ist es mugelich, so gib
mir es, das ich ir in ertrich niemer vergesse. funve vindet man in himmelrich,
zwoei muessent hie bliben. das erste ist der schade miner schulde, wan
ich gesúndet habe, und dú versumekeit guoter werken, die ich wol getan moehte
haben. das ander ist: das ich, herre, ane underlas warte din, wenne du mir
komen wellest, welicher wis du bútest mit einem heligen ende zuo mir. das
dritte: die fúrige gerunge, die ich habe na dir. das vierde: minnebrennen
unverloeschen in mir dur dich. das fúnfte: der erste gegenblik dines heren
antlútes gegen mir, das konde mir in ertrich leider nach miner gerunge nie
geschehen; des singet min sele dikke owe. das sehste getar ich kume
nemmen, ich wurde stum als ich es bekenne; ich gehorte es in ertriche nie
genemmen: das ist die spilende minnevluot, die von got heimlich in die sele
vlússet und si wider mit siner kraft nach ir maht. was zwúschent in beiden
denne wunnen si, das weis nieman von dem andern, was si wirken under
enander, wan ein iegliches vindet sinen teil; was er hie hat usgelúhen,
das wirt im dort alles wider geben; dis ist die himmelsche gottes minne, die
hie vil kleinliche beginnet und dort niemer ende gewinnet. das sibende
mag man kume mit worten rueren, mit cristanem gelovben mag man es
vuelen, wie gros, wie hoch, wie wit, wie wunnenklich, wie erlich, wie
vroedenrich, wie unzergenglicher vroeden vol. wol im, der da eweklich
wonen sol! die vroelich angesiht vol aller wollust und die heilige gebruchunge
nach wúnsche, die sint vil manigvalt und geschen iemer ane zal, erlich und
gezogen, wand si swebent us von dem lebendigen gotte. die úbersuesse gerunge,
wunnenklich, hungerig, minnevol, die vlússet iemer mere in die selen
úberswendig von gotte. nochdenne behaltet die sele iren suessen hunger und lebet
ane kumber.>
xlvi. wie sich die sele meldet in geistlichem armuete
hie meldet sich die sele in geistlichem armuete und in ewiger liebi ze gotte und
unruowiger gerunge, ze gotte hin ze varende. si sprichet alsust:< der langen
beitunge der gat mir abe, die zuokúnftikeit die machet, das got und die sele
vereinet soellent werden ungescheiden iemer me. swenne ich dar an gedenke,
so vroewet sich min herze sere. eya lieber herre, wie stille du nu swigest; des
danken ich dir iemer me, das du mich so lange vermidest. sus muostu iemer
eweklich gelobet sin, das din wille geschihet und nit der min. nu wil ich mich
hútte in dinen worten getroesten, die ich in cristam gelovben han gehoeret, da
du sprichest: « die mich liep hant, die han ich liep. zuo den wellen wir komen,
min vatter und ich, und wellen ein wonung mit in machen. » wol mir, lieber
herre, diner milten gueti, des mahtu nit versagen.> do sprach únser
herre:< wenne kumt die zit miner behaltunge, das ich dir die himelschen
gaben welle geben, so bin ich vil snel, da min ewekeit lit inne behalten; ich
wil si noch entvalten und ich wil si hohen us von der bluotigen erden, wan
mir mag nit liebers me werden.> die ewig liebi zuo gotte wonot in der sele,
die vergenglich liebi ze irdenischen dingen die wonot in dem vleische; hie
sint die fúnf sinne gewaltig úber, zuo welem si sich keren.
xlvii. von einer súnde dú boese ist úber alle súnde
ein súnde hab ich gehoeret nemmen. ich danken des gotte, das ich ir nit
erkenne; si dunket mich und ist ob allen súnden boese, wan si ist der hoehste
ungelovbe. ich bin ir von aller miner sele und von allem minem libe und von
allen minen fúnf sinnen und von allem minem herzen gram. ich danken des
jhesu christo, dem lebendigen gottes sune, das si nie in min herze kam. dise
súnde ist nit von cristanen lúten úfkomen; der homuetige vient hat die einvaltigen
lúte mit betrogen. si wellent also helig sin, das si sich in die ewigen
gotheit wellent ziehen und legen bi der ewigen heligen menscheit únsers
herren jhesu christi. wenne sich die vindent in bobenheit, so gebent si sich in
den ewigen vluch, si wellent doch die heligosten sin; si habent iren spot uf
gottes wort, die von der menscheit únsers herren sint gescriben.
du allerarmester mensche, bekantestu werlich die ewigen gotheit, so were
das unmugelich, du enbekentest ovch die ewigen menscheit, die da swebet in
der ewigen gotheit. du muestest ovch bekennen den heligen geist, der da
erlúhtet des cristan menschen herze und smeket in siner sele úber alle suessekeit
und leret des menschen sinne úber alle meisterschaft, das er
diemuetekliche da sprichet, das er vor gotte vollekomen nit mag wesen.
xlviii. wie die minne wart gesehen mit iren jungfrovwen
in der naht sprach ich alsus ze únserm herren:< herre, ich wone in eime lande,
das heisset ellende, das ist disú welt; wand alles, das da inne ist, das enmag mich
getroesten noch gevroewen ane pine. da inne han ich ein hus, das heisset
pinenvol, das ist das hus, da min sele inne gevangen lit, min lichame. dis hus ist
alt, clein und vinster.> dis sol man geistlich vernemen.
in disem hus han ich ein bette, das heisset unrúwe, wan mir ist mit allen
dingen we, die gotte nit zuo hoerent. vor dem bette habe ich einen stul, der heisset
ungemach. das ungemach git mir vroemde súnde ze bekennende, der ich nie wart
schuldig. vor dem stuole han ich einen tisch, der heisset unwille, das ich
geistliches lebendes under geistlichen lúten so cleine vinde. uf dem tisch lit ein
tischlachen, das ist reine, das heisset armuete; das hat in ime vil manige helige
guete. wolte man es rehte gebruchen, so hette man es von herzen liep. die
liebin des richtuomes ist des armuetes ein diep. uf den tisch kumt mir ein spise,
die heisset bitterkeit der súnden, dar zuo sol das heissen guotwillig arbeit. das
drank heisset kume loben, wan ich leider alze kleine guoter werke an mir han.
dis hus sach ich vinster enbinnen. do offenbarte sich mir die geware gottes
minne, die was glich einer edelen keyserinne. si was adellich gebildet an
irme libe, wis und rot in bluejender jugent. si hatte mit ir vil manige tugent,
die warent alle jungfrovwen glich; da mitte diente si mir, ob ich selber wolte.
joch wolten si sich mir alle gerne ze dienste geben. si was gecroenet mere
denne mit dem lúhtenden golde. ir gewant was gelich gruenem zendale.
do ich si rehte angesach, do wart min vinster hus erlúhtet, das ich alles das
bekante, das da inne was und das ie da inne geschach. do ich si gesach, do
bekante ich si wol, wan ich si ovch gesehen hette, da si min liebe conpaninne
was. des wil ich nu swigen, wan dis ist ovch in dem buoche geschriben.
do sprach ich:< eya allerliebestú frovwe, nu bistu mere denne tusenvalt úber
mich, nochdenn so dienest du mir mit also grossen eren, als eb ich mer denn
ein keyserin were.>
do sprach si:< do ich dich in dem luteren willen vant, das du dich von allen
vergenglichen dingen woltest begeben, do enwolte ich nit alleine din vrovwe
wesen, ich muoste ovch din stetú juncfrovwe sin; also sere lustet mich eins lutern
herzen, das sich dur die waren gottes minne hat geloeset von allen irdenschen
dingen.> das meinet si: wie vil man irdenscher dingen hat, das es doch den
menschen nit ze herzen clebet.
< liebú jungfrovwe, sit du mir so lange hast gedienet, das ist der snoeden
vrowen reht, das si der edeln jungfrovwen erlichen lonet. ich habe dir ze lone
alles gegeben, das ich hatte und das mir in ertrich mohte geschehen.>
do sprach si:< ich han es alles ufgelesen; ich wil es dir mit grossen eren
widergeben.>
< ich enweis, vrowe, was ich dir me sol geben, denn wiltu mine sele, die
wil ich dir alze gerne geben.>
do sprach si:< des han ich lange an dir begert; nu hastu mich des jungesten
gewert. sprich ovch minen jungfrovwen zuo, das si dir vlissekliche dienen. so
mag ich bliben bi dir in warer gottes liebin, die ich selber bin. deus caritas
est.>
so sprichet dú sele der ersten jungfrovwen zuo, der rúwe:< vrovu warú rúwe,
koment har zuo mir und bringent mir helige trehene; die machen mich súnden
ane.
fro diemuetekeit, sitzent hie bi mir und tribent homuot und ital ere von
mir, wenne si úch bi mir sehent, so muessent si von mir vliehen.
liebú vro senftmuetekeit, sitzent hie bi mir under min cleit, so blibet mir
die minnesamekeit bereit.
eya edeler gehorsam, ich gibe mich dir in allen minen werken undertan,
du solt niemer von mir gan. so mag ich behalten in allen minen werken dú
gotlich warheit ane lúgine, die gottes vrúnden wol stat.
liebú vrovw barmherzekeit, sint bi mir, so ich den siechen dienen, das ich
denne vlissig si, das ich die koste wol moege liden, das ich den diene mit guote
und mit libe.
eya liebú vrowe kúschekeit, ich bevilh úch min magetlich kleit, das es
iemer luter und reine si, wand min lieber brútgovm jhesus christus, der ist ze
allen ziten bi mir.
vrov gedult, ich habe grosse kraft in swigende und in lidende, ir benement
aller miner anevehtunge ir maht, das si mir nit moegent schaden. ich wil úch
mit arbeiten bi mir haben.
fro helikeit, koment har zuo mir und kússent miner selen munt und wonent
in mines herzen grunt; so blibe ich iemer me gesunt.
fro hoffunge, ich bitte úch, das ir zesamen bindent alle min herzen wunden,
die mir die minne hat geslagen, das ich ie behalte den gottes segen, was mir
ungemaches werde gegeben.
eya erlicher, heliger cristaner gelovbe, du erlúhtest ie miner selen ovge, das
ich wol weis, war ich gekert bin an cristanlichen dingen; ich bevilhe dir minú
werk und mine sinne.
eya liebú vrovwe huote, sitzent nit, stant ze allen ziten bi mir, so belibe ich von
úbel vri.
vrovwe messekeit, wesent ze allen ziten bi mir, so mag ich gotte zuo allen
ziten zuo sime dienest bereit sin.
vrovwe genueglicheit, ir sint min liebú kamererinne, ich muos úch sere
minnen; ir machent mir min herte bette senft, mine groben spise smakhaft;
ir gebent mir macht in dem armuete; dis kumt von gottes gueti.
vride und stillekeit, der mag ich nit enberen, ir muessent mit mir wandelen
in allen minen wegen. die vil sprechent und vil runent, die behaltent ir ere
kume; die vil ruomredent, das mag in niemer alles nútze wesen.
die wisheit ist ze allen ziten bi der minne und ist aller jungfrovwen meisterinne;
si behaltet, swas die minne git; si machet dem menschen nútze, was er
leret oder liset.
die kúsche schemede hat sunderliche tugent an ir; si ist gerne ungelobet in
aller lúten gegenwertekeit.
nu bin ich mit jungfrovwen wol besessen. noch sint zwoei, der wil ich nit
vergessen: vorhte und stetekeit. dú zwoei soellent iemer bi mir wesen; so
moegent alle mine jungvrowen irs ambahtes wol enpflegen.
ich danke dir, liebú gottes minne, vrovwe keyserinne, das hastu alles ze
helfe mir gegeben in mime ellendigen himmelwege.>
xlix. von eim leienbruoder
in der predier orden wart ein leyebruoder erslagen von dem tunre. do wart vúr
sine sele gebetten mit getrúwer gerunge, eb iht an ime were ungewandelt, das
ime das wúrde vergeben. do wart sin sele dem selben menschen bewiset, der
vúr in bat. do was er schoene in himelscher wunne und hatte kein pine; das was
da von, als sin sele sprach:< ich was diemuetig an minem herzen, ich was vorhtig
an minen sinnen, ich was guotwillig in allen minen werken; darumbe hab ich
keine pine.> die sele:< warumbe voere du nit zehant zuo dem himmelriche?>
do sprach er:< ich muos aller erst hie enpfahen gotliche bekantnisse und himelsche
minne, der hette ich nit in ertriche.>< wa von ist das, das du den
cleinen vleken hast an dinem antlize?> do sprach er:< ich wiste min antlize
ernst den, die minen willen nit taten; das bleip ungewandelt an mir.>< wa mitte
mag man dir den vleken benemen?> do sprach er:< hette ich einen súfzen!>
do mohte ime da von nit geschehen von dem menschen, wan die wile wart im
gegeben. do vroewete er sich und sprach:< nu ist es enweg.>< wa von tragest
du dise cronen, nu bistu noch zuo dem himelrich nit komen?> do sprach er:
< ich hatte einen sunderlichen tot, da von hat got mir si gegeben.>
l. von der súnlichin gabe gottes
eya lieber herre jhesu christe, der da bist ein ewig got mit dem ewigen vatter,
gedenke min! ich danke, herre, dir diner súnlichen gabe, da du mich mitte
ruerest ane underlas, die alles min gebein und alle min aderen und alles min
vleisch dursnidet. swenne ich dir des, herre, mit heliger dankberkeit danken
mag, so bin ich sicher und anders nit. du maht wol dinen snoeden snoedelich
halten, wan, herre, din meinunge ist guot und bessor denne guot; wand manig
ding heisset guot, das also guot nit enist als das dine, das du mir tuost. wan du
aber mich ruerest mit diner úberheren suessekeit, die mine sele und minen
lichamen al durgat, so voerhte ich mich, das ich diner goetlichen wollust alze
vil in mich mag geziehen, wan ich ir in ertriche unwirdig bin. darumbe bitte
ich dich underwilen vúr ander lúte me denne vúr mich, das ich miner wollust
verzihe dur gottes liebi und dur cristanliche trúwe. hie nach vorhte ich die
ufstigunge des homuotes, der den werdesten engel us dem himmelriche
warf. ich voerhte ovch den sclangen der italen eren, die evam betrog. ich
voerhte die untrúwe, die judam von gotte scluog. bin ich gotte getrúwe, so
bestan ich mit allen tugenden, mit aller guete in aller huote bi gotte mit únser
lieben vrowen, siner megtlichen muoter.
li. ein gebet vor versumekeit
ich allerminste, ich allersnoedeste, ich allerunwirdigoste under allem menschenkúnne,
ich gere, ich bitte dich, herre himmelscher vatter, herre jhesu christe,
herre heliger geist, herre heligú drivaltkeit, das du mir hútte wellest vergeben
alle die versumekeit, da ich mich mit versumet han an dinem heligen
dienste, nit alleine durch nutz und dur notdurft, mere dur mine súndige
bosheit, die ich wol gelassen hette, eb ich wolte. nu enpfahe, herre, dise kleine
besserunge, die ich dir nu leiste mit minem willen und diner lieben muoter ze
eren und allen den heligen, die man hútte begat in der heligen cristanheit;
und allen gottes heligen ze lobe und ze eren ir selekeit, da si, lieber herre,
mitte zuo dir komen sint. nu hilf mir, lieber herre, sogetaner wandelunge an
minem lebende, das ich diner heligen geselle muesse werden in ertriche alse in
heligem lebende, das ich in dinem riche ir geselleschaft moege besitzen vor
dinem heren antlútze und alle die mit mir, die mines gebettes begerent.
lii. wie sich die minnende sele neiget under die hant gottes
ich sprich minen fúnf sinnen zuo:< neigent úch under die almehtigen hant
gottes, wan die viende von der helle muessent sich neigen und boegen, wie
homuetig si sint in iren vúrigen banden, under dem herten getwange des
almehtigen gottes. die in dem vegfúr sint, die muessent sich neigen in irre
schult under die buosse untz in die jungesten stunden, das si luter werden
vunden. die súndere uf dem ertrich die muessent sich neigen under die
burdin irre schult in dem urteile mit der rúwe in die buosse oder in die ewigen
helle. die guoten lúte uf deme ertriche die muessent sich neigen mit der rúwe in
die buosse alle ir tage. die userwelten reinen, die únsern herren got mit allen
trúwen meinent, die sint sere betwungen und si lident manigen heligen
kumber; si neigent und boegent sich under alle pine und under alle creaturen
mit swaebender minne. in ist homuot vil túre. hie an sol ich gedenken und ich
wil und muos usser dem selben napfe trinken, da min himelscher vatter us
getrunken hat, sol ich sin rich besitzen. das himmelrich neiget sich mit allen
heligen engelen mit wunnenklicher helikeit; wan das si sint und lebent, das
hat in got vergebens gegeben. die heligen neigent sich und boegent sich vor
gotte in vliessender minne und wunnenklicher gerunge mit vlizeklicher
annemekeit. so danken si gotte, das inen sine gabe in iren noeten in ertriche was
so minnenklichen bereit, da mit vertruogen si alles ir herzeleit. also muesse
mir geschehen, wan ich ovch dur sine liebin in mangen pinen bin.> liii. von dem gevengnisse geistlicher lúten
mich erbarmet in minem herzen der kumber dirre samenunge, da ich bin. do
sprach ich in der naht in dem einoete mines herzen ze únserm herren alsus:
< herre, wie behaget dir dis gevengnisse?> do sprach únser herre:< ich bin
gevangen in im.> in diseme worte wart mir gegeben der sin aller dirre worten
alsus:< ich vastete in der woestunge mit in. ich wart bekort von dem viende
mit in. ich arbeite alle mine tage gezogenliche in nútzer vrucht mit inen.
ich wart verraten ime hasse mit in. ich wart verkovffet ime ungelovben mit in alse si
sich offerent mir in gottes dienste. ich wart gesuochet in der vare mit in. ich wart
angegriffen in ganzem grimme mit in. ich wart gevangen in giriger abgunst
mit in. ich wart gebunden in der gehorsami mit in. ich wart verspottet in
grosser ungunst mit in. ich wart georsclaget in grosser unschult mit in; swas si
noete hoerent, das sol si nit betrueben. ich wart fúr gerihte gezogen als ein
schuldig diep mit in; des sont si gedenken im capittele und in der bihte. ich
wart gegeiselet mit in; alse si sich geiselent, so soent si gedenken min. ich truog
min crúze mit in; wenne si besweret sint, da bi soellent si gedenken min. ich
wart mit in an das crúze gesclagen, dur das soent si gerne liden und noete
kumber clagen. ich bevalch minen geist mit in minem vatter an minem
tode, also soellent si sich mir bevelhen in allen iren noeten. ich starp mit in in
einem heligen ende, also sol los werden alle ir gebende. ich wart begraben
mit in in einem irdenischen steine, also soellent si wesen und beliben von allen
irdenischen dingen reine. ich stuont uf von dem tode, also soent si iemer von
iren brúchen ufstan; so moegent si die himmelschen clarheit in irre sele
enpfan. ich vor ze himmele mit miner gotlichen craft, dar soellent si mir
volgen in aller dirre worte maht.>
ich hoffe des werlich, das ir das ane underlas leistent und bekennent; an
wem es noch nit ensi, das muesse noch der ware got an ime vollebringen.
liv. von vier dingen des gelovben
das man cristanliche gelovbet an got und das man got heilekliche minnet und
das man jhesum christum werliche bekennet und das man siner lere getrúwelichen
volget untz in des menschen ende: des gelob ich, das man in disen vier
dingen das ewige leben vinde. wir gelovben cristanliche, nit alse juden noch
als ungelovbige cristan lúte. si wellent gelovben gotte und nit an sin allerheligosten
werk, die er worchte; das ist, das er úns sin eingebornen sun gegeben hat;
den versmahent si. herre got, das clagen wir dir! wir gelovben ime untz an
den willen gottes, das er úns sin eingebornen sun gesant hat in dise welt. wir
gelovben an dú werk und an den tot únsers herren jhesu christi, da er úns mitte
geloeset hat. wir gelovben an den heiligen geist, der alle únser selekeit vollebracht
hat in dem vatter und in dem sun und noch vollebringet in allen únsern guoten
werken.
wie soellen wir got heilekliche minnen? wir soellen alles das minnen, das
die helige drivaltekeit heisset. got hat die súnde nit geschaffen, darumbe hasset
er si an úns. got minnet die guete an úns, die er selber ist. wie soellen wir jhesum
christum bekennen? bi sinen werken soellen wir in bekennen und soellen in
úber úns minnen. wie soellen wir siner lere volgen? als er úns geleret hat und
sine volgere úns noch lerent. die wile das wir hie sint, so wirt únser selekeit
gemeret.
lv. also schribet ein frúnt sineme frúnde
wand du got minnest úber dine menschlichen maht, wand du got liep hast mit
aller diner sele craft, wan du got bekennest mit aller diner sele wisheit,
wan du gottes gabe enpfangen hast mit maniger heliger dankberkeit,
darumbe sende ich dir disen brief.
der grosse úbervlus goetlicher minne, der niemer stille stat, der vlússet iemer
me ane underlas und ane aller hande arbeit mit also suessem vlusse iemer
unverdrossen, das únser clein vesselin vol und úbervlússig wirt; wellen wir es
nit verstopfen mit eigenem willen, so vlússet únser vesselin iemer úber von
gottes gabe.
herre, du bist vol und machest úns ovch vol mit diner gabe. du bist gros
und wir sin clein; wie soellen wir dir glich werden? herre, du hast úns gegeben
und wir soellen ovch fúrbas geben. alleine wir ein cleines vesselin sin, so hastu
es doch gefúllet. man mag ein clein vol vas so dike giessen in ein grosses vas,
das das grosse vas vol wirt von dem cleinen vasse. das grosse vas ist die
gnuegunge gottes, die er von únsern werken enpfat. wir sin leider also cleine,
das úns ein woertelin von gotte oder von der heligen schrift also vol machet, das
wir nit me moegen zuo der stunde. so giessen wir die gabe aber wider us in das
grosse vas, das got ist. wie soellen wir das tuon? wir soellen es mit heliger gerunge
giessen uf die súndere, das si gereineget werden. wirt es aber vol, so giessen wir
es aber uf die unvollekomenheit geistlicher lúte, das si vúrbas crigen und vollekomen
werden und bliben. wirt es aber vol, so giessen wir es aber us uf die not
der armen selen, die in dem vegefúr qwelent, das in got dur sine guete ir
manigvaltige not beneme. wirt es aber vol, so giessen wir es aber mit heliger
barmherzekeit uf die not der heligen cristanheit, die in manigen súnden
stet. únser herre got hat úns allererst geminnet, er hat ovch allererst fúr
úns gearbeitet, er hat ovch dur úns allermeist gelitten. das selbe soellen wir im
widergeben, wellen wir im glich wesen.
also sprach únser herre zuo einem menschen:< gib mir alles, das din ist, so
gib ich dir alles, das min ist.> das widergelt der minne, das wir got leisten,
das ist vil suesse. das widergelt der arbeit, das ist úns leider vil dike swere, wan
das die minne hat inwendig verzert, des muos leider der mensche underwilen
uswendig enbern. wie swere das si, vraget man mich. das moehte ich doch
mit menschlichen sinnen niemer vúrbringen. únser herre hat vil dur úns
gelitten untz in den tot, nu dunket úns leider ein cleines liden also gros; des
muos ich mich selber versmahen und gotte clagen, das ich also deine tugende
han. die minne machet liden suesse me denne man gesprechen moege; und
wellen wir got werden glich, so muessen wir úbersigen manigen strit. das
gehúgenisse gottes und der minnenden sele kumet zesamene glicher wis als dú
sunne und der luft mit der edelen gottes kraft sich zesamene mengent in eime
suessen gedrenge, das die sunne dem luft sin keltnisse und vinsternisse úberwindet,
das man nit mag gemerken, es sie alles ein sunne. das kummet von
der goetlichen wunne.
got gebe úns und behalte úns allen dise minne! amen.
lvi. wie got rueret sine vrúnde mit der pine
swenne der mensche ein truebekeit hat, da er nit nach enstat und cleine
schulde an im hat, alsust sprichet únser herre dar zuo:< ich habe si gerueret.
glosa: ze glicher wis als mich min vatter rueren lies uf ertriche, also die ich
zuo mir zuohe uf ertriche, den tuot der zug vil we. si soellent das vúr war
wissen: so ich si sweror zuo mir zúhe, ie nahor si mir koment. wenne der
mensche úber sich selber gesiget, also das er pine und trost glich wiget, so
wil ich in in die suesskeit heben, also sol ime smeken das ewige leben.>
lvii. ein wening von dem paradyso
dis wart gewiset und ich sach, wie das paradys geschaffen was. siner breiti
und siner lengi der vant ich kein ende. da ich erste zuo kam, das was
zwúschent dirre welte und des paradises beginne, da sach ich bovme, lovp und
cleinlich gras und niht uncrutes. etteliche bovme truogen oeppfel und dú meiste
menigi nit wan lovp mit edelme gesmake. snellú wasser vlussent da durch und
sudenwint zuo norden. da begegente in den wasseren irdenschú suessekeit
getempert mit himmelscher wunne. da was der luft suesser denne ich gesprechen
mag. da inne was tier noch vogele, wand got hatte es alleine dem menschen
bevolhen, das er mit gemache da inne wonen solte.
da sach ich zwene man inne, das waren enoch und helyas. enoch der sas und
helyas der lag an der erden in grosser innekeit. do sprach ich enoch zuo. ich
vragete in, wes si lebten na mensclicher nature. do sprach er:< wir essen ein
wenig von den oeppfelen und trinken ein wenig des wasseres, das der lichame
sine leblicheit behalte, und das groesseste ist dú gottes kraft.> ich vragete in:
< wie keme du har?>< ich kam har, das ich nit wiste, wie ich har kam und wie
mir was, e ich har sas.> ich vragete umbe sin gebette.< gelovben und
hoffunge, dar us betten wir.> ich vragete, wie ime were, eb in it verdrusse da ze
sinde. do sprach er:< mir ist alles wol und niergen we.>< voerhtestú iht vor
dem strite, der da in der welte noch sol geschehen?>< got sol mich waffenen
mit siner kraft, das ich den strit wol vermag.>< bittestu iht vúr die cristanheit?>
< ich bitte, das si got von súnden loese und bringe in sin riche.>
elyas rihte sich uf, do was sin antliz schoene, vúrig, himmelvar, als wissú
wolle was sin har. si waren gekleidet als arme manne, die mit dem stabe umb
ir brot gant. do vragete ich helyam, wie er bettete vúr die cristanheit.< ich
bitte barmherzig, diemuetig und getrúwe unde gehorsam.>< bittestu út vúr die
selen?>< ja, als ich gere, so wirt ir pine geminrot; als ich bitte, so gat ovch dú
pine abe.>< werdent si it geloeset?>< ja vil.>< warumbe hat úch got har
bracht?>< das wir helfer sin der cristanheit und gottes vor dem jungesten
tage.>
ich sach zwivalt paradys. von dem irdenschen teil han ich gesprochen. das
himmelsche ist da oben, das hat das irdensche teil beteket vor allem ungewittere.
in dem hoehsten teil da sint inne die selen, die des vegevúres nit wirdig
waren und doch noch nit in gottes rich waren komen. si swebent in der
wunne als der luft in der sunnen. herschaft und ere, lon und crone habent si
noch nit, eb si in gottes rich koment.
swenne alles ertrich zergat und das irdenische paradys nit gestat, als got
sin gerihte hat getan, so sol das himmelsche paradys ovch zergan; is sol alles in
dem gemeinen huse wonen, das zuo gotte wil komen. so ensol kein siechhus
me wesen; wer in gottes rich komet, der ist vor aller suochete vri. gelobet
muesse jhesus christus wesen, der úns sin riche hat gegeben. lviii. von sante gabriel
helig engel gabriel, gedenk min. miner gerunge botschaft bevilhe ich dir.
sage minem lieben herren jhesu christo, wie minnensiech ich nach ime si.
sol ich iemer me genesen, so muos er selber min arzat wesen. du maht ime in
trúwen sagen, die wunden, die er mir selber hat gesclagen, die mag
ich nit langer ungesalbet und ungebunden tragen. er hat mich gewundet
untz in den tot. lat er mich nu ungesalbet ligen, so mag ich niemer genesen.
weren alle berge ein wuntsalbe und allú wasser ein arzatin trank und alle bovme
mit bluomen ein heilsam wundenbant, da mitte moehte ich niemer genesen;
er muos sich selber in miner selen wunden legen.
helig engel gabriel, gedenk min. dise minnebotschaft bevilhe ich dir.
swer got liep haben welle, dirre minnebrief erweket sine sinne, ob er got
volgen welle.
lix. wie dú botschaft fúr got kam
ich habe die warheit in mime geiste wol vernomen, min botschaft ist zuo gotte
komen. die antwúrt, die mir da wider komen sol, die ist so gros, so creftig,
so grundelos, so manigvaltig, so wunnenrich und so úberclar, das ich si nit
mag enpfan, die wile ich irdensche sol wesen; ich enscheide aller ein cleine
wile von diseme armen leben, also das ich da niemer inne blibe. nu muos ich
geswinde der rede geswigen; ich enmohte nit me da von enpfan, das man
offenlich da von sprechen sol mer. ich sach sant gabrielen in wunnenklicher
ere in der himmelschen hoehin vor gotte stan, als ich arme es mohte enpfan.
im waren angetan núwú minnevúrige cleider, dú wurden ime ze lone, das er
ware botschaft so erlich werben kan; sin antlitz sach ich minnenvúrig spilende
clar. er was mit der gotheit umbevangen und durgangen. sinú wort
mohte ich noch verstan noch gehoeren, wan ich bin noch glich einem
irdenschen toren.
lx. wie das kint gesehen wart
in der naht, als gottes sun geboren wart, do wart das kint gesehen in
armen tuechern bewunden und mit snueren gebunden. das kint lag alleine
uf dem herten strovwe vor zwein tieren. do sprach ich der muoter zuo:< eya
liebú vrowe, wie lange sol din liebes kint alsust eine ligen? wenne wiltu es
nemen uf din schosse?> do sprach únser vrowe, si enlies doch das kint
niergen us iren ovgen. si reichte im ir hende und sprach:< es sol dise siben
stunden under naht und under tage ligen uf diseme strovwe. sin himmelscher
vatter wil es also.> dem himmelschen vater was sunderwol da mitte, das
bekante ich do. ich bat das kint vúr die, die sich mir bevolhen hatten. do
sprach ein stimme us dem kinde, es regte doch sinen munt niergen:< wellent si
mich halten in irme gehúgenisse, so wil ich si halten in minen hulden. ich han
in nit ze gebende denne minen lip und das ewige leben.>
in presepio das kint lag uf dem herten strovwe, sin himmelscher vatter
wolte es also.
lxi. wie man sich bereiten sol zuo gotte
das der vogel lange bi der erden ist, da mitte verboeset er sine vlúgel und sine
vederen werdent swere. so hebet er sich uf in eine hoehin und weget sine
vederen und zuohet sich uf in eine hoehin also lange, untz er den luft ergriffet; so
kumet er hoeher in dem vluge. ie langer er vluget, ie er wunnenklicher swebet,
kume als vil, das er das ertrich berueret, das er sich labe. also hant ime der
minnen vlúgel die irdenschen wollust benomen. glicher wis soellen wir úns
bereiten, alse wir zuo gotte soellen komen. wir soellen die vederen únser gerunge
iemer uf wegen zuo gotte. wir soellen únsere tugende und únsrú guoten
werk hohen mit der minne. wellen wir hie nit abelassen, so werden wir gottes
inne.
eya begerendú minne, du rueffest manige suesse stimme in das ore dines
lieben herren. din rúwe die ist cleine. nu vroewe dich und swige nit, er wil
sich noch mit vroeden zuo dir keren.
eya sinkendú minne, du lidest mange suesse not; din ellende das ist gros.
wie soltu jhesum gewinnen? er lovffet dir alze lange vor. du hast in doch vúr
die súnde erkorn und hast dich selber in im verlorn; des muostú manige pine
dolen. ich wil mich in ime erholen.
eya vriú minne, du spenest so sere min herze und min sinne, das ich balde
wil von hinnan. ich enkan dich doch nach wúnsche nit gewinnen; so muos
ich doch nach jamer minnen.
eya creftigú minne, du bist in grosser huote; du meinest allir ding mit guote;
du tragest sere úber alle not; din hoffunge und din gelovbe ist gros. du solt
uberwinden alle din not.
eya wisú minne, du hast helige ordenunge, wie du got lobest und
bekennest dar inne und sinen willen in allen dingen vollebringest. tuostu
dis mit trúwen, so mahtu in gotte rúwen. har an wil ich mich vroewen.
lxii. wie die jungfrovwen dienent ir vrowen der kúnegin
alse die rede wart geoffenbaret einem menschen in sinem geiste alsust: ich sach
einen weg, der gieng von osten, da die sunne ufgat, untz in westen, da si
undergat. in dem wege wandelten alle, die von guotem willen sint ze gotte. si
wandelent alle bi tale und deten doch ungeliche. si wandeleten alse bilgerine,
die gelassen hetten, das si liep hetten, und wolten suochen das allerbeste,
das got ist. semliche kerten wider mit der wollust, die si gelassen hatten, und
die vollegiengen nit. semliche ruoweten in dem grase der manigvaltigen wollust
und in dem bluomen der italkeit. die bliben vil lange in dem wege. den wirt da
nach der vil swere beseme des bittern vegefúres gegeben, eb si doch ane
hovbetsúnde lebent. hie zuo antwúrt únser herre alsus:< semliche lúte die
wandelnt mit guotem willen an heligen werken und hant doch an in selben also
swere sitten und machent sich mit ire swindekeit also unbekeme, das man si
kume mag erliden, in den lúten ist min urteile behalten. si solten sere min
barmherzekeit suochen mit demuetigen vorhten; so behielten si ire guoten werk
unverlorn und die bitterkeit irs herzen wúrde ze nihte; also moehten si zuo in
selber komen. der mine barmherzekeit suochet, der mag der vinsternisse nit
erliden.>
einer gieng alleine in dem wege. das was da von, das ime irdenschú wollust
an siner sele nit einen trost mohte geben. do sach er zwoei menschen vor im
gan; der eine gieng zer lingen hant, der ander zuo der rehten hant des weges.
do vragete der mensche, wer si weren und wes si pflegen. do sprach der zer
lingen hant:< ich bin gottes gerehtekeit. gottes gerihte das wart mir gegeben,
das ist min, do adam in dem paradyse súnde tet. min gerihte hat gewesen
lange und gros. nu ist komen disú jungvrowe, die bi mir gat, die ist worden
min genos; die heisset barmherzekeit. alle die si suochent und steteklich
anrueffent, die úberwindent alles ir herzeleit. si ist sere vollekomen;
si hat mir mine rehtekeit benomen. swas kumbers an dem menschen
geschihet und der denne mit rúwen zuo mir vlúhet, so leit si ire senften hant
uf das crumbe; so stan ich als ein tumbe und mag da wider nit getuon. dis
machet alles der geware gottes sun, der hat mir mit siner barmherzekeit
benomen mine groesten gerehtekeit. si troestet den betruebeten, si heilet
den wunden, si vroewet alle die zuo ir koment, si hat mir grossen gewalt
benomen. si hat mich liep und ich si, wir soellen iemer bisamen sin untz an
den jungesten tag; so ist das gerihte min.>
gottes gerihte und gottes gerehtekeit das ist nit alles ein. das gerihte erteilet
die schulde, die ime ane rúwe vor gevallet. die gerehtekeit ist ein helig leben,
die hat got allen sinen lieben vrúnden gegeben; der wolte er selber an sinem
lebende pflegen. wan er in allem sinem tuonde gereht was, also weis er, das
wir pflegen. so moegen wir luter mit im wesen.
dirre gottes barmherzekeit und sines sunes heliger gerehtekeit, die er
selber hielt in ertriche an sinem lebende, und ir beider heligen geistes gabe, den
volgete in dem wege ein erlich schar. die waren alle jungfrovwen glich. do ich
si sach, do bekante ich si alle wol; doch so wolte ich si vragen uf das, das ich
antwúrt von in wolte haben. ich vragete, wer si werin und was ambahtes si
pflegen. do sprachen si:< wir sin jungvrovwen edel und wolgezogen und
dienen gotte ze sinem lobe an siner allerliebsten kúneginne, die got hat
erkorn ob allen dingen, das ist des menschen sele( und lip). wir dienen
únser vrowen, der kúneginne, das si mit allem vlisse und mit allen iren sinnen
an allen dingen irs herren willen vollebringe iemer in cristanlicher
ordenunge; so wirt si niemer schuldig vunden.>
< vrov wisheit, was kúnnent ir dienen mit úwer swester, der bescheidenheit?>
< wir leren mine vrowen, die kúnegin, das si iemer kúnne scheiden
das boese von dem guoten mit goetlicher wisheit in heliger bescheidenheit,
das si denke wie es nu si und wie es noch moege kommen; des gewinnet si in
allen dingen vromen.>
< vrov warheit, was koennent ir dienen ze hove mit úwer swester, der
helikeit?>< ich diene minem herren und miner vrowen, der kúnegin, mit
allen trúwen, das si irme herren in allen iren noeten iemer getrúwe si, da von
blibet si sicher und vri, und das si iemer inwendig helig si in allen dingen irme
herren undertan; so blibet si uswendig lobesam.>
< vrov diemuetekeit, was koennent ir dienen mit úwer swester, der senftmuetekeit?>
< ich lere mine vrowen, die kúneginne, das si mines herren
willen und alle sine gabe von herzen minne. so mag si ruowen in heliger
saenftmuetekeit, so vertribet si mit vroeden alles ir herzeleit.>
< vrov miltekeit, was koennent ir gedienen mit úwer swester, der
gehorsamkeit?>< ich lere mine vrowen, die kúneginne, das si ie mit gernder gottes
minne in irme gebette milte si den boesen und den guoten, den lebenden und
den toten. der schatz ist manigvalt und gros; der kumt aller wider in ir
schos. wil si tuon irs herren willen, so sol si die helige gehorsami in allen iren
werken vollebringen. so blibet si gottes kúneginne.>
< vrovw starkeit, was koennent ir gedienen() mit úwer swester, der
stetekeit?>< ich lere mine vrowen, das si stark si in allem strite; so mag si in
irme riche bliben, das si iemer stete si; so blibet si ie vor irme herren vri.>
dirre jungfrovwen ist vil ane menschlich zal, wan alles, das der guote mensche
in gote tuot, inwendig und uswendig, da hoerent alles tugende zuo.
mit disen jungfrovwen in dem wege wandelte ein gros herre, der was glich
eime heligosten und eime allergewaltigosten bischof. das was únser cristan
gelovbe, der was vúrig inbinnen und brante alles von gotlicher minne. mit
allen disen tugenden diente er diser kúneginne.
oben in der hoehin swebte ein jungfrovwe, die was glich eime guldin aren.
si was umbevangen mit eime himmelschen schine; si lúhtete und si lerete und
si temperte alle dise jungfrovwen ze dienste irre vrowen, der kúnegin. dise
minne wonet in dem cristam gelovben, si ruowet in dem palaste ir vrowen, der
kúneginne. das ist ir ambaht, das si liep zuo liebe twinget, got zuo der sele und
die sele zuo gotte. darumbe stat si in dem ersten gebotte.
lxiii. gottes wille ist ein fúrste in allem wesende
stete gerunge in der sele, stete wetage in dem lichamen, stete pine in den sinnen,
stetú hoffunge in dem herzen nach jhesum alleine, alle die sich selber verlassen
habent in gotte, die merkent wol, was ich meine. ich was zwene tage und
zwo naht in also gros ungemach komen, das ich hoffenunge hatte, das min
ende were komen. do dankete ich gotte als verre ich mohte umb sine gaben.
do gerete ich zuo gotte, das er mich zuo ime neme, ob es sin liebster wille were.
< iedoch, herre, mag din lop da von iht werden gemeret, so wil ich
gerne dur dine liebin bliben in disem armen libe. herre, ich han gelebt alsus
( manig jar und) manigen tag, das ich dir, herre, nie also swere oppfer gegab.
herre, din wille geschehe und nit der min, wan ich min selbes nit enbin, mer
in allen dingen din.>
do sach ich inverren hohe ein bereitunge der heligen, als eb si komen wolten
zuo minem ende. ire personen, die si waren, der ensach ich nit zwischen in, wan
mir was ein also creftig lieht, das da inmitten schein, das mich des duhte, das
ich mit in were ein. dis was hohe in dem westen, da die sunne undergat; von
norden waren komen úbele geiste, die hielten da bi. die muosten min gerihte
besehen. si hatten sich zesamen gewunden und waren getwungen als die
besclagenen hunde; si wurgetent mit irme halse ze mir. ich vorhte ir nit, ich
vroewete mich. do bekante ich, das si got ze eren dar muessent komen, da got
sinen vrúnden alle ir not hat benomen und si denne mit irme lastere wider zuo
der helle kommen.
in disen dingen wart mir in minem leben eine wandelunge gegeben, das
ich muoste bliben in disem bitterm, ellendigem libe. ich was also sicher und
also vri ane vorhte und ane pine. owi, owi, owi, das ich do nit mohte bliben
in dem tode! enwere gottes guetin, so were mir nu we ze muote. hette ich nu
menscliche maht und goetliche minne, so wolte ich nu allererst gotte dienen
beginnen. das wolte ich uf ein guote ende bringen, als ich ie wolte und noch
wil.
lxiv. wie got dem menschen dienet
alsus sprichet ein betlerin in irme gebet ze gotte:< herre, ich danken dir, sit du
mir mit diner minne benomen hast allen irdenschen richtuom, das du
mich nu cleidest und spisest mit vroemdem guote, wan alles das mir in eigenschaft
mit wollust in dem herzen clebet, das muos mir alles vroemde wesen.
herre, ich danken dir, sit du mir benomen hast die maht miner ovgen, das du
mir nu dienest mit vroemden ovgen. herre, ich danken dir, sid du mir benomen
hast die maht miner henden, das du mir nu dinest mit vroemden henden.
herre, ich danke dir, sid du mir benomen hast die maht mines herzen, das du
mir nu dienest mit vroemden herzen.
herre, ich bitte dich vúr si, das du es in wellest lonen in ertrich mit diner
goetlichen minne, das si dir muessen vlehen und dienen mit allen tugenden untz
in ein helig ende.>
alle, die mit luterm herzen allú ding lassent dur gottes liebin, die sint alle
erzebettelere; die soellent an dem jungesten tage das gerihte besitzen mit
jhesu, únserm loesere. herre, alles, das ich dir clage, das muesestu wandelen an
mir und an allen súnderen. herre, alles, des ich dich bitten, des muesestu mich
gewern und allen unvollekomenen geistlichen lúten dur din selbes ere. herre,
din lop muesse an minem herzen niemer geswigen, swas ich tu, lasse unde
lide. amen.
lxv. wie got die sele zieret mit der pine
swenne die jungfrovwen ze allen ziten sint gekleidet nach dem willen irs
brútgovmes, so bedoerfent si nihtes me denne hochzitcleidern; das ist, das
man pinevol si in súchede, in wetagen, in anvehtunge und in manigem herzeliden,
des wir vil vinden in der súndigen cristanheite. dis sint die
hochzitcleider der minnenden selen. aber die werktagkleider, das ist vasten,
wachen, discipline, bihten, súfzen, weinen, betten, voerhten die súnde, herte
getwang der sinnen und des libes in gotte dur got, suesse hoffunge und ane
underlas minnenklichú gerunge und ane underlas ein bettende herze in allen
werken. dis sint die werktagcleider des guoten menschen. swenne wir siech
sin, so tragen wir die hochzitcleider, swenne wir aber gesunt sin, so tragen
wir die werktagcleider.
alsust sprichet der gepineget licham zuo der ellendigen sele:< wenne wiltu
vliegen mit den vedern diner gerunge in die wunneklichen hoehi zuo jhesu, dime
ewigen liebe? danke im da, vrowe, fúr mich, alleine ich snoede und unwirdig
si, das er doch min woelte sin, do er in dis ellende kam und únser menscheit an
sich nam; und bit, das er mich ane schult behalte in sinen( lutern) hulden
untz in ein helig ende, wenne du, vil liebú sele, von mir wendest.>
die sele:< eya min allerliebste gevengnisse, da ich inne gebunden bin, ich
danken dir alles, des du hast gevolget mir; alleine ich dike betruebet bin von
dir, so bistu doch mir ze helfe komen; dir wirt noch alle din not benomen
an dem jungesten tage. so wellen wir nit me clagen, so sol es úns alles wol
behagen, das got mit úns hat getan, wiltu nu vaste stan und suesse hoffunge
han.>
die gehorsami ist ein helig bant; si bindet die sele ze gotte und den lichamen
zuo jhesu und die fúnf sinne zuo dem heligen geiste. ie langer si bindet, ie
me die sele minnet; ie snoeder sich der licham haltet, ie schoener sinu werk lúhtent
vor gotte und vor den lúten mit guotem willen.
( explicit liber)