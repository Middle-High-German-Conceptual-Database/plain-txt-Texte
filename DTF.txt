ditz ist ein hubschez mere von einem toren der redet seltzêne.
ein tore sprach zu einem feuwer:
< swaz ich vert und heuwer
holzez an dich getruc,
des douchte dich noch nie genuc.
sol ich noch ein jar leben,
ich wil dir so vil holzes geben
daz du sin immer genuc hast,
swie groze wunder du begast.>
er hub sich zeinem walde.
da valte er nider balde
der boum ein michel wunder.
die schriet er albesunder
und bracht ir vil an ein stat.
< ich mache dich des holtzes sat>,
sprach er sinem fewer zû,
< swie we iz minem libe tû.>
do er des wol ein jar gephlac
daz er beide naht und tac
des holtzes vil zu samen truc,
er daht:< ich wene iz ist genuch.>
er machte ein feuwer dar under.
do begiench ez michel wunder,
iz gewan die kraft und die macht
daz des tages vor der naht
daz holtz allez verbran.
do sprach der nerrische man:
< nu muoz der teufel in dich komen!
du hast mir minen lip benumen
und enhast niht dester me.
du bist nu ane holtz als e.>
dem fewer tut ein man gelich,
er si arm oder rich,
der sich verlezzet ane spil
und ane maze spilen wil:
der wirt vil schire gutes bloz.
so ist er des toren genoz
der im ze helfe komen wil.
ein rich lant hat niht so vil
da mit er immer wer gewert.
swer ane maze spiles gert,
dem und dem feuwer ist also:
so si vil hant, so sint si vrô,
swie groz ir beider vreude ist,
sie wert iedoch kleine vrist.
swie vil man in beiden git,
daz ist ein niht in kurtzer zît.
dem spiler und dem fewer
den sol man geben die stewer
die man vil gar verliesen wil.
geit man in vil, si swendent vil.
ir ungefugez swenden
enmochte alle die werlt niht verenden.