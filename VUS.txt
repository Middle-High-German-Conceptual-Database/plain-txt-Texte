uf einem grunen rise
sanc ein vogel sine wise
eines morgens vil fruo.
im was so ernst darzuo,
daz er sin selbes vergaz
und also singende saz,
unz ein sparwære dar swanc,
do er aller wnnechlichiste sanc,
und nam in in sine fuze.
da wart im sin stimme unsuze
und sanc, als die da singent,
die mit dem tode ringent.
also vreunt sich der werlde chint,
die so vaste mit der werlde sint,
daz si got verlæzet under wegen,
und wellent deheiner vorhte phlegen
und tunt, swaz in gevellet,
unz si der tot ersnellet
und si wrget als drate,
daz in... helfe chumt zespate.
sus nimt ir vroude und ir spil
ein boeser ende und ein zil
danne des vogels, der da sanc,
unz er den tot damit erranc.
die not, die im sin sanc erwarp,
der was ein ende, do er starp.
so ist der werlde chinde not,
die ane riwe ligent tot
an ende und also manichfalt,
daz si immer belibent ungezalt.