der von wengen
in welhen rehten wen die pfaffen und die leigen leben,
wen sie den bâbest, den uns got ze vater hât gegeben,
niht êren unde sîn gebot
volenden unde volgen, des er lêret?
man sol in lân geniezzen, daz er wol die kristenheit
mag binden und enbinden. sîn gewalt, der ist so breit,
swaz er gebiutet, daz wil got:
er wil den minnen dort, swer in hie êret.
er sol uns künden sîniu wort:
er wil mit im gewinnen und verliesen.
es ist vergezzen hie und dort,
swaz ieman wider gote tuot, swa er daz wil verkiesen.
sît daz der bâbest den gewalt von sînem schepfer hât,
so ist diu kristenheit verlorn,
der in von sînem rehte vertrîben lât.
got hât ûf erde an zwêne man die kristenheit gelân:
der bâbest, der sol unser sêle in sîner huote hân,
so sol den lîb und unser guot
ein vogt von rôme schirmen mit gerihte.
nu hât uns einer sô gerihtet, daz diu kristenheit
an allen orten, hie und dort, hât kumber unde leit.
daz er niht gotes willen tuot,
des scheidet er in dan von sîner pflihte.
vil werder künig, nu seht derzuo:
er hât an iuch gelâzzen roemschez rîche,
er schaffêt, daz man rehte tuo.
unreht gewalteklîche vert: daz wendent endelîche,
so lât iuch unser herre got bî im gekroenet stân.
ez ist ein hôhe sælekeit,
ob ir sult hie und dort gekroenet gân.
genâde, frowe, muoter al der rehten kristenheit:
dîn helfe ist den helfe gernden selten ie verseit.
dîn tugent ob allen tugenden stât
so hôhe, daz eht niht so hôhe reiget.
dîn trôst der wîselôsen trôst ist al derher gewesen;
gegen dîner güete nieman kan gelîchez niht gelesen,
swaz ieman guoter buoche hât,
diu hânt niht, âne got, so guot erzeiget.
lob al der kristenheite gar,
ze himelrîche ein werdiu küniginne,
ein spiegelglanz der engelschar,
kristes muoter, reiniu maget, hilf mir der wâren minne!
lâ mih der lobe geniezzen, diu ich hân von dir geseit:
diu prîsent unde tiurent wol,
got hât noch mêren prîs an dich geleit.
ich hazze ein ding: daz boes man vor biderben mannen stât,
und ist mir leit, daz boes wîb vor biderben wîben gât.
artus enschuof ez niht alsô:
man hâte dâ die liute nâch ir muote.
kæm in des werden küniges hof ein wolgemuoter man,
den kunde daz gesinde wol nach sîner werde hân.
der künig enpfieng in selbe hô,
er hât in wol mit lîbe und ouch mit guote.
nu brechen wir daz süezze reht,
daz wir die rîchen boesen hôhe gruezzen.
si grüezzent uns als einen kneht,
si wellent uns mit gruozze noch mit guote kumber büezzen.
ir werden ritter, sitzent stille, swâ si zuo iu gân!
hânt sî in herzen rehte verniht,
si wellen iuch mit ritters rehte hân.
dank habe der werde klinger, dar gehûset hât
triuwe, milte und dâbî zuht, die wil er wol behalten,
daz er si von dem lande niht vertrîben lât.
des lâzze in got nach sînem willen wunneklîchen alten!
si hazzet leider manig man,
vor den er sî behalten wil: daz ist in allen swære.
wie schône erz in gebieten kan!
er möht ir niemer baz gepflegen, ob er ein keiser wære.
ir werden frowen, ir sulnt im wünschen guoter zît,
sît hôhe tugent in sînem süezzen herzen lît.
er ist erbarmig und ist doch den friunden guot,
sælde hât in wol daher vor aller missetât behuot.
got êre iuch turgöin, daz ir so stæten muot
ze kîburg hânt den herren wert: si machent iuch noch rîche!
si hulfen iu von nôt: gewunnens iemer guot,
daz wurde iu niemer vor verspert, daz wizzent sicherlîche.
nu lât si niezzen iuwer habe
(...
...)
si werdent schiere unkumberhaft: sost iu ir guot gemeine.
ûf als guot gedinge sult ir stæte sîn.
sît unverzagt an den vil milten herren mîn,
si hânt nach êren ie verzert ir huoben gelt:
ir hânt ir kleider und ir ors vil manigez gefüeret ubervelt.
ein niuwer mâne hât nach wunsche sich gestalt:
er hât gevangen harte werdeklîche.
sîn schoene kunft hât gemachet manigen armen rîche.
danne geloubet mir vür wâr daz ich iuch sage:
sîn wunneklichiu zît, diu machet hôhen muot,
er wil im lânt lobe und êre bringen.
(
)
ich wil dich bitten, milter got, wann du dorch unß den tot
an dem vil herren criuze litt, daz du uß aller not
mir helffest durch die muter din,
die dich on allen wandel meit gebere,
bis ich gebusse, waz ich han gesundet wyder dich.
dez hilff mir, vetterlicher got, geruche zu festen mich
und laß mich dir befolhen sin,
durch dine tugend nym mir myne swere.
maria, muter unde magt,
gar wandels fry und aller missetete,
min leyt sy dir also geclagt:
hilff an der sele mir und daz myn leben werde stete
und bit auch dinen lieben son, daz er die cristenheit
bekere nach dem willen sin,
wan er die cron ob allen kungen treit.
ob aller hohen engel wirde und auch aller mentscheit
und aller creaturen lop zusammen wer geleit,
so wer noch hohers lobes wert
die milte muter unde maget reyne,
die crist gebar. wan die geburt, so weren wir verlorn!
syt daz sie got zu muter und zu frauwen hat herkorn,
welich sunder ir genaden gert,
der sy gewyss, daz in ir helffe meyne.
von hymmelrich ein künigyn,
du hilff unß, daz wir all mit gottz willen
mit got zu hymmel wellent sin,
also daz wir den gottes zorn mit dinste müessen stillen,
daz er an unß herfulle, daz er noch in willen hat,
und uns die werde freude geb,
die dort on ende nymmer me zergat.
genade, muter unde magt, der armen cristenheit!
din muterliche helffe wart den gernden nie verseit.
din tugend ob ain tugenden stan
so hoch, daz keine tugend dar gereichet.
ein trost der wyselosen bistu lang daher gewesen:
gein diner güt wart nie din glich gesungen noch gelesen.
waz yman gute bucher kan,
die hant nit, one got, so gutz bezeichent.
ob allen mentschen in hymmelrich
und uff der erd ein werde kuniginne,
ein spiegelglantz der engelschar,
cristes muter, du reine magt, hilff uns der waren mynne.
laß mich der lop genissen hie, die ich han geseit!
sie mogen uns gehelffen wol:
got hat vil turen priss an dich geleyt.