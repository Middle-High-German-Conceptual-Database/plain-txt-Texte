heinrich von stretelingen
nahtegal, guot vogellîn,
mîner frouwen solt du singen in ir ôre dar,
sît si hât daz herze mîn
und ich âne fröide und âne hôhgemüete var.
sî daz niht wunder,
son weiz ich frömder dinge niht,
daz man darunder
hie bisunder
dike frô mich siht.
deilidurei faledirannurei
lîdundei faladaritturei! frowe, bluomen unde klê
unde heide, diu so wunneklîche grüene lît,
die wen muoten unde mê,
daz diu vogellîn wol singen suozze widerstrît.
des fröit sich sêre
mîn gemüete, dâz si sint fröiderîch.
al dur ir êre
singe ich mêre,
sît si ist minneklich.
deilidurei faledirannurei
lîdundei faladaritturei! süezze minne, hilf enzît,
daz diu sælderîche erkenne mîne nôt!
sît daz mîn trôst an dir lît,
so füege, daz ir süezzer munt durliuhtig rôt
der senden quâle
in kurzen zîten werde gewar.
schiuz dîn strâle
zeinem mâle,
du weist wol selbe war.
deilidurei faledirannurei
lîdundei faladaritturei! ach, der ich ob allen frowen
ûf mîns endes zil
dienen wil,
diu hât âne schulde verhowen
mich sêre ûf den tôt.
ach, der nôt!
ach, ûf genâde, swie si mir tuot,
habe ich muot, guot, lîb und leben
ir ergeben.
ich wolt ir mit rede bescheiden,
waz ich herzeklage
von ir trage.
sî tet, als ich wære ein heiden!
ach, mîn fröide seig,
ich gesweig.
ach, ûf genâde, swie si mir tuot,
habe ich muot, guot, lîb und leben
ir ergeben.
sît mîn frowe, die ich kroene,
rede mir senden man
niht engan,
mînen kumber ich ir doene,
swar ich landes var,
offenbar.
ach, ûf genâde, swie si mir tuot,
habe ich muot, guot, lîb und leben
ir ergeben.
ir vil spiegelliehten ougen
hânt versêret mich
herzeklîch.
ich muoz sterben, sunder lougen.
ach, ir mündel rôt
tuot mih tôt!
ach, ûf genâde, swie si mir tuot,
habe ich muot, guot, lîb und leben
ir ergeben.
swie si mit gewalt mich twinge,
mih kan wenden niht
kein geschiht.
ich muoz iemer ûf gedinge
sîn ir eigen kneht:
daz ist sleht.
ach, ûf genâde, swie si mir tuot,
habe ich muot, guot, lîb und leben
ir ergeben.
mich hilfet niht der vogelsanc
noch diu vil grüene heide,
mich twinget, daz mich ê da twang,
und tuot mir aber leide.
den âbent, den morgen,
den stên ich mit sorgen
vor der vil minnenklichen.
und næme sî den dienest mîn,
ich wolde an fröiden rîchen.
ich solde wol in fröiden sîn,
wolde êz mîn liebiu frouwe.
ir munt ist rôt, ir ougen schîn,
die ich so selten schowe.
si liebe, si reine,
si troestet mich kleine.
si wont mir in dem muote.
swaz ich ir gedienen kan,
si tuot mir niht ze guote.
nu helfent mir, die lieben bitten,
die minnenklichen frouwen,
daz si dur ir reinen sitten
mîn arbeit welle beschowen,
den schaden, den kumber,
den ich von ir tumber
lîde() bî mînen jâren.
owê, nu weiz ich leider niht,
wie ich mich sol gebâren!