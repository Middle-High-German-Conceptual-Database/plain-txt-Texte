hie hebet sich ein mere an von einem jungen man.
daz ist der sumerlatten tugent,
swar si sich neiget in der jugent,
swie groz sie immer werden chan,
ir schinet daz erste nigen an.
stet si des ersten uf rechte,
swie groz si wirt, sist immer slehte.
daz si den kinden vor geseit.
swelch wort der junge man bejait,
sol er hundert jar leben,
daz muz im immer ane kleben.
wirt sin lop zu dem ersten gut,
ist daz er dar nach misse tut,
da wirt vil lutzel von geseit.
tut er dehein frumikeit,
so chumt daz erste lob her vur,
daz man in lobet mit vrier kur.
wirt er zu dem ersten unwert,
swen er dar nach eren gert,
des mag man im gelouben niht.
missetut er immer iht,
so wirt die erste schulde gezalt
und wirt sin schulde zwivalt.