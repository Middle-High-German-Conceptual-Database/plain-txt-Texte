zv dem ersten stet die vor rede des buches renner genant wanne ez sol rennen durch die lant i. hie hebet sich an ein vor rede dises buoches.
tihtens het ich mich verloubet
von der zît her, sît mîn houbet
maniger leie doene gewan:
sieden, diezen, siusen, singen,
zwitzern, grellen, snurren, klingen:
die doene ich gelernet hân,
die mir vor gar unkunt wâren,
biz ich kam gein fünfzic jâren:
dô huop sich ir ambet an,
daz mir tegelich erzeiget,
wie sich gein dem tôde neiget
in alter zît wîp und man.
alein mir nu diu ôren diezen
und diu ougen über fliezen,
doch wil ich ein büechelîn
mînen guoten friunden tihten
und mit rîmen sô berihten,
daz si dâ bî gedenken mîn.
swelhe ez lesen oder hoeren lesen,
die süln mîner sêle wesen
genêdic, wenne geschriben stât:
swer vür eins andern schulde bite,
sîn selbes sêle loese er dâ mite
und tilige ouch sîn missetât.
vor het ich siben büechelîn
in tiutsch gemacht, und in latîn
fünftehalbez, daz ist wâr.
daz halbe wil ich lâzen belîben
und wil daz zem êrsten schrîben.
gotes güete mich bewar
an worten, an werken und an sinne,
daz ich sîn alsô beginne
und ouch volbringe in sînem namen,
daz ez ime genême sî,
und daz wir werden leides frî:
sprechet alle mit mir âmen!
ich kam ûf eine heide,
diu ze guoter ougenweide
harte wol gezieret was.
dâ drungen bluomen durch daz gras,
von bluomen was si pfeller var.
ein stîc, der mich brâhte dar,
der was grasic unde smal.
diu heide lac in einem tal,
glîche gemezzen und niht ze breit,
mit hôhen bergen ümmeleit.
dâr inne begonde ich ümmegên.
dô sach ich einen boum dort stên
ûf einem grüenen reine,
gesundert alterseine,
der was gezieret harte wol,
wenne er stuont liehter blüete vol.
under dem boume einhalp was
ein harte wunneclichez gras.
dâ bî stuont ein wilder dorn,
der het im dâ ein stat erkorn.
bî dem stuont ein lache:
wizzet daz meinet sache,
wenne dâ bî stuont ein brunne.
dâ was michel wunne.
ûf dem boume sungen diu vogellîn,
waz möhte wunneclicher sîn?
dô der boum, den ich sach
ûf der heide, als ich ê sprach,
sîner blüete wart âne,
geladen wart er sâne
mit maniger birn, daz ist wâr.
ê denne die zîtic würden gar,
ein teil wart ir gebrochen abe:
die lâze wir belîben, swer die habe
( swem der sûren einiu wart,
den gerou vil lîhte diu vart).
der andern birn was dennoch genuoc:
swie vil daz weter an si sluoc,
doch wolten si niht valle,
biz daz si zîtic alle
mit einander wurden gar.
dô kam ein wint geflogen dar,
der ist virwiz genant
( in hânt die meide wol erkant
und ouch die frouwen über alliu lant).
er schutte den boum sân zehant
sô rehte wunderlîche,
daz die birn gelîche
mit einander alle
dâ von begonden valle.
ein teil ir in die lachen kam:
nieman die her ûz nam;
ein teil viel in den brunnen:
die beliben ungewunnen;
ir viel ein teil in den dorn:
mich dunket die sîn ouch verlorn,
wenne si müezen fûlen dâr an
( niht wol man daz erwenden kan).
ir viel ein teil ouch ûf daz gras:
die lâgen wol, swie vil der was:
aleine daz weter in têt wê,
doch verdurben jene andern ê
die dâ lâgen an boeser stat,
als man iuch vor bescheiden hât.
nu merket, junge liute,
waz der boum bediute,
der dorn und ouch das grüene gras
und swaz mêr ûf der heide was!
dô got gewaltes rîche
ze lobe im sunderlîche
adâm geschuof von erden,
ze der wir müezen werden,
dô lac er alterseine:
ich gelîche in dem reine.
ein rippe got ûz im dô nam,
von der unser muoter êvâ kam:
si bediutet den boum aleine,
der dâ wuohs ûf dem reine.
wenne si wâren beide
âne sünde und reine meide:
des hêt got nimmer si vertriben
und wêrn êwiclich beliben
in dem frônen paradîse,
wêrn si beliben wîse
und hêten behalten sîn gebot:
sô wêrn wir frî vor aller nôt.
dô si verlurn die wunne,
der gîtikeit brunne
wuohs üm die selben missetât,
der manige sêle versenket hât.
dô si verdienten gotes zorn,
dô wuohs der hôchferte dorn.
von der selben sache
wuohs maniger sünden lache.
grôziu riuwe doch an in beiden was:
diu riuwe bediutet daz grüene gras.
êvâ, des êrsten wîbes nam,
brâht uns in sünde und in scham.
daz hinder wart her vür gekêrt,
dâ von wart unser heil gemêrt.
âvê, daz vil süeze wort,
brâht uns aller fröuden hort.
êvâ brâht uns in den tôt,
dô half uns âvê ûz der nôt.
âvê, sant marien gruoz,
machte uns aller swêre buoz.
dirre buochstaben sint niur drî,
die machten uns eigen unde frî. -
der apfel, den frouwe êvâ brach,
machte uns allez ungemach.
des boumes fruht het uns verleit,
eins andern bürde nam unser leit:
daz was der boum, an dem krist leit
die marter durch die kristenheit.
dô adâm und êvâ beide
von der wunneclichen heide
des paradîses muosten scheide,
dô lebten sie mit leide.
verfluochet was diu erde:
da ir lîpnar sölte werde,
dâ wuohsen hagen unde dorn:
daz kam von gotes zorn.
frouwe êvâ zwên süne gewan.
der eine wart ein ackerman,
der was geheizen kâîn.
âbel hiez der bruoder sîn.
der was ein hirte bis an den tac,
daz er sîder tôt gelac
von sînem bruoder, der in sluoc.
dâ mit sî der rede genuoc.
âbel hât den lîp verlorn,
ê denne sîn vater wêr geborn.
sît gewan frouwe êvâ kinde vil,
von den ich nu niht sagen wil:
doch sît des von mir gewis:
ein buoch daz heizet genesis,
dâ vindet man geschriben an,
swer lesen und verstên kan,
von der werlde anegenge.
diu rede wêr mir ze lenge
und ouch diu wort ze strenge,
daz ich si sölte brenge
von latîn ze diute:
der süln klôsterliute
pflegen und ander pfaffen,
die got dar zuo geschaffen
hât, daz si guot bilde geben
uns leien an lêre und ouch an leben.
ich muoste durch den itewîz,
den frouwen êven apfelbîz
hât leider brâht uns allen,
in dise materie vallen;
und muoste von êrste urkünden
daz ursprunc aller sünden,
daz sêre noch ûf uns erbet
und lîp und sêle verderbet.
sît disiu wilde werlt hât
sô manigerleie missetât
brâht in ein gewonheit
von tegelicher emzikeit,
daz manigen liuten ofte ist leit
ob man in sagt die wârheit:
in der mitteln sül wir varn
und die wârheit doch niht sparn
und süln den jungen liuten
die birn baz bediuten,
die von dem boume sint gevallen:
seht, die gelîchent sich uns allen
die von dem boume sint bekumen,
als ir dâ vor habt vernumen.
diu heide bediutet dise werlt,
die got gewifelt und geberlt
hât mit maniger leie wunne.
ir dient der mâne und ouch diu sunne
und ouch des firmamentes schîn,
öle, obez, getreide, honic und wîn,
loup, gras, bluomen unde klê
und manic wunder in dem sê,
vogel, vische, würme und tier,
diu zît des jârs geteilt in vier,
fiur, luft, erde, holz und steine,
elliu dinc, grôz und kleine,
enge, wît, kurz, lanc, smal, breit, sinwel,
swarz, wîz, rôt, blâ, grüen, brûn, gel,
harpfen, lîren, seitenklingen,
menschen stimme und vogelîn singen,
wazzers wunder in siben gerihten,
der meister lêre und hôhez tihten,
manic wunneclicher lîp
den in der werlde hât man und wîp,
und manic antlütze erliuhtet gar
lilien und rôsen var:
swie vil diz wunne hab über al,
doch ist diu werlt ein jâmertal
gein der wunneclichen stat,
in der got gezieret hât,
sîn gesinde alsô, daz wîp noch man
die fröude niht durchgründen kan.
nu wil ich aber grîfen an
die rede, als ich si lâzen hân.
mit bergen diu heide was ümmeleit:
wenne solhiu sorge und arbeit
die werlt habent ümmevangen,
sît mit des tôdes zangen
begriffen ist allez daz nu lebt,
kriuchet, fliuget oder swebt;
wenne mit stêten fröuden mac
nieman geleben einen tac.
sît nu sô maniger leie kint
von adâm her bekumen sint,
sô sül wir von uns scheiden
juden, ketzer, heiden,
und sagen von den kristen,
mit wie manigen listen
die vînde ir leider lâgent
und wie dicke ouch wâgent
meide, knehte, man und wîp
sêle und êre, guot und lîp:
des vallent si vil ungelîche,
junge, alte, arme und rîche.
ein boum in sîner blüete
gibt den liuten hôchgemüete:
alsam tuont den frouwen ir kint,
die wîle si in kindes jâren sint.
swenne si die kintheit über strebent
und nie mêr in vorhten lebent,
sân kumt her virwiz gerant
und loest den meiden ûf diu bant;
die knehte loest her selphart,
die vor ir muoter wâren zart.
si nement her nâch unglîchen val
als die birn in dem tal. von der hôchfart iii hie hebet sich an der hofferte dorn. swer dar vf vellet der ist verlorn.
der birn ein teil viel in den dorn.
manic sêle leider ist verlorn
von dem dorne, wenne er hât
die wurzeln aller missetât:
zorn, haz und gîtikeit,
unkiusche, frâz, dar zuo lazheit
gein allen guoten dingen
kan diu hôchfart bringen.
daz lucifer ein tiufel wart,
daz kam von sîner hôchfart.
war kam sîn hôhiu wirdikeit,
die got het an in geleit?
diu viel in den hellegrunt:
des hât der selbe hellehunt
vil manige sêle an sich gezogen,
die werltlich hôchfart hât betrogen.
ketzerîe, rüemen, tratzen,
spotten, schrîen, roufen, kratzen,
schallen, brehten, reien, springen,
stürmen, vehten, loufen, ringen,
rouben, brennen, morden, stechen,
dröuwen, smêhen, übel sprechen,
stôzen, twingen, vâhen, slahen,
rennen, sprengen, würgen, hâhen,
vürnêmischiu hertikeit,
stolzieren und boesiu glîchsenheit,
loter wîse und loter kleit,
an trinken, an spîse unmêzikeit,
zoubern, goukeln, liegen, triegen,
fluochen, schelten, sweren, kriegen:
diz ist der hôchferte ingesinde,
bî dem ich selten iht guotes vinde.
sît smêhen, tratzen hôchfart ist,
sô lât iu sagen in kurzer frist,
wîe manic unwerdez smêhen
wir hoeren unde sehen
von maniger frouwen stolzheit,
der herze enbor dîu hôchfart treit,
und lât iuch bescheiden
zem êrsten von den meiden. iiii. von den wilden vnd vnsteten meiden vnd von uebeln weiben vnd von den meiden di man vnzeitich ze manne geit.
kurzen muot und langez hâr
habent die meide sunderbar,
die zuo irn tagen kumen sint.
diu wal machet in daz herze blint.
diu ougen zeigent in den wec,
von den ougen gêt ein stec
zuo dem herzen, niht gar lanc.
ûf den stîget manic gedanc,
wen si nemen oder niht.
ouwê wie dicke daz geschiht,
daz genuoge besitzen von der wal,
die si haben âne zal!
diz ist zem êrsten ir gedanc:
< dirre ist kurz, jener ist lanc;
einer ist bartoht und ist alt,
der ander junc und übel gestalt;
dirre ist mager unde smal,
der ist veizet, jener ist kal;
dirre ist edel, der ist swach,
jener selten sper zebrach;
einer ist wîz, der ander ist swarz,
sô heizet einer meister harz;
der ist bleich, dirre ist rôt,
jener izzet selten froelich brôt;
dirre ist eigen, jener ist frî
( wölte er, dem lêge ich gerne bî);
dirre ist rîch, jener ist arm
( der enkumt niht an mînen arm);
einer ist des lîbes gar ein zage,
der ander ist ein lôser krage;
einer ist niht gar wol gezogen,
der ander hât meide vil betrogen;
einer ist mir liep, dem bin ich leit
( daz machet sîn unstêtikeit);
einer gêt grînende als ein hunt,
dem andern nie kein zuht wart kunt,
der dritte ist edel und gar ein slunt,
der vierde ein schalc biz an den grunt,
des fünften âdem ist ungesunt,
der sehste hât einen wîten munt,
der sibende kan manigen boesen funt,
der ahte hât vil manic pfunt
boeslich verzert bî sînen tagen,
als ich sîn friunde hôrte klagen;
dirre ist als ein trester korp,
jenes nase ist als ein sênsen worp,
einer ist wanneht als ein troc,
der ander knorroht als ein stoc,
der dritte ein lînhose und ein soc,
der vierde hât einen blôzen roc,
der fünfte ist gar ein narreboc,
der sehste ein slûch und ein gedroc
der kan sich mûzen als ein habich,
jeme hangent die backen als einem swadich
einem siht man die schultern storren
als bockes hörner und rindes knorren
dirre ist gelwer denne ein wahs,
jener snûdet als ein dahs;
disem gestrichen lît sîn vahs
als ein niuwe gebürstet flahs;
die nasen dirre ûf rimpfet,
vil selten jener schimpfet;
einer spilt, der ander stilt,
den dritten bôsheit niht bevilt,
der vierde heimlîche unsanft hilt
( nâch dem mîn herze vil selten quilt
der ist gar als ein lemmelîn ûzen,
doch mac ein wölflîn dâ wol lûzen;
jener wêr gar ein edelinc
denne der ziter helblinc;
dirre ist gar ein sîdenswanz;
jener ist der meide rôsenkranz,
sîn stimme ziert vil wol den tanz:
an im lît gar mîns herzen glanz,
wenne er hât gel und reidez hâr,
mit dem ich leider niht getar
mich erkôsen nâch mînem muote
vor der leiden merker huote>:
in disem getrehte lît manic maget,
diu selten liep dâ mite bejaget.
ir sült wizzen, diu dâ welt,
daz si dicke ir herze quelt;
diu aber verholn liebe treit,
diu hât verborgen herzenleit:
ir wirt von liebe dicke wê. -
nu mac ich sprechen aber als ê:
die meide vallent nâch der wal
als die birn in dem tal.
diu vorn sölte ir houbet neigen,
diu muoz den liuten irn nac zeigen
wie schoene hâr und zöpfe si habe,
die von dem nacke hangen hin abe:
sô machent diu reiden löckelîn,
daz si als ein rêchböckelîn
vorn wol ûf gerihtet gêt:
meiden ez doch übel an stêt.
gelwe kitel und muorsnitze
lâzent manige meide niht sitze,
die mit flîze arbeiten sölten,
ob si ir zuht behalten wölten:
die loufent hin, die loufent her,
ob ieman dâ sî der ir ger
oder der ir geswenze lobe.
ir manic vert reht als si tobe,
sô si daz swenzelîn vorn an siht:
< nu wol her, wer wil sîn iht>?
trüegen si mentel oder hüllen an,
wîe sölten denne die jungen man
ûf den ahseln die schilte gesehen,
der glenzelîn sol der minner spehen?
und ouch die pâter noster snuor,
diu dicke durch die vinger fuor
ân alle andâht, swenne si den sach,
nâch des liebe si sich brach
vil mêr denne nâch gotes liebe?
verholn liebe wirt ofte ze diebe.
werlt tôrn künnen wunders vil:
des ich nimmer hie schrîben wil,
aleine dâ von nu manige liute
vil lieber hoeren sagen hiute
denne von der heiligen schrift lêre:
unsers herren güete müeze uns bekêre!
hôchgültiger schaz wart nie ûf erden
und sol dar zuo ouch nimmer werden
denne der, den tumme meide verliesent,
swâ si unêliche minner erkiesent.
swelhe meide ze manne werdent geben
oder in ein geistlichez leben
von ir muoter werdent genumen
ê si ze iren tagen sîn kumen,
si sîn arm oder rîche,
die mügen wol den birn gelîche
die grüene abe wurden gebrochen,
als ich vor hân gesprochen:
nîeman weiz wie si gerâten.
gesoten und gebrâten
sint grüene birn selten guot:
manic wîp alsam tuot.
selten wirt sînes leides rât
der ein übel wîp gewunnen hât,
wenne nie kein tier erger wart
denne ein wîp von übeler art:
dem aber ein guotiu wirt beschert,
swâ der in dem lande vert,
der muoz sîn ein sêlic man,
wenne si mit irn zühten kan
gemêrn ir beider sêlikeit.
si ist ein krône der wirdikeit,
selten widervert ir leit.
swelch wîp irem manne gern vertreit,
ouch sol der man ir pflegen schône,
sô gibt in beiden got ze lône
daz si mit fröuden alten
und lîp und sêle behalten. v. ditz ist von der hoffart weyse vnd war an sie leit.
noch hât der hôchferte dorn
manigen ast, von dem verlorn
leider manic sêle wirt,
diu mit valle in niht verbirt:
hôchfart lît an schoene,
hôchfart lît an gedoene,
hôchfart lît an künste,
hôchfart lît an günste,
hôchfart lît an rîten,
hôchfart lît an strîten,
hôchfart lît an gewande,
hôchfart hât manige schande,
hôchfart lît an ritterschaft,
hôchfart lît an meisterschaft.
hôchfart lît an lôsen triten,
hôchfart lît an stolzen siten,
hôchfart kan die kel ûf recken,
hôchfart kan dröuwen unde schrecken,
hôchfart kan arme liute erstecken,
hôchfart wil alliu dinc nider strecken,
hôchfart wont bî küenen recken,
hôchfart wont bî betel secken,
hôchfart minnet lop vür got,
hôchfart durch ruom gêt in den tôt,
hôchfart ist an tugenden lam,
hôchfart ist guoten liuten gram,
hôchfart kan boeslich sehen,
hôchfart kan boeslich spehen,
hôchfart lûzet in maniger kappen,
hôchfart wont bî reisigen knappen,
hôchfart füert an irem reien
müniche, pfaffen unde leien,
hôchfart lît an rîchtuom,
hôchfart hât den obersten ruom.
dô von sprach hie vor alsus
der liebe sant gregorius:
< dem verstôzen engel ist er gelîch,
er sî junc, alt, arm oder rîch,
swer sich über ander liute wil
unrehtes gewaltes an nemen ze vil,
und swer des gert daz sîn genôz
in fürhte, des hôchfart ist ze grôz.>
pfaffen, ritter und gebûre
sint alle gesippe von natûre
und süln gar brüederlîchen leben.
swer meister oder rihter wird gegeben
über sîn genôz, der sol mit güete
und niht mit hôchfart si behüete
und sol mit bescheidenheit
ûz rihten beidiu liep und leit.
nu ist gewaltes alsô vil,
daz er gêt vür alliu zil:
triuwe und gerehtikeit,
daz ist manigen liuten leit.
ein vogel den andern izzet,
ein tier daz ander frizzet,
ein visch den andern slindet,
ein mensche daz ander schindet
an lîbe, an êren, an guote
mit ungetriuwem muote. v. von boeser herren hofgesinde vnd ampleuet hoffart vnd vnzucht.
hôchfart vil manigen hât betrogen.
keiser, künige und herzogen,
grâfen, fürsten unde frîen
süln über sich selber wâfen schrîen,
daz si von adel sint geborn
und leider hulde hânt gesworn
hôchferte und vil maniger untugent,
die si nu lernent ûf von jugent:
des vellet ir gar vil ûf den dorn,
got gebe daz si niht sîn verlorn!
waz touc schoene, adel und jugent
diu freidic ist, âne tugent?
wîlent dô die herren sâzen
und ir brôt mit êren âzen
vor irm gesinde ansêzeclich
in gotes namen zühticlich,
dô wart manic edel kint gesant
von einem lande in daz ander lant,
daz ez zuht und êre
nâch frumer herren lêre
sülte lernen in sîner jugent,
dâ von im lop, sêlde und tugent
gar âne missewende
beklibe biz an sîn ende:
nu ist sô manic boeser site,
der manîgen herren volget mite
die gar sint an zühten blint,
daz ein edel man sîn kint
möhte vil nâch alsô gerne
von im senden in ein taberne
als ze den herren, der gesinde
nâch unzühten trahtet swinde.
( pfaffenfürsten meine ich niht,
bî den nieman kein unzuht siht:
die sehent geschriben und wizzen wol
waz man tuon und lâzen sol).
swelhe stete stênt ûf hôhen bergen,
die mügen unsanft sich verbergen:
swelch mensche in hôher wirde stêt,
des wartet diu werlt, swâ ez gêt.
dâ van zêm allen herren wol
daz ir herze wêr tugende vol,
wenne reiniu werc und süeziu wort
brêhte in sêlde und êren hort:
sölten si lange ûf erden leben,
sô möhten si gern nâch êren streben.
swelhes leben ûf zwîfel ist gewegen,
der sölte vil guoter witze pflegen:
wenne werltlich êre ist schier gelegen
bî got ist êwiger êren segen.
bistu wîse, so fürhte got
und behalt mit flîze sîn gebot:
des tet ein ieglich mensche schuldic
bekenne dich selber und bis gedultic:
ze grôz muotwille wirt nimmer guot,
der übels mêr denne guotes tuot.
sam tet ein übel künic hie vor,
der hiez nabuchodonosor:
dem troumte eins nahtes, dô er lac
in sînem bette und ruowe pflac,
ein troum, des er vergaz zehant.
des morgens wart vil schier gesant
nâch allen den meistern und wîssagen,
die er bekante bî den tagen,
daz si den troum im sagen sölten,
ob si ir leben behaben wölten,
und waz der traum ouch sölte bediuten.
sôgetân muotwille mohte sînen liuten
wol grôze vorhte und angest machen,
wenne er von den selben sachen
hiez toeten manigen wîsen man.
swaz muotwillen ich vernumen hân,
der ist dem selben ungenôz!
gotes güete daniêls herze entslôz
daz er des troumes in beschiet,
anders wêr ein ganziu diet
wîssagen und wîser meister verlorn:
sô muotwillic was sîn freidic zorn!
des was er sît wol siben jâr
ein ohse und âz höu, daz ist wâr,
biz daz er sich selber erkante
und got sînen schepfer nante. -
swer roemer tât gelesen hât,
der weiz wol daz ir oberster rât
des êrsten keisers hôchfart rach
und driu und zweinzic mezzer stach
in in, üm daz er mit in wolte
muotwillen anders denne er solte. -
muotwilliger herren wirt ofte gedâht
ê denne diz büechelîn sî volbrâht.
sô getâner herren kamerer
sînt zühte und êren hamerer.
löter, spiler, schîber
sint werder denne ir schrîber.
swer wölte wesen ir cappellân,
der slahe laster lappen an
allen den, die er gesiht:
man ahtet ze hofe sîn anders niht.
ir truhsêzen und ir spîser
sint armer liute abwîser.
ir marschelke und ir schenken
sint gar schelke, wenne si krenken
den hof mit boeser kündikeit:
den kunden und gesten ist ez dicke leit
ouch ahtent die bütiglêre,
daz selten in sî diu bütte lêre
und sparent an den gesten daz:
dem hofe sprichet man niht deste baz.
ir schiltknehte und ir schützen
varent mit goukel sprützen
und schiezent hofezuht dernider,
diu sich selten ûf rihtet wider.
ouch kument ir torwarten
houwen mit der barten,
die nâch gâbe snîdent
und einveltic dienst vermîdent.
ir küche und ir kuchen knehte
sint schelke nâch irem rehte,
wenne si dienent irm herren dâ mite,
der lûzende hât ouch schalkes site.
ir vögte und ir schultheizen
künnen arme liute reizen
und an einander hetzen
und dar nâch trûric setzen.
mit wette und ouch mit stiure. vi. von der herren geitigen ratgeben vnd von ertzten vnd juristen.
ouch sint si vil ungehiure.
maniger herren râtgeben,
der rât, der tât und allez ir leben
nâch guote vil mêr stêt denne nâch gote.
kumt denne eins armen klôsters bote,
dâ si sich gâbe niht versehent,
gar unwirdiclich si den versmêhent:
swer aber in gâbe brêhte,
wie wol man des gedêhte!
swer niht ist falschaft und durchspitzic
ûf boese gewinne, der ist niht witzic.
pfenning salbe wunder tuot,
si weichet manigen herten muot.
man siht leider hiute
vil wênic hofeliute,
die gein himel trahten
und werltlicher êre niht ahten:
wenne si gelobent alle wol,
swie doch ir herze sî gallen vol.
dâ von sô sprach hie vor alsus
ein meister, hiez lucanus:
< lützel triuwen und rehter güete
wont in hofeliute gemüete:
si lachent güetlich ûzen
und künnen doch unkust mûzen,
biz daz si gar vol recket.>
ein armer ist schier erstecket:
swie reht er hât, kumt er hin vür
âne gâbe, man stoezet in vür die tür.
swer guot und barmherzic sî,
der wone den fürsten selten bî,
die gîtic und hôchfertic sîn:
sîn herze gewinnet anders manige pîn.
swer gern gereht sî über al,
der gê hin ûz und rûme den sal.
manîc unkust und manic schande
wirt bedecket in schoenem gewande.
man êret manigen hofeman,
dô man doch dicke wirt betrogen an,
swenne er mit süezen worten triuget
und gâbe în nimt und dar nâch liuget:
swelch ander mensche tuot alsam,
dem wirt got und diu werlt gram.
selten ist er ze hofe bekliben,
der einveltic was und niht durchtriben.
hofegesinde, erzte und juristen
habent abgöte, daz sint ir kisten,
in den vil dinges lît gevangen
das her ûz wol möhte erlangen,
hêt ez menschen sêle oder sinne.
dar zuo wöllen si mêr gewinne:
daz ist diu êwige unsêlikeit.
süln si brôt geben, daz ist in leit.
si sint selten milte wirte:
in einem dorfe ein armer hirte
gêbe mêr brôtes ze aller stunt
denne ir einer, der hundert pfunt
oder mêr hât sêre beslozzen,
der wênic ieman hât genozzen.
swer sich fremder koste went,
nâch hûsêre selten er sich sent.
manic man ist ze hofe gerne:
ich wölte aber lîeber gên ze berne
denne ich ein jâr ze hofe wêr:
als gar ist mir der hof unmêr. vi. ein mer von einem hunde.
ein veizter hunt von hofe lief,
ein mager hunt gein im dô rief:
< geselle, wanne kumstu sô sat?>
er sprach:< ich was an einer stat,
dâ gâz ich manic veiztez stücke.
ein stecke hât mir aber den rücke
sô gar zebert und ouch zeblouwen,
daz diu vart mich hât gerouwen,
wenne ich über hôhe mûren spranc:
des muoz mîn lîp sîn immer kranc>.
ze hofe möhte manigem wol gelingen,
müeste er niht tiefe und verre springen.
süezer slic hât sûren slac:
wol im, der sich generen mac
âne sôgetân laben, âne sôgetân draben,
dâ lîbes und sêle man angest muoz haben!
swer sô lange ist hofewart
biz er gewinnet grâwen bart,
hât er aleine sîn guot gespart
und niht sîn sêle dâ bî bewart,
sô hât er sorge und grôze arbeit
leider niht wol an geleit.
hôchfart, gîtikeit, frâz, unkiusche
lêrent hofeliute wol manic getiusche.
mîch wundert, waz er predigen sölte,
der hofeslicke bekêren wölte!
ir herze unsanft ieman bekêrt:
sô sich ir guot, ir êre gemêrt,
sô volgent si dem hofe nâch
und lîdent doch ofte grôz ungemach.
ein dinc ich ofte gemerket hân:
daz manîgen herren ein falschaft man
vil lieber ist, der smeichen kan,
denne einer der guotes und êren in gan.
swaz man erwirbet mit getiusche,
mit lobe, mit metten, mit unkiusche
und mit boeser heimlîche,
des wirt man selten mit sêlden rîche.
ein frum man hât den andern liep,
sô minnet ein diep den andern diep.
ein rein man hât gern rein gesinde.
bî hofgesinde ich ofte vinde
schelke und ungezogen liute:
die muoz manic herre lîden hiute:
wenne unser herre den bî im leit,
der diube und unkust niht vermeit.
< wer kan die besten ûz gelesen,
swenne nieman wil der boeste wesen?>
der boesen bôsheit sül wir mîden
und doch ir menscheit bî uns lîden:
alein ir valschen rête uns snîden,
doch kenne wir koln bî wîzer krîden,
werc und bast bî linder sîden,
vîgenboum bî bittern wîden.
swer ganze liebe ze gote hât,
den nimet man selten an fürsten rât.
swer irdisch guot gewinnen kan,
der sol nu sîn ein sinnic man.
eyâ got herre! waz ich der vinde
bî kloestern und bî hofgesinde,
die nâch grôzem guote trahten
und ûf ir sêle gar lützel ahten!
eigens willen wirt vil mêre
verkouft üm irdisch guot und êre
denne üm die êwigen sêlikeit:
wol im, der durch got vil vertreit!
ze hofe ist manic man verdorben
an der sêle, sô hât erworben
maniger daz er bischof wart
sant otten, sant annen, sant gothart
und sant thômas von kandelberc
brâhte ir zuht und reiniu werc
ze hofe an hôhe wirdikeit:
daz machte der fürsten reinikeit,
die reine diener bekennen konden
und in ouch guotes und êren gonden.
sît aber den pfaffen in ir hant
diu wal geviel, welch mensche vant
heilige bischöfe sît ûf erden?
daz aber ir sêle verlorn werden
nâch disem lîbe, das ensprich ich niht:
ir zeichen ûf erden man lützel siht.
swelhe wol verrihtent ir ambet ûf erden,
der mac noch vil wol heilic werden:
aber werltlich êre verkêrt ir vil,
als ich iuch bescheiden wil.
swaz aber der alten süeziu andâht
unserm herren ze lobe hât erdâht,
daz wirt nu leider etswâ volbrâht,
als es durch lîpnar sî gemacht. vii. von der symonie vnd gleichsenheit.
pfarre, pfrüende und probstîe,
techanîe, bistuom und abbatîe
kan nu erwerben gîtikeit
mit schôn gemâlter glîchsenheit.
got herre, getörste ich wâfen schrîe
über die verfluochten simonîe,
diu grôz unbilde hât getân
hie vor, vor als ich vernumen hân,
und tuot noch heimlich alle tage!
( des ensihe ich niht, ich hoere ez sage.)
wenne ir getiusche ist maniger leie,
daz pfaffen und müniche und manic leie
niht wöllent verstên, und wizzen doch wol
waz man tuon und mîden sol!
si wont vil manigen liuten bî:
welch lêhenherren ist gar ir frî?
ûf koufmans reht hât si geleit
ze gîtikeit und ze glîchsenheit.
unmüeziger tiufel, sich in zuo,
daz dir ieman unreht tuo!
dêmuot, zuht und reinikeit
brâhten hîe vor an wirdikeit
pfaffenfürsten und klôsterliute:
sô kan sich leider kleiden hiute
hôchfart, unkiusche und gîtikeit
mit sô maniger glîchsenheit,
daz manige worden sîn prêlâten,
die wirs tuont denne ir vordern tâten.
ô verfluochtiu glîchsenheit,
wie triugest du die kristenheit!
ûf ertrîch niht geschiht ân sache:
wâr üm unser herre den rîche mache,
den arm, des frâgent manige liute:
wer kan ze rehte in daz bediute?
got ist gewaltes und wunders rîche:
sît er uns machet sô gar ungelîche
an stimme, an antlütze und an muote,
sölte er uns denne mit sînem guote
glîch arm machen oder rîche?
daz diuhte mich selber ungelîche!
daz aber der arme ze himelrîche
vil ê mac kumen denne der rîche,
des sül wir lop und gnâde im sagen
und süln in kummer niht verzagen:
wenne sô ie groezer wirdikeit
an einen menschen wirt geleit,
sô der selbe muoz üm sîn leben
unserm herren îe groezer antwürte geben
dar nâch trahte wir niht gar sêre:
würde uns der nuz und werltlîch êre,
wir sölten uns an der pfaffen lêre
in unsern fröuden selten kêre. - vii ditz ist von boesen kargen vnworhaften herren vnlob vnd von geistlichen prelaten die nicht almuosen den armen geben vnd lant vnd leut mit krieg verderbent.
wir süln ein wênic vürbaz rennen
und boeser herren lop zetrennen.
den frumen gan ich lobes wol,
die boesen nieman loben sol.
in herren munde lît affen smalz,
daz tôrn pfeffer unde salz
ofte bringet, sô si liegent
und mit süezer zungen triegent.
daz lernent ir vögte bî den herren:
sülte der tiufel in ûz zerren
ir valschen zungen die si hânt,
manic munt wêr zungelôs erkant.
swer sîn sêle üm êre wil geben,
der mac ungern ûf erden leben
waz êren hât diz jâmertal
denne ein blickelîn kurz und smal?
und nieman weiz, wie lange ez wert!
wir sîn hiur krenker denne vert.
swaz die jungen von den alten
sehent, hoerent, daz wirt behalten
vürbaz aber ein ander jâr,
ez sî gelogen oder wâr:
dâ von wêr guot daz alte liute
wol gezogen wêren hiute,
getriuwe und wârhaft vor den jungen.
herren hie vor nâch êren rungen
in slehter fuore ân glîchsenheit
und tâten irn liuten selten leit:
so ist nu maniger ûzen ein engel,
der in der helle ein galgenswengel
wirt des tiufels, ob er stirbet
daz er niht gotes hulde erwirbet.
gibest du, herre, in êre und guot,
sô wöllent si haben tratzen muot.
sint sî gewaltic ûf ertrîche,
sô wöllent si leben unordenlîche.
lêzest du des guotes in zerinnen,
sô wöllent si kumen von irn sinnen
von leide und von maniger leie getrehte.
wer lebt ûf erden alsus rehte?
herre und êre sint vil nâch gelîche,
herre ân êre ist lesterlîche;
êre bî herren, herre mit êren
kan gunst, guot und nuz gemêren;
herre âne êre ist ermer vil
denne arm mit êren, swer ez merken wil.
manic man gêt ûf êren valze
hôhe enbor als ob er walze,
dem rehtiu êre doch nie wart bekant:
der wênt daz schaz und lieht gewant
êre bringen, des entuont si niht:
êre hât aleine mit tugenden pfliht.
bî dem sol man nu tugent lern,
sît pfaffen und leien hoerent gern
loterfuor und boesiu wort,
diu selten hie vor wurden gehôrt?
dô edel herren bescheidenheit,
kunst, trîuwe, zuht, verstandenheit
konden verstên, dô wart ir baz
gelônet denne nu, wie füegt sich daz?
dâ ist ir gar vil krankes muotes,
alein si rîche sîn des guotes,
der herze nâch tugenden selten strebt.
wê dem, der als ein vihe lebt!
hebich houbt, juncfrouwen laden
und ritter biutel sint geladen
mit hübscher habe, des ze vil
selten ie wart, swer ez merken wil:
noch boeser ist swacher herren trôst,
bî den vil selten wirt gelôst
ir arm gesinde von kummers kloben,
den si doch ofte vil künnen geloben.
guoter gelübde sint si rîche,
daz aber si liegen williclîche
und niht geben, daz stêt in übel:
liegen ist sünden schanden tübel.
tunkel wolken ân allen regen
sint herren, die man nu siht pflegen
vil geloben und lützel geben:
die zernt ân êre diz kranke leben.
unsers herren rede was vil swêre
den juden, wenne er si lügenêre
hiez und daz der tiufel wêre
der lügen vater. wer ist lêre
lügen ûf erden, der herren namen
habe? des sülten si sich schamen,
die grôz guot habent und doch dâ bî
niht sint des selben wandels frî!
ein herre ân êre zimt als wol
als ein schoene sal mistes vol,
buoche ân loup, houbt ân hâr,
velt ân gras, tier zagels bar.
mit schanden und schaden hât der genottet,
dem man niht gît und doch sîn spottet:
als ist swer boesen herren nâch
sliufet ân êre und ân gemach.
< wer kan die besten ûz gelesen,
swenne nieman wil der boeste wesen?>
manic herre sêhe mich ofte gern,
möhte ich und wölte sîner hilfe enbern:
kumt aber daz ich in biten muoz,
so verliuse ich mit der hilfe den gruoz.
waz hilfe sol ich üm den erwerben,
den selber dunket er wölle verderben
und sîns guotes wölle im zerinne,
swie vil er habe ûzen und inne?
die aber der armen spîser sint
und weder wîp süln haben noch kint,
sint die niht milte, daz stêt in übel:
karkeit ist himel venster schübel.
getar manz in niht under ougen
werfen, doch mac man si tougen
ofte schelten, ez möhte kleben.
swer în nimt und niht ûz wil geben,
der wil unlange mit êren leben:
könden si daz bedenken eben,
si wêren milter denne si sint:
grôz guot machet manigen affen blint.
swaz swindet und hin gêt mit der stunde,
daz stêt vil wênic ûf vestem grunde:
swer sich denne troestet tratzes muotes,
künste, krefte, friunde, guotes,
der hât die fünf gezierde schier
verlorn, swenne in ûf hebent vier
und tragent in enbor als ein brût:
wem ist sîn korper denne trût?
weder ist ez almuosen oder ruom,
swâ rîche abbatîe oder bistuom
mit urliuge gein ein ander strebent
und ros und kleider und grôz guot gebent,
des nie pfenninc ir eigen wart?
daz gotes diener habent erspart
in sînem dienste manic jâr,
daz wirt von irm kriegen sô gar
zestoert, daz lant und liute verderbent:
wê in, ob si ân riuwe sterbent!
der undertânen widersaz
und der obersten widertraz
habent lant und liute hie vor verderbet;
ouch ist der selbe kriec nach geerbet
ûf uns und ûf unseriu kint,
diu joch nu vil tratzer sint
gein uns denne wir gein unsern alten:
wen sehe wir slehter einvelte walten?
pfaffen kriec und gîtikeit
gebent boese bilde der kristenheit:
daz ist van êrste der cardinâl schult,
die von irs krieges ungedult
den stuol âne bâbest lânt driu jâr
und dennoch lenger, daz ist wâr.
wâ süln wir kristen suochen reht,
sô der leben ist niht sleht
die pfaffen und leien verrihten sölten,
ob si daz reht an sehen wölten?
daz daz rîche âne künic wêre
zêhen jâr wêr niht sô swêre,
als ob der stuol ze rôme ein jâr
ân bâbest ist, diu rede ist wâr:
wenne ein bâbest, der got liep hête,
brêhte zuo mit sînem gebete
daz fride und genâde würde ûf erden
und lieze niht herter kriege werden,
als wîlent manige hânt getân
der tugent ich gelesen hân.
waz sol ich dâ von lenger sagen?
nu wil daz ertrîch nimmer tragen
als ez tet bî sêligen jâren,
dô guote liute ûf erden wâren.
hêten hie vor der heiligen leben
und îr tugent schôn und eben
gar reine liute uns niht geschriben,
kristen geloube wêr nie bekliben.
nu merket nieman des andern tugent,
wenne man leider uns von jugent
siht vil mêre untugende walten
denne unser veter und unser alten.
hât ieman ein heilic leben,
wer kan daz nu gemerken eben?
der werlde liebe sô gar uns trennet,
daz ganze tugent nieman bekennet.
got mac vil guotes geben ûf erden,
milter liute wil niht mêr werden.
swer milte wêre, der wêr ein tôr,
hêt er niht guotes gewunnen vor,
daz ûf sîn tiehter tûsent jâr
erbet: und hebet ez biz dar,
dennoch hête diu gîtikeit
sîn milte vür ein grôze affenheit.
gîtikeit ist aller der werlde verboten,
ze vorderst aber gotes boten.
swer hiure wêr frumer denne vert,
der wêr wol lobes und êren wert:
swer aber an tugenden abe nimet,
niht wol dem herren name zimet.
wer ist ûf erden tugende vol?
wir bedürfen alle genâden wol,
doch süln herren nâch tugenden trahten
vil mêre denne die, der wir niht ahten.
wöllen sî halp göte sîn ûf erden,
sô hüeten daz si dem tiufel iht werden!
swer künic oder herre ûf erden ist,
der stêt als der ûf einen mist
setzet ein zil ze dem man schiuzet,
des einer engiltet, der ander geniuzet.
des wirt ir leider maniger troffen,
ze dem sîn diener sölten hoffen
daz sî von im berâten würden:
den drücket selber jâmers bürden.
wer wil sich an die rede kêren?
wir sehen die trahten nâch grôzen êren,
die nie wurden herren kint
und weder gebûre noch ritter sint.
gewaltiger ûf hôhen pferden
machent in namen hie ûf erden
und manic herzeichen gar ahtbêr,
daz verre schîne: sô dirre und der
an ein drîeckot britelîn
heizet mâlen und an ein tüechelîn
ein tierlin oder ein vogellîn
oder manîc ander zeichenlîn,
seht, sô wil er ein herre sîn!
< nu wol ûz hin, trîp her în
rinder, pfert, schâf und swîn!>
hie hebt sich armer liute pîn!
füert einer gemâlt des andern zeichen,
den kan unsanft ieman erweichen,
er wülle sich sân an im gerechen
und üm daz zeichen mit im stechen.
diz ist grôz übermuot, dâ von
sprach hie vor künic salamôn:
< ein zornic lewe, ein hungeric ber
ist unbarmherzic freidiger
in allen landen über arme liute.>
got herre, waz man der vindet hîute!
landes herren sint ie gewesen:
wer könde vor boesem gewalte genesen?
wêr frumer landes herren niht,
sô tribe sînen gewalt manic boesewiht
mit armen liuten, dîe er mit fride
muoz sitzen lâzen durch swert, durch wide.
wizzet daz maniges herren amptman
noch erger wêr denne her aman
und noch wirs frumen liuten tête
denne jener, swâ er des urloup hête.
dô edeln herren bescheidenheit
an worten, an werken reinikeit
lieber was denne golt mit sîden,
seht, dê muosten ofte mîden
schelke und boese râtgeben
der herren hof: nu ist daz leben
in iren höfen gar verkêrt,
daz selten ieman dâ von wirt geêrt
der niht siben zungen hât.
von sôgetâner missetât
stêt mardochêus vor der tür,
sô jûdas und aman gênt hin vür.
diu schoene, einveltige hester
ist hiute mêr denne gester
ze hofe leider worden unwert:
des stêt ez hiur wirs denne vert.
metter, hazzer, nîder
sint des tiufels snîder,
die valscheit niht vermîdent
und mit der zungen snîdent
wirs denne kein scharsach ie gesneit.
swelch herze nîtgallen in im treit,
dem ist alliu tugent leit,
kunst, zuht, triuwe und wirdikeit.
von swinden sorgen im wê geschiht,
swenne er ander liute siht
an guote, an êren ûf stîgen,
daz er denne muoz swîgen. ix von den hoftuschern vnd der boesen herren vntugenthaften reten.
smeichler, löter, bregeler
sint des tiufels swegeler,
die tumme herren alsô betoubent
daz si der êren in geloubent
und der tugent, diu nie wart wâr.
sprêche einer, wir hêten güldin hâr
und nême sich an, er wölte ez bewêrn,
doch sölte wir wizzen wer wir wêrn.
wol im, er ist ein sêlic man,
der selber sich wol bekennen kan!
wizzet daz valsche lecheler
sint des tiufels hecheler,
die pfaffen und leien und hôhe fürsten
hecheln künnen und ouch bürsten
und dar zuo mit affen salben
sô gar durch smirwen allenthalben,
daz si wênent si sîn die,
die si nimmer werdent und wurden nie.
triuwe, zuht und wârheit,
dêmuot, scham, einveltikeit,
kiusche und mâze sint vertriben
ze hofe und an ir stat sint beliben
liegen, triegen, ribaldîe,
loterfuor und buoberîe,
unkust, unzuht, leckerschimpfen,
trinken, slinden, nasen rimpfen,
luoder, spil, diube und spot,
lützel ahten ûf got,
ûf die sêle und ûf den tôt,
ûf den tiufel und ûf die nôt
diu immer wert und immer
je grimmer und ie grimmer:
swelhe herren nu hânt sôgetân site,
den sôgetân gesinde volget mite,
die mügen wol vallen in den dorn,
si sîn swach oder hôchgeborn.
ein schoene juncfrouwen ich selten spür
ze hofe, die wîlent ofte her vür
froelich mit iren gespiln gienge
und hôher fürsten geste enpfienge
und irre herren êre bewarte
und niht vor frumen gesten sparte,
die boesen rât den herren werten
und ordenlich ir guot verzerten:
diu was bescheidenheit genant
und fuorte wârheit an der hant,
triuwe und barmherzikeit,
dêmuot und rehte einveltikeit.
diu ist leider nu verdrungen
bî den alten und bî den jungen
mit irn gespiln: daz sî geklaget
dir, herre, dem kein unreht bahaget! ix. von hoher tichter lobe.
gîtikeit, luoder und unkiusche,
muotwille und unzîmlich getiusche
habent manige herren alsô besezzen,
daz si der wîse gar hânt vergezzen
in der hie vor edel herren sungen:
von botenloube und von môrungen.
von limburc und von windesbecke,
von nîfen, wildonie und von brûnecke,
her walther von der vogelweide:
swer des vergêze der tête mir leide:
alein er wêre niht rîch des guotes,
doch was er rîch sinniges muotes.
her reimâr und her peterlîn
mügen dirre genôz an sinne wol sîn;
des selben wil ich dem marner jehen.
swer meister cuonrâden hât gesehen
von wirzeburc oder sîn getihte,
der sezte in wol ze dirre pflihte.
wenne er volget ir aller spor:
doch rennet in allen der marner vor,
der lustic tiutsch und schoene latîn,
alsam frischen brunnen und starken wîn
gemischet hât in süezem gedoene.
meister cuonrât ist an worten schoene,
diu er gar verre hât gewehselt
und von latîn alsô gedrehselt,
daz lützel leien si vernement:
an tiutschen buochen diu niht zement.
swer tihten wil, der tihte alsô
daz weder ze nider noch ze hô
sînes sinnes flüge daz mittel halten,
sô wirt er wert beide jungen und alten.
swaz der mensche niht verstêt,
trâge ez im in diu ôren gêt:
des hoere ich manigen tôren vernihten
meister cuonrâdes meisterlîchez tihten,
ich hoere aber sîn getihte selten
wol gelêrte pfaffen schelten.
swer gar sich flîzet an seltsên rîm,
der wil ouch, sînes sinnes lîm
ûzen an schoenen worten klebe
und lützel nutzes dâr inne swebe.
alsô sint bekant durch tiutschiu lant
êrec, îwan und tristrant,
künic ruother und her parcifâl,
wigalois, der grôzen schal
hât bejaget nach hôhen prîs:
swer des geloubt, der ist unwîs.
swer reden und ouch swîgen kan
ze rehte, der ist ein wîse man.
mit sünden er sîn houbet toubt
swer tihtet, des man niht geloubt.
swer noch der wîsen lêre behielte,
maniger tugent und witze er wielte.
namhafter singer ist nu lützel.
man siht etwenne, daz ein frisch stützel
lange einen dornzûn ûf heltet:
als ist ouch dem, swer noch beheltet
der vor genanten singer doene
und ir getihte reine und schoene:
der vindet tugent, zuht und êre,
hübscheit der werlde und ouch die lêre,
von der sîn leben wirt genême
und selten ieman widerzême:
wenne si den haltent an zühten wider,
der von im selber schier viel nider.
wîlent ein guot gewonheit was,
als ich vür wâr geschriben las,
daz nieman wart ze künige erkorn,
swie rîch er was, swie hôchgeborn,
er künde der siben frîen künste
sô vil, daz in mit frîer günste
die fürsten ûz andern herren schelten
und in durch sîne kunst erwelten.
mit den drîn künigen ich daz erziuge
von kölen daz ich niht enliuge,
die van künsten in verren landen
vor andern sternen den stern erkanden,
der si geleite in jüdisch lant,
dâ unser herre in wart bekant.
des nam sich tiefes tihtens an
manic hôchgeborn roemisch man
und ander herren in andern landen,
die tugent und êre an künsten erkanden:
als her nûma pompîlius,
mecenas und virgîlius,
keiser jûlius und octaviân,
scipio, tullius und lucân,
her juvenâl und her perseus,
macrôbius und boecius,
ovîdius und her stâcius,
salustius und orâcius,
terencius und her senecâ,
manic wîs man dâ und anderswâ,
die zühthalp und auch grôzer künste
von rîcher und armer liute günste
alle wol keiser wêrn gewesen,
ob si sô lange wêrn genesen.
ir namen hât kunst und zuht für brâht,
daz ir ze guote wirt gedâht:
sô maniger fürsten wirt vergezzen,
der herze untugent hât besezzen.
und merkten landes herren eben,
waz got in êren hêt gegeben
an bürgen, an steten, an liuten, an lande,
an ezzen, an trinken, an schoenem gewande,
an wilde, an zam, an schoenen pferden,
an maniger leie wunne ûf erden,
si minneten in von herzen grunde
und bêten ouch ze aller stunde,
daz sîn güete in gerüechte geben
nâch disen êren daz êwige leben:
nu twinget si sô manic sorge,
ê dirre vergelte, jener ûz borge,
daz gotes liebe schier wirt vergezzen,
sô si mit sorgen sint besezzen.
und hât ein man zwei kindelîn
oder sus ein klein gesindelîn,
der mac ân sorge niht gesîn,
wie er des jâres sîn köstelîn
zesamen bringe und sich erner:
dâ denne ein herre ein michel her
gesindes ûf im ligende hât!
wie sol des sorge wesen rât?
vil manic mensche ir jâres geniuzet,
manigen irs lebens ouch verdriuzet.
diu lant doch ofte nâch in verderbent,
swâ sêlige landes herren sterbent.
nu müeze sich got über si erbarmen
durch sîn güete, und über uns armen. von gebaures leuten vnd wa von edel vnd vnedel komen sint.
noch sint einer leie liute,
die man gebûrvolc heizet hiute,
der maniger vil trazmüetic wêre:
wêren in die herren niht ze swêre,
sô möhte man ir vil manigen vinde
bî der hôchferte ingesinde. -
in ein dorf kam ich geriten,
dâ lâgen gebûr nâch iren siten
an irm gemache ûf irn wammen.
zuo irn houbten sâzen ir ammen,
die mit flîze tierlich suochten
der si lützel hin nâch geruochten.
ir einer gienc gein mir und sprach,
dô er mich zuo rîten sach:
< vil lieber herre, wie gefüeget sich daz,
daz iu herren ist vil baz
denne uns armen gebûren sî?
sint ein liute eigen, diu andern frî?>
< jâ,> sprach ich. daz was im zorn
und sprach:< nu sî wir doch geborn
von einer muoter alle!>
dô kam der gebûr ein getralle
ûz einem lîthûse gegangen.
von den wart ich enpfangen
und von jenen, die dâ lâgen,
die die körper nider wâgen.
si bâten alle gelîche
daz ich tête sô tugentlîche
und sie beschiede der mêre,
wâ von einer edel wêre,
der ander unedel, der ander frî,
der ander eigen.< wêr nu hie bî
iuwer pfarrer>, sprach ich,< sô wölte ich
schier des lân erbiten mich,
wenne der sol iuwer lêrer sîn!
er verstüende ouch baz die rede mîn
denne ungelêrte liute>.
si sprâchen:< nu saget uns hiute,
vil lieber herre, des wir iuch biten!>
si vielen an mich nâch iren siten
und bâten daz ich erbeizte.
swer trunken liute reizte
ze lange, der hêt unwîsen sin:
ich saz dâ nider und sprach zuo in:
< von adâm mêr denne tûsent jâr
vergangen wâren, daz ist wâr,
verre von der alten ê,
dô lebte ein man der hiez nôê,
der gerne gotes willen tet.
sem, cham und japhet
hiezen sîne süne drî.
der wurden zwêne edel und frî,
des dritten geslehte verfluochet ist,
als man in den buochen list.
nu sült ir hoeren wie daz kam:
der mittel sun was geheizen cham,
an zühten, an tugenden was er lam.
er sach eins tages sînes vater scham,
dô er was trunken unde slief.
sînen zwein brüedern er dô rief
und liez si schouwen wie er lac.
dô kêrten si beide dar den nac
und giengen rückelingen dar
dô si des vater nâmen war,
und breiten über in ir gewant.
nôê erwachte sâ ze hant
und merkte waz si hêten getân
und sprach: « verfluocht sî chanaân
und allez sîn geslehte
sol diener und eigen knehte
mîner zweier süne sîn! »
nu merket, lieben friunde mîn:
alsus sint edel liute kumen
und eigen, als ir habt vernumen.
wol im, der gotes eigen ist!
disiu frîheit wert unlange frist
die frîe liute habent ûf erden,
wenne si ze miste ouch müezen werden.>
dô sprach der gebûr einer sâ zehant:
< nu alrêrst ist mir bekant
daz wir immer müezen wesen
vernoyert volc, sît ir gelesen
habt daz er noyer hiez,
der uns disen segen liez
daz uns immer sol wesen wê.>
ich sprach:< der frume man hiez nôê,
der üm sînes sunes missetât
disen fluoch gegeben hât:
der vellet niht gemeine
ûf die gebûr alterseine,
er vellet ûf manige ander liute,
als ich iu her nâch bediute:
juden, ketzer, heiden
und kristen, die unbescheiden
sint und unordenlîchen lebent
und wider gotes willen strebent,
ûf die vellet der selbe fluoch:
als lêrent uns der heiligen buoch.
ein frî gebûr ist herren genôz:
alein er sî des guotes blôz,
doch ist er von gebürte frî.
wênt ir daz iht herren sî,
die swacher sîn denne ein gebûr?
und liez got gên einen schûr
über ungeslahter herren untugent,
ir stürbe maniger in sîner jugent
den er gibt ûf bezzerunge frist,
wenne er barmherzic ist.
nieman ist edel denne den der muot
edel machet und niht daz guot:
wenne einez sint edelinge,
daz ander eselinge.
ein edelinc tuot edellîchen,
ein eselinc tuot esellîchen,
doch siht man ofte sich dringen
eselinge mit edelingen.
ein edel kint hât edel site,
dem volget tugent und êre mite:
einem eselinge wont ein esel bî,
swie rîche er friunde und guotes sî.
friunde und guot gebent nieman tugent,
man muoz die tugent lernen von jugent:
swer denne guot und friunde hât,
sîn tugent dester verrer gât.
sant pêter het vil grôze tugent
in sînes herzen schrîn von jugent,
diu wîten in die werlt ist kumen:
sîns guotes ich lützel hân vernumen
und sîner friunde, denne daz er was
ein armer vischer, als ich las,
und hât nu mêre denne künic artûs,
dem friunde und guot diente in sîn hûs.
er hât mêr denne künic alexander,
turnus, enêas und evander,
priamus und darîus,
krêsus, pippîn und jûlius,
octaviân und abimelech,
adrast und adonibezech,
der sibenzic küniges sünen het abgesniten
vinger und zêhen: nâch hundes siten
muosten si kriechen under sînen tischen,
wâ si ein brosem mohten erwischen
( swer ie der rihter buoch gelas,
der weiz wol wâ und wenne daz was). -
nîeman ist schoene, edel und rîch
denne der dâ kumt ze himelrîch:
dar kumt vil lîhte ir armen ê
denne iuwer vögte, die iu tuont wê>.
mit der rede machte ich dô
die gebûr guotwillic unde frô
und wolte von in geriten sîn.
dô kam einer und brâhte wîn
und sprach mit grôzem schalle:
< den wîn schenke wir iu alle
und wöllen iu noch mêre schenken!
dâr an sült ir gedenken
und tuot nâch tugentlichen siten
und bescheidet uns noch eins, des wir biten:
von den die halpritter sint
und doch ungern gebent ir kint
uns gebûren, swie doch ir adel
mêr gesippe sî dem stadel
denne ez dem ritter satel sî.
si sint niht eigen und niht frî
und wonent den edeln liuten mite
und habent doch gar unedel site
und tuont uns armen ofte leit>.
ich sprach:< nu sî iu vür geleit
ein bîspel, daz ich wîlent las
dô ich ein junger schuoler was:> xi. wie der lewe kuenk wart vnd ain bispel von dem maul auf halbe edel leute.
< dô der lewe über alliu tier
künic wart erwelt, vür sich vil schier
hiez er kumen gemeine
diu tier grôz und kleine
und gebôt daz si des niht enliezen,
si sagten im alliu wie si hiezen.
under des dô diz geschach,
dô kam der mûl. der künic sprach:
« sage mir, wie bistu genant? »
er sprach: « herre, ist iu bekant
des ritters ros, der in der stat
gesezzen ist ze bacherat
und ist genant her toldenier? »
« jâ » sprach er. « geloubet mir,
daz selbe ros ist mîn ôheim,
alsô ist mir gesaget dâ heim:
daz selbe ros und mîn muoter
âzen mit einander fuoter
ûz einer krippen und sint geborn
von einer muoter ». dem künige was zorn
und sprach: « noch ist mir unbekant,
wie dîn vater sî genant? »
er sprach: « herre, gienc iuwer stîc
je vür die stat ze brûnswîc?
seht, herre, dâ stêt ein junger vol,
des man pfliget harte wol.
der gehoert des landes herren an
und ist mîn ôheim, als ich hân
vernumen von der muoter mîn ».
er sprach: « swie edel dîn ôheim sîn,
swie edel ouch dîn muoter ist,
doch weiz ich noch niht wer du bist,
du sagest denne wer dîn vater sî! »
er sweic. dô stuont der fuhs dâ bî,
der sprach: « bekennet ir, herre, den esel,
den der pfister hât ze wesel
dort ûz hin gein dem velde?
sô wizzet âne melde,
daz der selbe sîn vater ist! »
dô sprach der künic: « sît du nu bist
von ungelîcher art geborn,
sô sage mir einez doch ân zorn
und güetlich, wie du sîst genant »?
er sweic. dô sprach der fuhs zehant:
« er heizet ein mûl und ist ein tier,
sterker und groezer denne mîn vier:
ich wölte aber doch ungern mîn leben
üm sîn geflicket adel geben.
sîn vater, des er niht wolte nennen,
wöllet ir die wârheit rehte erkennen,
ist tiurre denne kein sîn ôheim sî,
wenne triuwe und einvalt wont im bî
und nert sich mit sîner arbeit
und tuot ungern ieman kein leit.
herre, diz rede ich âne vâr. »
dô sprach der lewe: « du hâst wâr! »
diz bîspel sol man diuten
den tummen, hôchfertigen liuten,
die sich ir armen friunde schement
und sich eins adels an nement
von den, die ir niht gar vil ahten,
und selten ir armuot wöllent betrahten:
si habent hie und dort verlorn
und vallent ûf der hôchferte dorn
ze den, die vor drûf sint gevallen.
man siht noch manigen hôhe schallen
ûf sîn friunde, der lützel vindet
triuwen, ob er sich underwindet
grôzer kriege, und niht enhât
denne mâge vil und gemischten rât.
swer kriegen wil und kriegen sol,
der bedarf guoter friunde wol:
daz sint sîn ôheim, den diu snuor
vil dicke durch die kelen fuor,
diu dâ hanget an der sîten:
die künnen süenen, kriegen, strîten.
mîner friunde halp mir wê geschiht,
und hân ich in dem biutel niht;
die wîle daz ich bî guote bin,
sô hân ich friunde und hôhen sin:
swindet aber mir daz guot,
sô swindent friunde und hôher muot.
klinchart, rîchart und gebehart
sint werder vil denne adelhart:
swer sich ze den gefriundet niht,
des schoene, des adel sint gar enwiht.> xii. daz ist wi gebaures leut zuo edlingen sich gefrewnden von armen edeln knappen vnd von acker trappen.
ich hân wol zwirunt doch vernumen,
daz ein edel knappe ist kumen
ze einer gebiurin unde sprach,
swenne er si aller verrest sach:
< got grüeze dich, muome, wie gehabstu dich?>
< wol, lieber herre!>< bekennestu mich?>
< nein, lieber herre!>< nu bin ich ez doch,
dîn ôheim! sage mir, lebt noch
mîn muome hedwîc, dîn swester?>
< jâ herre, ich sach si gester!>
< wie gehabt sich dîn sun ruopreht?>
< zwâr, herre, der ist ein frumer kneht
und ist hiur elter denne vert!
seht, herre, er treit sîn êrstez swert
und hât einen hôhen huot
und zwên hantschuohe, daz ist guot.
er singet den meiden allen vor
ze tanze, und möhten in enbor
alle mîn nâchgebûre tragen,
si têtenz>.< nu wil ich dir sagen:
ich weiz eine junge maget:
ist daz im diu wol behaget,
die sül wir im ze wîbe geben!>
< got helfe mir, herre, daz ir sült leben!>
< so bestate ich in vil deste baz:>
< mit iuwerm urloub spriche ich daz:
ir tuot als iu wol ist geslaht!>
< nu fürhte ich daz ez werde naht
und muoz balde rîten von dir.
liebiu muome, nu gip mir
mînem pferde ein fuoter und mir ein huon!>
< zwâr, herre, daz wil ich gerne tuon!
wölte got, herre, hête ich des iht
des ir geruochet!>< und lâ des niht
du nemest dînen wirt ze dir
und kumest eines tages heim ze mir,
und lâz uns trahten üm die maget,
von der ich dir nu hân gesaget!>
< herre, daz sül wir gerne tuon!>
er nimt sîn fuoter und sîn huon
und rîtet heim gein hungertal,
dâ guotes und êren diu pfrüende ist smal
und unrâtes ein vollez hûs,
in dem ofte manic mûs
getanzet und gereiet hât,
so si anderswâ was worden sat.
dar nâch über siben naht
kumt sîn muome dar und hât brâht
vier kêse, zwei hüener und zwên teicscherren.
waz möhte dem knappen mêr gewerren
denne daz im guot gerête was tiure?
er nimt vil gern sôgetâne stiure:
üm die darf er den hals niht wâgen
und kan dem guote doch alsus lâgen.
der meier und sîn sun gênt ouch în:
si möhten dâheime lieber sîn.
si werdent gesetzet an daz affen ort,
die kost si geltent hie und dort.
nâch der meide wirt gesant.
diu kumt und hât erbeten gewant,
in dem si lützel kan gebâren,
wenne bî allen iren jâren
kam an irn lîp sô guotes niht.
sô si denne ruopreht an siht,
wes er gedenke, daz lâ wir sîn.
nach tische der meide friunde gênt în.
nu wirt ruopreht berâten
von in oder gar verrâten.
der wirt spricht:< ôheim ruopreht,
dîner vürderunge hân ich guot reht:
daz ist diu maget von der ich dir
hân gesagt; nu geloube mir:
ir ungemach wêr mir alsô swêr
als ob si mîn tohter wêr!
mîner swester bruoder ir vater ist,
dem du niht gesippe bist
von dîner muoter alsô mir.
si heizet geppe. ouch sage ich dir
daz du vil friunde gewinnest von ir.
unsanft ich ir hie heime enbir:
mîn hûs was wol mit ir bewart,
si was irm vater und mir vil zart.
man hât uns vil üm si gebeten
und ein ganz jâr zuo getreten,
dâ was si dir von gote behalten:
der lâze iuch beide mit sêlden alten!
gê her und nim si ze rehter ê!>
wê dir, ruopreht, wê dir, wê!
man drücket ein hant in die hant:
wêre künftigiu unsêlde dir bekant,
du strebtest als ein ohse wider,
als ein boc und als ein wider!
seht alsus wirt disiu ê gemacht,
als ez der knappe het ê erdâht.
nu werdent halp edel knehte
von geppen und von ruoprehte
geborn, die tuont vil rehte
nâch gickelvêhem geslehte.
waz ob geppe treit ein kint,
sô si zesamen kumen sint,
daz über drî mânen wirt geborn?
wer sol daz ziehen âne zorn?
daz sol ruopreht ze rehte,
wenne ez ist benzen geslehte.
er ist sêlic, dem des geslehtes iht wirt,
daz sîn kint sô schier gebirt!
dirre gouch ziuhet jungiu göuchlîn,
von dem kumt meister schöuchlîn,
hackentiufel und röuchlîn,
knobelouch und her löuchlîn,
fleckenkelch und swellegrübel,
slickenpfîl und helleschübel,
nimmervol und schiuhenpfluoc,
zerrezsloz und wolfesbuoc,
lêrenstal und leibeniht
und manic ander boesewiht,
gebûrnvînt und galgenswengel,
lasterbalc und rüdenbengel,
güsehals und füllensac,
abeloeser und schiuhentac,
rossemort und felschenwint,
âbrust, slinthart und sîniu kint,
diepolt, füllîn und stenkezvaz,
rampolt, stîgûf und fröudenhaz,
krotenstuz und slangenzagel,
schüttenwürfel und pfaffenhagel,
landesmort und buobenstrigel,
durchdenbusch und zückedenrigel,
roubentisch und setzepfant,
slîfenspiez und rûmezlant,
brantrifier und ludeber
vickelscherre und wolenber,
vegenbiutel und lêrenschrîn,
hebenstrît und ûzundîn,
rampus, mitezze und nagengast,
zuckezswert und galgenast,
widerspân und stichenwirt:
diz ist daz volc daz zwirunt wirt
von armen liuten enpfangen,
ez kume geriten oder gegangen.
< dem tiufel von êrste und dar nâch got>:
daz êrste ist ernst, daz ander spot.
sô kumt mîn herre her schellehorn:
swer sprêche er wêre ein zwitorn,
der hêt lîp und guot verlorn,
wenne er rêche an im sînen zorn.
des vellet ir vil in des tiufels dorn,
swie vaste in klingen hie die sporn. -
nâch der rede wolte ich sîn
geriten, dô kâmen die meierîn
und hiezen in ouch bringen wîn.
ir einiu sprach:< lieber herre mîn,
von welhen dingen mac daz kumen,
sô ein arm man wirt genumen
an ein ampt oder voget wirt,
daz er verre nêher schirt
sînen nâchgebûren denne ein man,
der kuntschaft nie bî in gewan?>
ich sprach:< wölt ir mich rîten lân
swenne ich iu daz gesaget hân,
sô hoert ein bîspel niht gar lanc>!
si sprâchen:< gerne, des habt danc>! xiii. ein mer von ainem ruchen.
ein ruoche eins pfâwen vedern vant,
die nam er und stiez si zehant
in sînen zagel. dô daz geschach,
er gienc dâ er die pfâwen sach
und mischte sich vaste in ir schar:
sîner genôzen nam er keine war.
er gienc stolzieren hin und her,
rehte als er ein pfâwe wêr.
er nam im manigen tummen ganc
und tet ouch manigen ümmeswanc
mit der veder, swâ er gienc.
ein pfâwe im daz vür übel enpfienc.
dô er sîn grôze tumpheit sach,
ze sînen gesellen er dô sprach:
< wie lange wölle wir daz vertragen,
daz dirre swenket uns üm die kragen
mit einer vedern, diu nie sîn wart?
wir süln in trîben eine vart
hin wider, danne er her ist kumen!
ân zwîfel, im wirt von uns benumen
sîn hôchfart, die er von uns hât
getriben!> an der selben stat
besamenten si sich alle
und vielen ûf in mit schalle
und berouften in alsô gar,
daz er lief aller vedern bar
in ein rîsich und verdarp:
im wart der lôn, nâch dem er warp.
der ruoche bediutet einen voget,
der mit kleinem guote broget
gein den die rîch oder edel sint:
der ist an guoten witzen blint.
die pfâwen bediutent edelliute
und rîche burger, die noch hiute
grôziu dinc volbringen mügen,
dar zuo niht arme liute tügen.
swenne einer von nihte wirt erhaben
und mit den herren beginnet draben,
der wirt über alle sîn nâchgebûr
vil erger denne ein hagelschûr.
er fürhtet sich hie und fürhtet sich dort,
er enrüechte daz ein gemeiner mort
über alle die gienge, die werder sint
denne er, sîn wîp und sîn kint.
dar zuo wil er sich glîchen
den edeln und den rîchen
und borget ein guot gewendelîn:
daz giltet her nâch her schendelîn,
swenne in der koufman an sprichet
und er im triuwe und eide brichet.
vellet der hafen oder der stein,
der hafen giltet ez altersein.
stirbet sîn herre, er kumt in nôt:
vil lîhte begrîfet in ê der tôt;
beroufent aber in die pfâwen,
sô schrîent über in die krâwen.
boeser amptliute die herren engeltent
daz ander liute si dicke bescheltent,
wenne ez verliesent boese râtgeben
den herren ir êre, guot, sêle und leben
und machent in ir gemüete kranc.
dâ von sprach her frîdanc:
< man merket bî dem râte wol,
wie man die herren haben sol.>
einem herren ez billich missegât,
der sînen rât an den boesen lât.
er ist noch boeser, der boese tât
tuot, denne jener der boesen rât
im durch boesen gewin hât geben.
ein frum man sol mit êren leben.
noch bezzer ist reine êre âne guot
denne unreine êre, diu wunder tuot.
himelisch êre dem schier entrinnet,
der mit sünden êre gewinnet,
mit roube, mit diube, mit hofegetiusche,
mit valschen rêten, mit unkiusche,
mit glîchsenheit, mit simonîe,
mit freidikeit, mit ketzerîe,
mit wuocher und mit manigen dingen
diu man werltlich êre siht bringen.
ich hân si gar vür tumme liute
die sôgetâner êren gerent hiute,
und ist ir doch diu werlt vol:
der leben nieman loben sol,
wenne si vor allen tôren stênt
die sôgetâner êren sich begênt.
des ist maniger liute leben
als ein gemêlde, daz man niht eben
merket und verre von dannen stêt:
daz dunket schoene: swer nâher gêt,
der vindet die wandel, die verre in hânt
betrogen, ez sî mûre oder want
an der daz gemêlde klebet.
wol im, der ordenlîchen lebet!
urliuge, rouben unde brant
wêrn uns immer unbekant,
siuche, sorge und manic leit,
daz unsers lebens kraft ûz treit,
müeste uns mîden êwiclîchen,
diente wir unserm herren inneclîchen.
nu sprichet man lîhte, daz guote liute
ouch vil leides lîden hiute:
swaz guoten liuten widervert
leides, dâ mit wirt in gemêrt
ir fröude von gote in himelrîche.
wê dem, der hie lebt jêmerlîche
und âne alle fröude ist dort:
der hât êwiger unsêlden hort! - xiii. von der vnwitzze vnd vnstetikeit.
swer alte, getriuwe friunde verkiuset
mit niuwen friunden, er verliuset.
niuwe friunde und niuwer wîn
mügen wol gelîch ein ander sîn:
alein den ougen und ouch dem hirne
vil gesünder sî der virne,
doch trinkent tôrn den niuwen gerne
durch niuwen gelust in der taberne.
sölte ez nâch tôren willen gên,
so enmöhte kein man die lenge bestên
an sînem ampte, swie rehte er tête:
daz füeget virwiz und unstête.
virwiz wirt selten immer guot,
wenne er hât nimmer stêten muot:
nu wil er diz, nu wil er daz,
disem ist er holt, jenem treit er haz,
daz vor liep was, daz ist nu leit.
ô wunderlich unstêtikeit,
diu mit ir selber alsus ringet
und kein dinc an sîn ende bringet!
virwiz wehselt durch gewin,
biz daz er nimt vür silber zin;
virwiz den rîchen übel zimet
virwiz den armen ir leben nimet;
virwiz sich selber übel handelt,
swâ er getriuwe friunde wandelt;
virwiz niuwe heiligen suochet,
der alten heiligen er niht geruochet;
virwiz ist boese klôsterman,
wenne er sich niht gezemen kan;
er belîbet unlange an einer stat,
wenne er ze wîte flüge hât:
nu wil er diz, nu wil er daz,
nu kalt, nu warm, nu trucken, nu naz,
nu wîz, nu rôt, nu grüene, nu val,
nu kurz, nu lanc, nu breit, nu smal,
nu wil er slâfen, nu wil er wachen,
nu wil er kurzwîle machen;
virwiz nimt manigem man sîn êre,
virwiz kan frouwen leit gemêre;
virwiz pfarre und pfrüende verliuset,
swenne er valsch vür triuwe erkiuset;
virwiz verderbet man und wîp,
virwiz verliuset sêle und lîp.
herren si nimmer sölten werden, xiiii. von virbitzzigen vnd vnsteten herren vn von irm lone.
die virwitze wölten sîn ûf erden:
wenne stêter muot hât êre und guot,
unstêter muot vil schaden tuot.
diz sint driu wandelwort ûf erden:
< daz was, diz ist, jenz mac noch werden.>
swer diu rehte bedenken wölte,
der tête und lieze swaz er sölte.
virwiz hât vil sêle verlorn,
virwiz ist an uns geborn
von frouwen êven: swer der wil
volgen, der brichet manic zil.
dirre kranc unzimlicher site
wonte wîlent unstêten wîben mite:
nu habent die herren mit in pfliht,
als man ofte hoert und siht:
des verliuset manic frum man grôz arbeit,
die er an sôgetân herren leit.
wizzet er ist ein sêlic man,
der guot mit guote verdienen kan
und dem man triuwen lônt mit triuwen:
den darf sîn arbeit niht geriuwen.
tôrn witze und affen rât
vil selten lant betwungen hât:
daz bewêrt uns wol künic roboam,
der rât ze jungen tôren nam
und sîner alten rât versluoc:
des gewan er sît unsêlde genuoc,
dô im sîn vînt jeroboam
an liute, an guote vil êren benam:
des was sîn fröude selten stête,
aleine er sehzic töhter hête
und ân zwên drîzic süne ûf erden.
swer gern ein frum man wölle werden,
der volge wîser liute lêre:
bî tôrn ist weder frum noch êre.
sölte wîsheit geerbet sîn ûf in,
sô wêr im beliben sînes vater sin:
daz was der wîse salomôn.
diz stêt in paralipominon
geschriben und in der künige buoche:
swer sîn mêre wil, der sol ez dâ suoche. -
swelch dinc man mit unwillen tuot,
daz wirt selten immer guot:
swaz man aber mit willen tête,
lop und lôn ez ofte hête.
dâ von sprach der sêlige man,
des sprüche ich vil gelesen hân:
< swâ man dienst vür dienst hât,
dâ sol man dienen, daz ist mîn rât:
swâ aber dienst ist verlorn,
dâ wêr dienst baz verborn.>
des hât uns meister esopus
ein bilde geschriben, daz ist alsus: xiiii. von ainem wolfe.
einem wolfe ein bein bestecket was
in sîner keln, dô er ein âs
het gezerret güticlich.
nu lief er und bat vlîziclich
beidiu vogel unde tier,
swer im daz bein ûz züge schier,
dem würde sînes dienstes gelônet alsô
daz er rîche würde und frô;
und dô der kranich erhôrte daz,
zuo dem wolfe trat er baz
und sprach:< wiltu mînes dienstes mir
wol lônen, sô wil ich helfen dir.>
< jâ>! sprach er, und an der stunt
tet er wîte ûf sînen munt.
dô stiez der kranich sîn houbt hin în
und half im von des beines pîn
und sprach:< nu soltu lônen mir,
daz ich hân wol geholfen dir>.
< waz lônes sol ich dir anders geben>,
sprach er,< denne daz du hâst dîn leben?
daz hête ich dir genumen wol
mit dem bizze, niht mêr ich dir sol
ze lône geben; nu var hin dan
und sprich, ich habe dir wol getân!>
daz ist noch der boesen site:
swer lange mit dienste in wont mite
und hoffet sîns dienstes werden frô,
ze dem sprichet etlicher alsô:
< waz sol ich dir ze lône geben?
hâstu bî mir verzert dîn leben,
sô hân ich mînez bî dir verzert:
niht anders lôns ist dir beschert.
nu ganc mit mîner gunst hin dan
und sprich, ich habe dir wol getân!>
sô sprechent die rîchen ze den armen,
sô si sich über si sölten erbarmen:
< daz wir iuch bî uns lâzen leben,
daz wölle wir iu ze hilfe geben.>
dâ bî merke wir alle wol,
daz wênic ieman tuot als er sol. xiiii. von der hieffen vnd von der slehen.
die rîchen wöllen, daz man si flêhe.
ze einer hiefen sprach ein slêhe:
< frouwe in dem rôten röckelîn,
lât uns armen bî iu sîn!
gedenket von wem ir sît geborn:
unser muoter was ouch ein dorn.
vor wârt ir grüene, nu sît ir rôt,
doch hât uns der selbe got
gemachet, der iuch hie wahsen hiez
und uns der erden ein teil ouch liez.
sî wir arm, habt ir vil kern,
dennoch stên wir bî iu gern,
die wîle uns got der erden gan.
uns suochet ofte wîp und man
und sîn an manigen steten wert,
dâ iurre kerne nieman gert.>
diz merket man wol bî manigen dingen,
diu ich niht hie wil vür bringen. -
spitze künste gênt nu vür,
die maniger einveltigen herzen tür
sô sêre verzwickent und versliezent,
daz manige sêle ir niht geniezent:
wenne boese unnütze kündikeit.
ist leider nu sêre zuo geleit
einveltigen, alten künsten
als swevel und bech den brünsten.
ich wölte maniges mannes kunst
ungern haben und sîn gunst,
die er von rîchen und armen hât.
waz sol ein mensche ân hilfe, ân rât,
daz mit valsche ûf erden lebet
und wider sîn gewizzen strebet?
irdisch guot und irdisch êre
wil der heiligen schrift lêre
sô gar vertiligen und vernihten,
swie vil wir predigen, schrîben, tihten,
daz doch leider ûf erden hiute
vil zwîfeler ist und arger liute.
als nu die herren lebent ûf erden,
alsô mac ir wênic heilic werden;
ouch wölte ich maniges herren guot
ungern haben und sînen muot.
des endecristes vorrenner
sint gîtiger und glîchsener.
swer werden wil mit der niuwen hant
bâbst, bischof oder techant,
abt, probst oder prîor,
der lerne liegen, triegen vor,
glîchsenheit und simonîe
und einen âschrôten, ribaldîe,
vil geloben und wênic geben,
getürsticlich mit valsche leben,
in grôzen untriuwen schône gebâren,
mit lachendem munde der liute vâren,
süeziu wort haben in dem munde,
valschen hort in herzen grunde,
und sprechen swem er gelten sol:
< vil lieber friunt, gehabe dich wol!
man sol mir morne pfenning geben,
sô gilte ich dir, hân ich daz leben:
dîn gelt gib ich dir in dîn hant,
sölte ich den jüden setzen pfant.
du hâst friuntlich gein mir getân:
des sol ich dich geniezen lân.
nu lege alle teidinge dernider
und sende dînen boten morne her wider,
sô wil ich dich schône wern!>
ez kêm aber einer ê von bern,
denne er vil lîhte hie gewert
daz er im hât gelihen vert.
mit sôgetânen boesen listen
kan sich diu niuwe hant nu fristen:
swer sînen sin gar an si leit
mit maniger boesen unstêtikeit,
ân zwîfel der wirt ê gewert
swes er ze dirre werlde gert,
denne ob er wêr ein heilic man,
dem disiu werlt niht êren gan.
sêlic sî diu alte hant,
bî der man triuwe und êre vant:
unsêlic sî diu niuwe hant,
diu schindet und schendet liute und lant,
diu lêret die liute guot behalten
und weder triuwen noch êren walten
noch an unsern herren gedenken,
denne lîp und sêle gein helle senken.
si gibt niht ûz und leget în:
verfluochet müeze ir meister sîn
und der sich niht nâch gotes lêre rihtet
und lîp und sêle und êre vernihtet!
der niuwen hende niuwe fünde
kan unsanft ieman durchgründe:
diu niuwe hant hât niuwe unkiusche,
niuwe liste und niuwe getiusche,
in friundes bilde valsche rête,
die vor diu alte hant niht hete.
guoten wân und boesen wanc
kan si und manigen ümmeganc,
wie si mit valscher rede sich friste
und slehte wârheit überliste.
mit fluochen, schelten und mit swern
kan si sich ofte boeslich wern.
ir untugent ist sôvil,
daz ich ir niht mêr schrîben wil.
swer leben sol, der wirt gewar,
daz ir ie mêre von jâr ze jâr
leider wirt: sêlic ist der man,
der sich vor ir behüeten kan! -
man tuot ofte übel wider guot:
daz betruobte ouch künic davîdes muot.
dô sîn friunt starp, künic naas,
dô wolte er amôn, der sîn sun was,
troesten und sande im sîne boten:
den wart âne schult sêre misseboten,
wenne er die berte in abe schar
und hiez ir kleider in unden gar
abe snîden biz an ir scham.
daz triuwe sô boesen lôn dâ nam,
daz fuogte sîn unversunnen rât:
der füeget noch manige missetât,
wenne selten hât sîn ieman frumen.
swer sprach, si wêrn durch spehe dar kumen
die man durch triuwe het ûz gesant,
der wolte verderben liute und lant:
wenne dar nâch in kurzen tagen
vierzic tûsent menschen wurden erslagen
üm die selben missetât,
den tôren witze und affen rât
ir leben allen hât genumen.
wer hât ir noch êre oder frumen? xv. von der leute witzze vnd vnwitzze.
und koste ein glocke tûsent marc,
swie guot si wêre, swie grôz, swie starc,
doch wêr irs lobes prîs enwiht,
hête si eins kleinen îsens niht
an dem der swengel hangen sol:
bî disen dingen merke ich wol,
swie grôz, swie starc, swie rîch des guotes,
swie wol gefriunt, swie rîch des muotes
ist ein man, hât er niht witze,
sô muoz er als ein tôr besitze.
doch dunket sich manic man gar wîse,
der als ein antreche ûf einem îse
swanzieren vor tummen liuten gât:
kême aber er an der wîsen rât,
dâ man niht ahtet ûf sîn gelf,
er stüende rehte als ein jungez welf
bî alten hunden, daz von in
vil gern schiede, und möhte ez hin.
als ist vil ofte mir geschehen:
des muoz ich als her frîdanc jehen:
< mich dunket swenne ich eine bin,
ich habe drîer manne sin:
kum aber ich dâ die wîsen sint,
sô wirde ich tummer denne ein kint.> xv. von wunderlichen herren.
manic herre ist noch sô wunderlich:
swaz er im aleine sunderlich
erdenket, daz muoz vür sich gên:
bî dem muoz über nâher stên
sîn ratgeben ofte, swie gar ez in
ir herze betrüebe und iren sin.
sôgetân muotwille wirt nimmer guot,
wenne er verderbet liute und guot
und sich selber ouch; dâ von
sprach der wîse salomôn: xv. von iunger herschaft.
< wê dem lande, des herre ein kint
ist und an guoten witzen blint,
und des fürsten sich des flîzent
daz si gerne fruo enbîzent!>
sôgetâner herren râtgeben
müezen nâch irem willen leben,
wenne si von in belêhent sint
und fürhtent, daz ir wîp und ir kint
gar verderbet werden von in.
sôgetân vorhte und boeser gewin
machet der boesen râtgeben vil,
von den ich iu mêre sagen wil. xvi. von boeser herren schmaicher vnd armer leuot abnemer.
swer boesen herren sich wil lieben,
der muoz gar hinder rücke schieben
wârheit, zuht, triuwe und scham:
si werdent schier im anders gram.
swer arme liute twingen kan,
kasten und biutel in machen wan
und denne ze sînem herren sprichet,
swenne er daz guot in ab gebrichet:
< herre, diz nemet ir wol mit rehte,
si sint iuwer eigen und iuwer knehte;
nemt ir guot mit senftem muote,
si nement ez doch von iuwerm guote:>
der ist nu manigen herren wert.
getriuwer diener nieman gert,
die gotes und ouch der sêle gedêhten
und ir herren gerne brêhten
nâch dirre irdischen unstêtikeüt
ze der êwigen sêlikeit:
der wort und werc sint ungenême,
gesinde und herren widerzême,
die der sêle gar lützel ahten
und aleine den lîp betrahten.
der herren ampt sol der pflegen,
der sêle und êren sich hât erwegen:
wenne swer diu swarzen buoch nu kan,
der ist ze hofe ein werder man:
der wîzen buoche nieman gert,
swer ofte diu nennet, der wirt unwert.
getriuwer diener lôn ist smal,
dâ von sprach meister juvenâl:
< wer ist nu lieber denne heimlichêr,
der herze nimmer innen lêr
sôgetâner heimlîche wirt,
von der diu gewizzen innen swirt?>
manige sich doch sô gar verschement,
daz si vür êwige sêlde nement
werltliches gelustes hönegelîn
und dar nâch habent êwige pîn.
dâ von hât sant gregôrius
an einer stat geschriben alsus:
< wâ wart ie groezer tôrn unsinne,
denne der durch werltliche minne
oder der durch einen kurzen gelust
sich bindet in êwige verlust?>
swer nu den herren dienen kan
âne sünde, der ist ein sêlic man:
doch fürdert manigen sîn freidikeit
vil mêre nu denne sîn heilikeit
gein den herren, die selber sint
freidic und gein gote blint. xvi. von boeser herren ingesinde.
vil manige rîche herren ich vinde,
die gerne hêten schoen gesinde,
die ûz einer goukelbühsen füeren
swenne si ir bedörften, und niht rüeren
wölten ir spîse und ir gewant:
nâch wem haben die gesant,
der grôz guot jârs mit in verzer?
daz sol der tiufel und sîn her.
deheinem herren ouch daz wol zimt,
daz er sînen armen liuten nimt
irs guotes mêre denne er ze rehte
nemen sol, und mit gebrehte
daz verzert bî rîchen liuten
durch werltliche êre und vingerdiuten.
got hât sînem namen ze lobe geschaffen
bûliute, ritter unde pfaffen:
die ritter süln bûliute vertreten
mit schirme, sô süln die pfaffen beten
üm aller kristenheit heil:
des sol in ouch daz zehende teil
alles ires guotes werden,
daz in wehset ûf der erden.
swer über reht arme liute twinget
und si ze grôzem schaden bringet
mit bete, mit ungelte und mit stiure,
des sêle gâhet ze dem hellischen fiure.
swer armen liuten ouch übermizzet
und sîner sêle an in vergizzet,
swenne er sîns herren guot enpfêhet,
vil sêre der gein der helle nêhet.
nu gêt unreht sêre vür daz reht
und ist krump lieber denne sleht.
man siht nu leider wênic fürsten
nâch unsers herren liebe dürsten.
triuwe, zuht, dienst und kunst
behaltent wol der herren gunst,
die tugent und êre minnent
und selber sich versinnent
wer si mit triuwen meine:
swer tugent ahtet kleine
und unzuht minnet und schalkes site,
dem wonent ouch gern schelke mite. xvi. von vnbillich straffen der herren.
doch strâfet maniger der herren leben,
dem lützel ûf erden ist êren geben,
und der selber ouch gar toerisch würde,
lêge ûf im grôzer sorgen bürde.
wie könde ein man getuon aleine,
daz aller der werlde geviel gemeine?
daz enkönde got selber niht getuon.
ein vater wil anders denne sîn sun,
ein tohter wider ir muoter strebet,
und daz diu werlt in werren lebet,
dâ von ist si werlt genant.
got in der werlde nie mêr vant
denne aht menschen die er liez
ûf erden leben, dô er hiez
die archen fliezen über al:
dô was der sînen zal vil smal,
von den wir alle sîn bekumen,
rîche und arme, boese mit den frumen. - xvi. von armer leut klage veber di voegt.
< zürnten wir armen immer und immer,
herren und vögte zerinnet uns nimmer:
doch vellet ir maniger in den dorn,
von swelhem geslehte si sîn geborn.
mit iuwerm urloub wil ich varn,
got müeze uns lîp und sêle bewarn!>
mit der rede schiet ich von in.
sît ich mit gotes hilfe bin
her ûz kumen an die strâzen,
der gebûr teidinc wil ich nu lâzen
und wil von andern liuten sagen.
ez endarf nieman von mir klagen
daz ich ze vâre ieman iht schrîbe,
denne daz ich die zît vertrîbe
mir selber und ouch andern liuten.
sölte diz büechelîn nieman triuten
denne der gar ân wandel wêr,
daz wêre mir selber entriuwen swêr.
ich rüere hie manige missetât,
an der mîn sêle vil teiles hât:
ich enweiz von nieman alsô vil
als von mir selber, doch ich ez hil. xvi. von den pfaffen in der gemeine.
mich wundert waz der predigen wölte,
der niht die sünder rüeren sölte!
swaz man der werlde schrîbet gemeine,
swer sich des an nimt alterseine,
der wênt daz niht mêr tôren sî
denne er: sô wont im maniger bî
der vil mêre hât missetân,
und nimt sich doch der rede niht an,
diu manigen sünder mit im rüert
und in niht alterseine în füert.
vor tûsent jâren sint buoch geschriben,
bî den die sünder doch sint beliben
als si belîben wolten,
niht als si belîben solten.
sünder, zwîfeler, arger liute
hân wir leider gar vil hiute:
swer die könde iht guotes gelêren,
dâ mit er si möhte bekêren
von iren sünden, der têt vil wol.
nieman die sünder smêhen sol:
swer hazzet ir missetât und si niht,
der hât mit rehten dingen pfliht.
mînen herren den pfaffen in der gemeine
schrîb ich und nieman alterseine,
daz si der hôchfart ingesinde
niht wöllen sîn und ouch vil swinde
sich hüeten vor der gîtikeit:
wêrn si unkiusche, daz wêr mir leit!
si sint ein lieht der kristenheit,
an die got gnâden vil hât geleit. -
ein dinc mîn herze niht enlobet:
swâ daz almuosen tobet
und niht ordenlîchen lebet
und swâ diu gotes gâbe strebet
wider got: sôgetân unbilde
machet kristen gelouben leider wilde.
kein hôchfart ist als unbillîch,
als die daz almuosen machet rîch
und in durch dêmuot wirt gegeben,
ob die haben hôchfertic, irdisch leben.
swâ beteler und ouch almuosenêr
mit worten und mit werken sint gevêr
ein ander, daz enzimt niht wol.
ob man die wârheit sprechen sol,
sô sölte almuosen dêmüetic sîn:
got weiz alle guote pilgerîn.
wer hât erloubet gotes boten
unzuht den leien ist verboten.
swer nâch gotes gâbe strebet
und niht nâch gotes willen lebet,
der wil sîn sêle und ouch daz leben
üm irdisch êre und wollust geben.
almuosen nert manigen frumen pfaffen:
almuosen nert ouch tôrn und affen;
almuosen prediget, bîhtet, singet:
almuosen tanzet, reiet, springet;
almuosen wîhet und firmet:
almuosen gîget und schirmet;
almuosen manige sêle beheltet:
almuosen maniger unfuor weltet;
almuosen hât hôchfart, gîtikeit,
nît, zorn, unkiusche, frâz und lazheit;
almuosen manigen fürsten nert,
daz er in hôher wirde vert;
almuosen wirbet nâch hôher minne:
almuosen beroubet vil liute der sinne;
almuosen kan vil guoter rête:
ez triuget ouch ofte in klôster wête;
ez kan beide süenen und kriegen,
ez kan ouch liegen unde triegen;
almuosen kan lesen unde schrîben,
almuosen kan herzeleit vertrîben;
almuosen roubet unde stilt,
almuosen luodert unde spilt,
almuosen kan jagen ze gevelle,
almuosen füllet genuoc der helle,
almuosen pfaffen und leien pfliget,
erbe und eigen ez über diget;
almuosen bekennet sîn selbes niht,
als man ofte hoert und siht:
wölte almuosen wizzen waz ez wêr,
vil maniger untugent ez enbêr;
die wîle ez lebt, und niht verstêt
wâ von almuosen sî genant,
almuosen kan übel unde guot
der nimt vür golt griez unde sant:
got gebe daz manz verdiene alsô,
daz lîp und sêl sîn immer frô!
doch wizzet, und wêr almuosen niht,
daz unser geloube schier würde enwiht:
swie manz ouch neme, swie manz verzer,
sô wirt diu werlt doch sîn vil mêr
gebezzert denne si sîn verderbe.
waz sol grôz eigen und erbe
allen kristenliuten ûf erden,
ob si niht teilhaft wölten werden
des erbeteiles in himelrîche
mit gotes kinden êwiclîche?
pfaffenfürsten habent vil mêr sorgen
beide den âbent und den morgen
üm werltliche platener
denne üm geistliche blatener:
sus hât sich manic dinc verkêrt.
swer mînnet, daz in diu werlt êrt
mêre denne got, der ist ein tôr:
swie lange diu werlt in treit enbor,
sô muoz er doch ze miste werden
als wir armen in der erden.
manic herre mit fride gerne lebte,
der mit nîde niht wider in strebte:
daz zêm allen herren wol.
ob man die wârheit sprechen sol,
sô sölte kein pfaffe mit leien strîten:
nu müezen si vil mêre gerîten,
wâ si liute und lant beschirmen
denne wâ si predigen, wîhen, firmen.
harnasch, schützen, schoeniu pfert,
helm, schilt, kolben unde swert
sint manigen prêlâten nu sô wert,
daz selten ir keiner gert
an zesehen wie er stê
an sînem insigel, und wie er gê,
sô er kirchen wîhet und pfaffen
und manic mensche an in muoz kaffen
als ob er ein engel sî!
ist denne niht süeziu andâht dâ bî,
daz sî dir, herre got, geklaget,
ob werltlich êre in baz behaget
denne diu hôhe wirdikeit,
die du hâst an si geleit. xvii. von einem hungerigen fuhs.
einen fuhs hie vor der hunger twanc,
des nam er manigen krummen swanc.
jedoch ze jungest sach er daz
ein rabe ûf einem boume saz,
der hete einen kêse in sînem munde.
der fuhs sprach ze der selben stunde:
< ô rabe schoene und edellîch,
dem wîzen swanen bistu gelîch!
vor allen vogeln man dich sol
prîsen, ob du singest wol!>
mit lobe er in betoubte:
der rabe im des geloubte
und sanc, daz er im wol geviel.
der kêse im ûz dem munde dô viel,
den zucte der fuhs und lief hin dan:
mit valschem lobe er in gewan.
nu wizzet, daz wir noch der raben
vil manigen in der werlde haben,
die frum sich dunkent unde schoene:
sölte man die nâch ir tugenden kroene,
man sezte in ûf eines esels satel
oder ein gehürne, daz ein hatel
wîlent ûf ir houbte truoc;
dâ mit sî der rede genuoc.
doch sült ir wizzen, daz überigez guot
verkêrt beide pfaffen und leien muot.
grôz fülle hât manige missetât,
der kummer und armuot niht enhât,
wenne aller der werlde unsêlikeit
kumt von grôzer unmêzikeit.
lât tûsent pfaffen wîhen hiute,
dennoch sint si in menschen hiute
und sint als ich fleisch und gebeine:
diu wîhe machet ir keinen reine
denne die der wîhe ir reht behaltent
und pfeffelicher zühte waltent.
hât ein pfaffe tumme site,
dâ ergert er vil liute mite,
wenne der pfaffe ist als ein zil
zu dem man schiuzet: sît gar vil
volkes wartet ûf sîn leben,
dâ von sol er stên vil eben
und sol der werlde guot bilde geben
und boesen dingen wider streben;
wenne siben sünde heimlich
sint minner sünde denne offenlich
einiu, von der ein mensche ûf erden
oder zwei geergert mügen werden.
unserm herren sint lieber reiniu wort
in heizer riuwe mit süezer andâht
denne aller der werlde legerhort
mit grôzen untriuwen zesamen brâht.
swelch pfaffe sîn volc unreht lêrt
und die heiligen schrift unêrt,
der muoz antwürten vür die alle,
die von im kument ze tôdes valle.
pârîs, padouwe, orlêns, salerne,
bonônie, tholêt und ouch berne
und alle stete über alliu lant,
dâ jesus cristus ist bekant,
lêrnt die pfaffen daz si sîn
der werlde spiegel und ir schîn
an kiusche, an zuht, an mêzikeit,
an trîuwe und an bescheidenheit,
an allen tugentlichen dingen:
nu siht man leider ir manigen ringen
nâch wollust und nâch gîtikeit
mêr denne nâch barmherzikeit.
des dunket manigen er sî berâten,
den der tiufel hât verrâten,
mit zwein pfarren oder mit drîn:
er möhte vil lieber ein armman sîn
immer in gotes liebe ûf erden,
denne daz er rite ûf hôhen pferden
und wider got trüege schoeniu kleider:
des ahtet maniger wênic leider.
vil bezzer wêre ân sünde grâ
getragen denne mit sünden blâ.
swer brûn, gel treit, grüen oder rôt
mit sünden biz an sînen tôt,
der möhte vil lieber einen groben sac
an im tragen naht und tac
in gotes dienste, denne daz er wölte
sich anders kleiden denne er sölte.
pfaffen süln gar mêzic wesen
an kleidern, an koste, als ich gelesen
hân von in, und süln uns armen
helfen und sich über uns erbarmen.
sant bernhart hât von in gar vil
geschriben, des ich niht diuten wil.
ouch wizzet daz manigen süezen rât
der liebe sant gregôrius hât
in der hirten buoche gegeben
allen pfaffen, wie sie leben.
ir decretâl und ir decrêt
vil schôn vor in geschriben stêt:
swer der lêre niht volgen wil,
den dunket mîns klaffens schier ze vil.
man rechent, waz pfrüende und pfarre gelten,
der sêle gedenket man aber selten,
durch die si beide sint gemacht:
der enwirt etwâ niht wol gedâht. xviii. ein rede von noe vnd von der vntrewe dez raben vnd der tauben trewe.
ûz der archen wîlent liez
einen raben her nôê, den er hiez
den gevangen bringen liebe mêre,
ob daz güse verflozzen wêre.
der rabe der botschaft gar vergaz,
dô er ein âs vant, des er âz:
lützel triuwe het er hin wider,
wenne er beleip ûze und liez sich nider.
mich dunket daz wir noch der raben
bî uns genuoc ûf erden haben,
die bî dem âse sint belegen
und wênic triuwen gein den pflegen,
durch die man si hât ûz gesant:
si sint an namen uns wol bekant.
sant gregôrius uns allen hât
alsus geschriben an einer stat:
< ez sî der alte, ez sî der junge,
swes leben ist ân rehte ordenunge,
der verliuset ouch die gerehtikeit
sîner rede von zageheit.>
dâ von sprach meister senecâ
an einer stat und ouch anderswâ:
< niht machet sô zagehaften muot
als strâfbêrs lebens gewizzen unguot.>
als manigen menschen hâstu erslagen,
als manigen du bî dînen tagen
mit boesem bilde hâst verkêrt,
als sant gregôrius uns alle lêrt.
nu merket waz ouch geschriben hât
sant bernhart an einer stat:
< manic sêle leider wirt verlorn,
die nieman suochet, daz ist mir zorn:
wirt aber verlorn ein esellîn,
nâch dem loufet man ûz und în.>
dar an gedenkent manige niht,
die man nâch pfarren und pfrüenden siht
und nâch prêlatûren streben,
als ob si immer süln leben.
dâ von muoz ich ein mêre iu sagen,
des enlât iuch niht betrâgen: xviii. ein mer von einem weisen man
ein wîser man in unkreften lac,
wenne im kumen was der tac
daz er niht lenger solte leben.
hin und her hiez er dô geben
sîn guot durch got, als manige liute
an irm tôtbette tuont noch hiute.
einen sun het er, dem gab er dô
zehen marc und sprach alsô:
< vil lieber sun, behalt an mir
dîn triuwe und lâ diz guot bî dir
ligen, biz daz dir werde bekant
der groeste tôr über elliu lant:
dem gib ez und gedenke dâ bî mîn!>
der sun sprach:< vater, daz sol sîn!>
nâch der rede der man verschiet.
sîn sun sich manic jâr beriet,
wem er daz silber möhte geben.
man sagte im manic tummez leben
maniges tôren hin und her,
von jenem dirre, von disem der:
dâ kêrt er sich doch lützel an.
ze jungest kam ein fremder man
von verren landen, den frâget er
waz herren in sînem lande wêr.
der sprach:< wir haben alliu jâr,
herre, einen künic, daz ist wâr.
der tuot allez daz er wil
nâch sînem geluste, biz an daz zil
daz sîn jâr ein ende hât,
sô tritet ein anderre an sîn stat:
jeme sleht man ab daz houbet.
ob ir des niht geloubet,
herre, sô vart mit mir dar
und nemt der wârheit selber war.
wir kumen inz lant wol ûf die zît
sô der künic tôt gelît:
so geseht ir, ob sîn iuch gezimt,
daz daz rîche ein ander nimt!>
der jungelinc fuor mit im dâ hin.
dô liez der man schier sehen in,
wie ez dem alten künige ergienc
und daz ein ander daz rîche enpfienc.
zuo dem gieng er unde sprach,
dô er in gekroenet sach.
< nim hin mînes vater sêlgerête!
ich enwânte niht daz diu werlt hête
sôgetân tôren noch behalten!
waz êren wiltu dar nâch walten,
sô dir daz houbt wirt abgeslagen?>
diz bîspel mac man den wol sagen,
die durch êre und durch wollust
in die êwigen verlust
sich êwiclichen senkent
und wênic dar an gedenkent,
daz lîp und guot, fröude und guft
sint als ein nebel und als ein tuft.
swer die sêle wâget üm den lîp
und sêle und lîp üm êre und wîp,
der nimt verre boesern gewin
denne ob er nême vür silber zin:
wenne er verdienet hie gotes zorn
und vellet ouch leider in den dorn. xix. von den pfaffen besunder.
swenne ein pfaffe stirbet,
zehant ein anderre wirbet
üm sîn künicrîche
und lebt als effenlîche
als sîn vorvar hât getân:
boese bilde nimt diu werlt dâr an.
wenne manic pfaffe hât siben pfarre
und ist dennoch sô gar ein narre,
der im noch eine lihe oder zwuo,
er nême vil lîhte ouch si dar zuo:
diz ist hôchfart und gîtikeit,
die tuont der werlde manic leit.
ist ieman sô tump daz er gedenket,
swenne er sîn herze in zwîfel senket:
< lebe dir sanfte und bis ein narre
und habe drî pfrüende und siben pfarre
lieber denne daz du kummerlich
müezest leben und unêrlich
dîner friunde halp und dîns guotes>:
ân zwîfel der ist vil krankes muotes
denne jener, der roubet unde stilt
und sîn tât mit vorhten hilt.
swer ez wil rehte merken hiute.
sô lebent noch die tiursten liute,
die von adâms zîten ie
wurden geborn, nu merket wie:
ist der niht ein frumer man,
der vier ampt wol verrihten kan?
swer denne siben pfarre hât
und drî pfrüende ân missetât,
ân zwîfel den sol nieman schelten.
man vant die selben wîlent selten,
nu vindet man ir genuoc ûf erden.
si varent billich in hôhen werden,
an die sô grôziu wirdikeit
geleit ist durch ir frümekeit.
ich hân ir mêre denne drî gesehen,
die wêrlich mir niht konden verjehen
welch heilige in iren kirchen wêr
houbtherre: wem sölte daz niht sîn swêr,
daz si der heiligen als lützel ahten
und doch den nuz sô wol betrahten,
der von pfrüenden und von pfarren gêt?
dester wirs ez in der werlde stêt.
manic münich vil ofte gerne wêr
abt, kelner, küster und bursenêr
durch gotes liebe niht sô vil
als daz ich nu niht nennen wil.
ze hofe ouch ofte gern einer wêr
cappellân, schrîber und kamerêr,
daz er aleine ûf sölte heben
des drî ze rehte sölten leben.
manic wîp wölte ouch aleine sîn
amme, dierne und kelnerîn,
daz si aleine sölte besliezen
des zwei wîp mit ir sölten niezen.
manic burger ouch ofte gerne wêr
schepfe, bütel und rihtêr,
daz im der biutel würde swêr,
ob alle biutel würden lêr.
swelch schütze rêmet, spennet, schiuzet,
ob der sîns dienstes niht geniuzet,
den mac sîner arbeit wol verdriezen:
swer dient ouch gern, er wölles geniezen?
durch sippe, durch vorhte, durch miete, durch liebe
wirt manic lêhenherre ze diebe
gein sîn selbes sêlikeit,
swenne er ûf einen menschen leit
des vier mit êren sich betrüegen,
den rehter mâze wölte benüegen.
ein mensche ist vil baz êren wert
denne anderre vier hiur als vert.
man mac ein grôz ros überladen,
daz ez vellet und nimt schaden.
alter liute und pfaffen gîtikeit
ist sünde und schande und affenheit.
rite ein grâ man ûf und abe
mit kleinen kinden ûf einem stabe
und spilte gerade und ungerade
und gienge mit in ze wazzerbade
und hülfe in machen hiuselîn
und bünde zwei kleiniu miuselîn
an ein wegelîn mit in,
sô sprêche wir:< seht wie tummen sin
der alte man hât!> vil groezer affe
ist vor gote ein gîtic pfaffe:
wenne pfaffen guot ist armer liute
nâch der heiligen schrift bediute,
daz si tumplich niht süln verzern:
si süln sich mit den armen nern
in gotes liebe ze rehter wîse
an gewande, an trinken und an spîse;
ir keiner sol ouch guot în schatzen,
daz in die tiufel her nâch iht kratzen.
ez sîn die wîsen oder die tummen,
swer hât gelesen der laster summen
und der tugende, der vindet dâ wol
waz er tuon und mîden sol.
ein dinc von herzen übel zême:
swer dâr üm ein frouwen nême,
daz ein ander bî ir lêge
und an sîner stat ir pflêge.
swer pfarre und pfrüende gelîche teilte,
vil maniges herzen wunden er heilte,
und würde vil manic sêle gesunt,
diu sust vert in der helle grunt.
swelch arzet niht pfliget als er sol
sînes siechen, den hilft niht, swie wol
er sîn lôn hin nâch verzert.
swer lôn nimt und sich dienstes wert,
dem sint zwuo genâde von gote beschert
ob er von heil ze sêlden vert.
man wîhet leider manigen priester,
dem vil baz zême daz er zwei riester
an einem pfluoge sölte haben
denne daz er die buochstaben
unordenlich zesamen rücket,
sô er diu wörter under zücket
und über si rumpelt unde loufet
swenne er betet, singet, toufet,
und vil lützel ouch verstât
waz kelch, alter, messewât,
patên und corporâl bediuten,
kriuze in der messe, daz manigen liuten
vol süeze andâht gein gote mechte,
swer ez könde verstên ze rehte.
durch liebe, durch gâbe, durch vorhte nieman
sol pfaffen wîhen noch pfarre in lân
denne durch got, durch zuht, durch kunst,
durch ordenliches lebens gunst.
von dirre materie muoz ich treten,
ich enkan und sol si niht durch jeten.
swer gotes gâbe mit gote hât,
des sêle wirt dester bezzer rât.
drî gâbe sint doch vil wol bekant,
die zunge, dienst und ouch diu hant
manigen herren reichent,
mit den si si erweichent.
in unserm lande des niht geschiht,
dâ von wizzen wir dâr üm niht.
daz wizzen die wol, die des pflegent,
die schande und êre gelîche wegent. -
sol man nu die wârheit sagen,
sô wart kein münze nie geslagen
daz die pfenninge alle gelîch
swêr und guot wêrn sunderlîch.
sölten guote pfenninge zehant engelten
der boesen, sô bestüende kein münze selten.
swenne der valsch nimt über hant,
so verderbet diu münze liute und lant
nu gît uns einen hôhen trôst
sîn güete, der uns hât erlôst.
hête ein priester ûf im aleine
aller werlde sünde gemeine,
dennoch wêr diu messe reine,
wenne sîn missetât schadet ir kleine.
frische brunnen ûz rinnen fliezent,
die boume, krût und gras begiezent
und manic unflât machent reine.
alein wir doch die rinnen keine
fruht in selber sehen gebern,
doch mac man ir niht wol enbern:
si sint uns nütze, in selber niht.
den priestern rehte alsam geschiht,
ûz der munde der kristenheit
fliezent die siben heilikeit:
der priester sünde schadet uns niht,
genâde von got aleine geschiht.
hât ein herre einen amptman,
dem er vil lîhte sînes amptes gan
ze langer oder ze kurzer frist:
ob der amptman ungenême ist,
sölte sîn ampt dâ von gemeine
widerzême sîn und unreine?
daz diuhte uns alle gar unbillîch.
alein die priester sîn ungelîch,
doch ist ir aller ambet reine
von den genâden, die got aleine
in hât bevolhen uns ze geben
und in ze heile, die rehte leben.
von den boumen nieman fliuhet,
ir obez ouch selten ieman schiuhet,
die ein ûzsetzic mensche hât
gebelzet: und sölte des selben unflât
den boum unreine ouch machen,
daz kêm von wunder sachen.
ein kerze ir selber ze nihte wirt,
sô si den liuten lieht gebirt.
unser herre erhoert doch guoter liute
gebet vil ê denne sünder hiute.
wizzet daz sîn sêlde wirt gemêrt,
swer geistliche liute und pfaffen êrt
in gotes liebe ân valschen wanc.
dâ von sprach her frîdanc.
< êrt ritter, frouwen und pfaffen,
wenne si got ze êren hât geschaffen>.
alein ir genuoc valle ûf den dorn
der hôchferte, doch sint si erkorn
daz wir durch got si süln êren
und volgen irn guoten lêren. -
swer fürsten panier füeren sol
in herten strîten, der bedarf wol
daz er sich vaste wider habe
und ûf einem starken rosse drabe,
und daz er gar wol rîten künne,
der tropel sî dicke oder dünne:
wenne dem venre wirt vil mêr
nâch gevolget in dem her
denne andern mannen hundert.
swen denne vil lîhte wundert
daz der tiufel und allez sîn her
ûf einen pfaffen wartent mêr
denne ûf hundert leien,
dern gehôrte nie vogelîn in dem meien.
die pfaffen cristes venre sint,
nâch den die alten und ouch diu kint
sich rihten in der werlde strîten:
got gebe, daz si uns wol vor rîten!
der heilige prophête malachias
sprach von den priestern, als ich las:
< des priesters lefse süln künste walten,
wenne die jungen mit den alten
süln daz reht ûz sînem munde
vordern billich ze aller stunde:
wenne er ist des herren bote,
dem alle herren nâch sînem gebote
müezen undertênic wesen>.
von priestern hân ich vil gelesen
êren und hôher wirdikeit,
die got hât an si geleit
vor sîner gebürte manic jâr:
die priester nâmen aleine war
stern, kelber und bockes bluotes:
swaz irm volke dâ von guotes
mohte kumen, daz weiz man wol.
sît aber diu werlt nu alliu vol
ist gotes barmherzikeit,
der die hôhen wirdikeit
sîner ungemezzen gotheit
ze menschlicher broedikeit
hât gemischet minneclich
und sich die priester williclich
handeln lêt durch sîne güete,
sô dunket mich daz der mensche wüete
und sî an gotes liebe lam,
der priester unêrt und ist in gram.
die priester gelîchet man den hunden.
wenne hundes zungen heilent wunden:
alsô sol des priesters heilsam zunge
rîche und arme, alte und junge
mit trôste heilen und salben linde
und niht mit zwîfel schrecken swinde:
sô tuot er als vor hât getân
der barmherzige samaritân,
der wîn und öle gôz in die wunden
die frisch dô wâren und ungebunden
des mannes, der bî jerichô
halp tôt lac und ouch vil unfrô.
von der materie hêt ich vil
ze sagen, dem setze ich ein zil:.
und von dem hunde sölte ich mêre
iu schrîben und von des priesters êre
und wie die siben heilikeit
ûf halten alle die kristenheit:
die rede lâze ich under wegen:
sölte ich si nâch irem werde wegen,
sô würde mîn tihten gar ze lanc.
nie kein man sô wol gesanc,
wölte er sich singens niht erlouben
man sprêche: wie lange wil der uns touben?
nu sül wir aber vürbaz rennen
und unsern herren baz erkennen. xx. von closter leute leben
den pfaffen wil ich urloup geben
und grîfen an klôsterliute leben,
den nît und hôchfart aller meist
fremde machent den heiligen geist.
swenne klôsterliute, müniche und nunnen,
die der werlde sint entrunnen,
wider in die werlt trahtent
und irs ordens lützel ahtent,
die twinget ir gewizzen,
daz si gênt gebizzen
in tiufellichen riuwen
als ob si senf kiuwen.
in ist wê beidiu hie und dort,
wenne klôsterzuht und klôsterwort
hoert man von in selten.
des muoz ofte engelten
manic wol gezogen klôsterman,
der sôgetân unzuht nie gewan.
wil er die wârheit sprechen,
zehant wöllen si sich rechen
mit hôchfart und nîtpickent ûf in:
diz ist ein tiufellicher sin,
swelch mensche haz gein dem treit
der im gan êwiger sêlikeit.
einen ieglichen orden lide wol hiute
ein frumman denne müelich liute:
die machent daz manigen frumen man
geistliches lebens riuwe gêt an.
ich wölte, swer sich wölte begeben,
daz er mit kummer sölte leben
vor siben jâr, als manic man
der vil selten ie gewan
gemach bî sînem gesinde,
denne daz er müeste swinde
den âbent und den morgen
mit kummer ein hûs besorgen:
swenne sich der begêbe hin nâch,
den diuhte alrêrst er hêt gemach,
swenne er niht sölte sorgen
und hin und her ûz borgen,
als er vil dicke hât vor getân
die wîle er was ein nôtic man.
swer von zarte in klôster vert,
dem ist sêlden vil beschert,
swenne er sich überwindet
und in im selber vindet
sich selber in gote, der dâ vor
hin und her fuor als ein rôr.
kloester, pfarre und bistuom
habent friunde, guot, êre und ruom
und mîdent doch die, von den si sint
gestiftet von êrste und alliu ir kint,
daz sint münche, pfaffen und nunnen:
den sint ir stifterin entrunnen,
die lange her vor manigen jâren
liep und zart irn vordern wâren:
die sint nu lützel ieman bekant.
nu merket wie si sîn genant:
diu êrste ist rehtiu dêmuot,
diu ander willig armuot,
diu dritte barmherzikeit,
diu vierde rehtiu einveltikeit,
ir muoter hiez gedultikeit,
ir kelnerîn durnehtikeit,
ir zuhtmeisterîn bescheidenheit,
ir râtgebîn gerehtikeit,
ir kamererin was reinikeit,
kiusche was ir bestez kleit,
mâze ir underwîserîn,
ir schenke und ouch ir spîserîn.
tihten, schrîben, stille swîgen,
vasten, wachen, beten, nîgen,
zuht mit klôsterlicher scham,
vorhte in gotes liebe hât lam
ofte gemachet vil manige untugent,
diu pfaffen und münche twanc von jugent.
ir sült wizzen daz müezikeit
aller sünden reizel treit.
gehôrsam was besliezerîn
der kloester hie vor und liez dar în
nieman durch senfte leben kumen:
nu habent ez manige unrehte vernumen
und wöllen in den kloestern baz
gezzen denne ir vater ie gâz.
die tuont anders denne künic davît:
der slouf mit vorhten ze einer zît
vor künic saul in ein grôz hol,
wenne des herze stuont niht wol
gein im; dô kam künic saul hin nâch
ouch in daz hol durch sîn gemach
und weste niht daz er bî im was,
der ofte kûm vor im genas.
der künic davîd slouf in ein hol
vor sînem vînde: seht alsô sol
ein sünder in ein klôster fliehen,
ê denne drî vînde in nâch in ziehen.
sîn fleisch, diu werlt, des tiufels rât
der manige sêle verleitet hât:
er sol niht sliefen in ein klôsterhol,
daz er des lîbes pflege wol
und die sêle lâze under wegen.
des lîbes siht man manigen pflegen
baz denne der sêle, daz riuwet mich:
der selben einer bin ouch ich.
kein dinc ûf erden nêher schirt,
denne swâ der mensche fleischlich wirt
der geistlich was und sölte sîn.
ô sünden val, ô helle pîn,
daz der mensche ie wart geborn,
der gerne wil werden verlorn!
swer sich der werlde wölle steln
und guot oder übel mit zühten heln,
der neme sich geistliches lebens an
ê denne diu wârheit vür den wân
ze rehter wîse werde bekant:
sô durchvert er manic lant.
swelch münich ûz sînem klôster loufet
und in der werlde sich besoufet
und niht durch got vert wider în,
der möhte lieber in der werlde sîn.
wil er mit werltlichen lêren
einveltiger münche muot verkêren
und sagt in anders denne er sol,
ze dem sprichet unser herre wol:
< von wanne kumstu, satân?>
< die werlt ich ümmegangen hân,
herre, und durchvarn: ich bin kumen
vil mêre ze schaden denne ze frumen.
wenne ich ofte zestoere dîn lop
und vinde jungen noch alten job.>
dise rede muoz ich lân belîben.
wer wil, wer mac, wer kan geschrîben
wie vil unbildes der selbe satân
bî gotes kinden hât getân
und leider alle tage tuot?
wol si, die vor im sîn behuot!
muotwille, unkiusche und eigenschaft
swachent klôster ordens kraft:
swer diu driu vermîden kan,
der ist ein rehter klôsterman.
kiusche, gehôrsam und armuot
sint allen klôsterliuten guot,
wenne alliu kloester sint gemacht
durch reinez leben und süeze andâht:
swelch münich der zweier niht enhât,
der ist niht visch biz an den grât.
uns schrîbet sant gregorius
ûf job in sînem buoche alsus:
< in aller der heiligen schrift lêre
gert unser herre von uns niht mêre,
denne daz wir in von herzen grunde
liep haben und ze aller stunde
unsern ebenkristen durch in minnen
als uns selber, ûzen und innen.>
swelch münich der wâren minne enbirt,
âne nuz er sîn hâr abe schirt.
wenne swer die wâren minne hât,
des herze ist ân missetât.
pfaffen und münche sölten sîn
gehülfic ein ander als diu swîn:
swer einen beswêrte, des sölten sich
die andern an nemen: nu dunket mich
sî einer des andern schaden frô,
jener fröuwe sich sîns ouch, kumt ez alsô:
des hât sôgetân bruoderschaft
an stêter triuwe kleine kraft.
do der alte slange mit sînen genôzen
von himel wart herab gestôzen,
sînes lîbes wesen teilte er in driu:
nu merket alle, wem gab er diu?
den leien daz houbt ze teile wart:
daz houbt bezeichent die hôchfart;
den pfaffen wart daz mittel teil:
daz machet si frêzic unde geil;
sîn zagel, mit dem er nâch im zôch
vil der sterne, mac uns wol noch
nît und grôzen haz bediuten,
den man vindet bî klôsterliuten:
der wort, der werc, der reinez leben
glast als die sterne uns sölten geben,
den hât zorn, nît und arcwân
vil manic herzeleit getân:
des ist ir schîn vil sêre erblichen,
den nît und arcwân hât erstrichen.
arcwân in maniger kappen lûzet,
arcwân vil übeler gedanke mûzet,
arcwân unêrt vil manic reinez wîp,
arcwân verderbet sêle und lîp,
arcwân unschuldige liute schendet,
arcwân henket, trenket, blendet,
arcwân sünde und laster hordet,
arcwân roubet, brennet, mordet;
arcwân manigen münich vertrîbet
daz er in gote niht beklîbet,
den gotes dienest niht verdrüzze,
swer nîdes pfîle ûf in niht schüzze.
wenne ez hât ofte manic man
gein einem andern arcwân
und ist gein im gar ungedultic
und weiz doch niht ob er ist schuldic.
sôgetâns arcwâns hât er vil,
der metter rede gehorchen wil.
eyâ lieben klôsterliute,
die convent brüeder heizent hiute,
lobt got daz er iu hât gegeben
von sînen genâden ein reinez leben
und merket wie manige liute ûf erden
gestalt von grimmen sorgen werden!
wie der muoz wâgen sêle und lîp,
daz er sîn kint und sîn wîp
vor hunger und vor froste erner!
wie dirre nâch koufschatze über mer
sîn leben wâget, wie der guot hordet
mit diube, mit vürkoufe jenre mordet!
dirre wont boesen herren bî,
des wirt er selten sorgen frî.
er fürhtet daz er sînen dienst verliese,
ob er einen andern herren kiese.
einer swert, der ander liuget.
biz er den liuten abe ertriuget
ir guot ân bürgen und ân pfant.
ê er vergülte, er rûmte ê daz lant
und wirt anderswâ gevangen,
geblendet, erstochen oder erhangen.
die landes herren sölten sîn,
die lîdent ouch ofte manige pîn.
wizzet daz manige arme edel liute
mit grôzem kummer lebent hiute:
die roubent, pfendent und nement
sô lange biz daz si sich verschement
und schande vür êre sich nement an.
maniger heizet ein edel man,
des sêle vol bezzer wêre
er wêre ein wittragêre.
dar an sült ir gedenken
und sült iuwer herze senken
mit dêmuot zuo iu selber nider
und gein got ûf rihten wider!
und wizzet, swâ geistliche liute
fleischlich sint und freislich hiute,
daz die vil baz wêrn hie ûzen
denne daz wolfe in kappen lûzen:
wenne swer ûf boese kündikeit
allez sîn getrehte leit,
der wirt selten heilic man
und hêt er siben kappen an.
dienet dem herren, der lônen kan
und sînen dienern guotes gan,
gein dem iuch nieman kan verliegen
und den kein metter kan betriegen!
sît iuwern prêlâten undertênic
und niht mit tratze widerspênic,
ob si üm vnzuht iuch wöllen büezen!
wenne si gote antwürten müezen
vür iuch und müezen iuch hie besorgen
mit flîze den âbent und den morgen.
sant paulus an einer stat
uns allen alsô geschriben hât:
< swer rehtem gewalte sich widersetzet,
gotes ordenunge er letzet,
wenne reht gewalt von gote gêt,
dem nieman billich wider stêt.>
münche, pfaffen und nunnen
habent lobes und êren genuoc gewunnen,
ob si behalten in gotes minne
swaz ir regel hât ûzen und inne.
swen ein sweizic kappe roestet,
daz sich der sîner friunde troestet
mêre denne sînes lebens heilikeit,
daz ist ein armiu freidikeit.
sint werltliche liute fleisch und bein,
so sint geistliche weder holz noch stein:
des ziehent die vînde si ouch nider,
si setzent sich denne vaste wider.
swâ geistlich leben freislich wirt,
dâ fröuwet sich der helle wirt:
swâ freislich leben geistlich würde,
dâ swünde maniger sorgen bürde.
swelch münich sich sîner friunde rüemet
und sich selber mit lobe ûf tüemet,
der füerte billicher ein panzier an
denne daz er wêre ein münich nâch wân:
der merke wie got habe getân
sant pêter und wie manic edel man
unter den zwelfboten wêr,
sô wirt sîn orden im niht swêr:
wenne der zwelfboten fünf sint
unsers herren muomen kint
und ist sant pêter alsô wol
als in, des man gelouben sol.
swelch münich wider sînen orden strebet,
gar unsanft im der selber lebet.
swâ von ein man sîn êre hât,
schemt er sich des, daz ist missetât:
swelch münich sich schemt sîner kappen,
der rite gern mit reisigen knappen;
swelch pfaffe sich schemt sîner blatten,
des spil beginnet der tiufel matten.
swer sînes ordens wil geniezen,
den sol sînes ordens niht verdriezen.
swer wil haben geistlichez leben,
der sol niht valscher rête geben:
er wird anders in der helle
jûdas und cayphas geselle.
swelch mensche hât swinden, valschen muot,
daz wirt niht guot, swie man im tuot:
tête man im hundert kappen an,
doch wêre sîn herze tugende wan:
er ist in kloestern als jûdas
bî cristo und sînen jungern was.
swer zühtic wêre, rein und guot,
der hête rehten müniches muot:
als heten wîlent edel liute.
swelhe sich noch troestent hiute
irre friunde mêre denne gotes minne,
die wêrn baz hie ûze denne dort inne:
wenne ir wirt leider vil verlorn
und vallent in der helle dorn.
dâ von wizzet, vil lieben kint,
daz vierleie müniche sint,
als sant benedictus uns schrîbet,
der niur ein schar bî gote belîbet:
von den ich nu niht sagen wil,
wenne der rede würde ze vil.
die uns guot bilde sölten geben,
der velschent genuoc ir selbes leben:
als der verrêter jûdas,
der bî gote selber was
mit dem lîbe, und mit dem muote
trahtet nâch unrehtem guote,
wenne sîn herze was triuwen lêre.
swie er was cristes kamerêre,
doch hete er diebes seckelîn
und legte den zehenden pfenninc în.
dâ von wuohs sîns herzen pêne,
dô marîa magdalêne
ein salben ûf cristes houbet gôz,
daz er sô lützel des genôz.
diu was drier hundert pfenning wert:
wêr diu verkouft als er begert,
sô wêrn im drîzic pfenning worden:
üm die verkoufte er und liez morden
sînen schepfer, mit dem er âz.
diube und verrâten tuot niht baz.
swer sich erwiget daz er stilt,
ander untriuwe in niht bevilt.
dem tiufel was daz ouch vil liep,
daz jûdas was von êrste ein diep
und dar nâch ein verrêter wart.
des sprichet sant bernhart:
< ich enweiz niht bezzer liute ûf erden,
denne die man in kloestern frum siht werden,
und weiz niht erger denne die drinne
nement ab an gotes minne>.
ich enwêne niht daz kein orden sî,
ern habe einen, zwên oder drî
die klôster leben schelten:
des ensüln die niht engelten,
die gern ir reht behalten
und klôster zühte walten.
got machte ze himel den êrsten orden:
des ist ein teil ze tiufeln worden;
dar nâch in dem paradîse
machte er einen: der beleip niht wîse;
den dritten machte er ûf erden.
der enmohte bi im sô veste niht werden
ez enviel der ein, der in verriet,
als ich iu dâ vor beschiet.
kappen und swestermentellîn
bedeckent manic wentellîn:
under gotes banier manic schande
vert mit geleite von lande ze lande.
manic mensche gebârt als ez sî guot,
daz doch hât vil swinden muot,
den ez ûf manic untugent neiget
die ez niht offenbâr erzeiget:
diz dunket guot und ist niht guot,
wenne ez diu dinc verholn tuot
der ez sich immer müeste schemen,
ob frume liute si vernêmen.
swer denne durch êre und senftez leben
pfaffe ist oder sich hât ergeben,
dem bittert honic und süezet gift
und volget wênic der heiligen schrift.
swer süezer liebe gein gote wil walten,
der mac wol lîp und sêle behalten
in ieglichem orden: und ouch verliesen,
wil er vür tugent untugent kiesen.
manic sêle verliuset gotes hulde
leider von des lîbes schulde,
wenne ist ein mensche der sêle flîzic,
sô vinde wir zweinzic oder drîzic
die der sêle gar lützel ahtent
und niur des lîbes nôt betrahtent.
leit ist mir und von herzen zorn,
daz manic hantveste wirt verlorn
und verdirbet in maniger stift
von den leider, die ir schrift
und ir kraft niht wol verstênt
und doch des almuosens sich begênt,
daz mit den briefen ist bewêrt.
von herzen grunde mich beswêrt,
swâ gar unversunnen liute
sôgetâner ampte pflegent hiute,
an den ir weder êre noch frumen
gewinnent alle ir nâchkumen.
ein grôz unbilde tuon ich iu kunt,
daz einem klôster tûsent pfunt
und der zuo mêre tet schaden ein man
mit diube, den ich gesehen hân,
in dem er was von kinde erzogen:
kappen habent liute vil betrogen.
ein mermelîn siule helt einen kôr
vol lenger ûf denne tûsent rôr:
alsô heltet ein wîser amptman
ein klôster ûf, swer den vinden kan.
nieman kan sicher ûf erden belîbe,
die wîle diu sêle ist in dem lîbe:
des valle wir von manigen sachen
in brunnen, in dorn, in sünden lachen.
des ist nôt daz uns bekêre
pfaffen und klôster liute lêre,
die got ze spiegeln hât gegeben
der werlde mit lêre und ouch mit leben;
und ob ir einer missetuot,
daz sol niht swachen uns den muot,
volgen wir der guoten lêre nâch.
wenne meister kato wilent sprach:
< alein wir uns ein ander schelten,
doch lebt âne wandel ieman selten>:
wenne manic mensche sich bekêrt,
daz got baz zem êrsten êrt
einen mânen stille und offenbâr
denne dar nâch über zehen jâr.
ich hân wol zwirunt daz gesehen -
und mac vil lîhte ouch noch geschehen -
swenne sich ein jungelinc begap,
daz er gienc trûric, als ob sîn grap
alle tage im wêre bereit,
und daz er allen schimpf vermeit,
und ob ein schoen wîp im bekam,
daz er der war niht vürbaz nam
denne als der swanz gienc ze den füezen
und si vil kûm getorste grüezen;
dar nâch über ein halbez jâr
nam er biz an den gürtel ir war;
swenne aber ein jâr dar nâch ergienc,
froelich und lachende er si enpfienc
und ructe die kappen, als si vürbaz
sölte stên. ouch hôrte ich daz
einer sprach an einer stat:
< sihâ sich, wie er ôren hât>!
und ructe sîn kappen an sîn kel.
sîn êrste andâht was im ein spel.
ein buoch daz ist genant< der zal>,
daz wunders genuoc hât über al,
in dem ich ouch gelesen hân
daz moyses wêre der senfste man,
der iendert lebte bî sîner zît
ûf erden in aller der werlde wît,
und konde die juden nâch gotes willen
mit sîner güete doch nie gestillen.
alein unser herre mit sînem geiste
sibenzic mannen ze volleiste
sîner genâden gêbe genuoc,
sîn volc doch ofte haz gein im truoc
und wolte in steinen und aarôn:
güete hât selten guoten lôn
üm untugenthafte liute erworben:
des ist vil manic lant verdorben.
swer selber ist an tugenden lam,
der ist ouch allen tugenden gram.
ez sîn frouwen oder man,
swer rehte gedenken wölte dar an,
wie unser herre hât getân
abyrôn, chorê und dathân,
die lebendic daz ertrîch verslant
und drithalp hundert man verbrant
wurden, die wider klaffen wolten
gein moyses anders denne si solten:
er lieze sîn widerklaffen sîn
und vorhte got und êwige pîn.
widerklaffen wart nie guot,
wenne ez mêr schaden denne frumen tuot;
widerklaffen ist ein boeser site,
dem hôchfart, zorn und haz wont mite;
widerklaffen ist ungehôrsam,
widerklaffen ist allen zühten gram:
dâ von verderbet widerklaffen
leien, müniche, nunnen und pfaffen.
wir volgen ein ander in blinder wîse
und gên ûf zwîfel trôstes îse:
swenne wir verdienen gotes zorn,
sô wên wir sân er sî verkorn,
ob er durch barmherzikeit
ûf bezzerunge lange und vil vertreit.
diu selbe frist mich troestet und eltet,
daz got sîn râche sô lange beheltet
als sant briccien hie vor geschach,
an dem über drîzic jâr got rach
daz er sant mertîn het getân:
wer ist nu, der gedenke dar an?
vil manic tump wort wirt jârs gesprochen
gein unserm herren, wêrn diu gerochen
von im sît er geborn wart,
wer hêt nu grâ hâr oder bart?
wêr unser herre niht geborn,
sô würde noch manic sêle verlorn,
diu sus ze genâden wirt erkorn
swenne er gein ir lêt sînen zorn:
wenne er gar vil nu vertreit
durch sîn barmherzikeit,
des er wîlent niht vertruoc,
dô er lîp und sêle sluoc
ofte üm kleine missetât,
der noch diu werlt manige hât.
ein buoch heizet leviticus,
in dem stêt geschriben alsus
daz abyu und naadab,
den got grôze êre ûf erden gap,
zeinmâl verdienten sînen haz,
üm daz si beide in zwei rouchvaz
heten fremde fiur geleit
wider ir genôzen gewonheit,
die fiur von dem alter nâmen
swenne si durch röuchen in den tempel kâmen:
üm die selben missetât
ein fiur von himel an der stat
zehant si beide verbrande.
in priesterlichem gewande
wurden si dâ ze velde getragen.
ir brüeder torsten si niht klagen
noch ir vater her aarôn,
wenne si gewihet wâren schôn:
alle priester sölten sîn noch sô reine,
daz si nieman sölte weine.
sît got sô klein dinc an in rach,
wie geschiht denne den, die manic dach
âne alle schult verbrennen hiute
und ofte verderben vihe und liute?
ich fürhte irn sêlen werde vil leit,
daz got sô vil in hie vertreit.
wie sol den münichen denne geschehen,
die wir trazmuotic ofte sehen
gein ir meisterschefte sîn?
ich fürhte ir sêle müeze groezer pîn
lîden denne werltliche liute,
wenne si die werlt betriegent hiute.
wê dem, der an treit klôster wât
und klôster lebens niht enhât!
wê dem, der ungehôrsam ist,
der ûzen ist golt und innen mist!
wizzet daz von ungehôrsam
daz paradîs verlôs adâm,
lucifer daz himelrîch
und künic saul daz künicrîch:
alsô tuot noch leider manic man:
swaz er guotes hât getân
manic jâr, daz wirt verlorn
von ungehôrsam und von zorn:
daz machet sîn selbes ungedult.
ouch ist ez der prêlâten schult
eteswenne, die die buoze regent
ungelîch gein den, der si pflegent:
von den wirt nît und haz gemêret;
si tuont als uns ein bîspel lêret: xxiiii. von der walleferte dez fuhses vnd dez wolfes vnd eines andern nozzes.
ein wolf, ein fuhs und ein nôz
gein rôme walleten. ir riuwe was grôz,
und dô si nâheten gein der stat,
dô sprach der wolf:< sît got uns hât
mit gnâden her brâht, sô süln wir
vor bîhten, daz gevellet mir,
ê denne wir den pâbest ane sehen!>
der fuhs sprach:< triuwen, daz sol geschehen
wenne der pâbst hât vil ze schaffen
beide mit leien und mit pfaffen,
dâ von hât er vil selten muoze.
bîhten wir einander und setzen buoze.
und biten in denne, daz erz bestête
durch got und durch unser bete!>
dô sprach der wolf:< nu sît gemein
und bîhte ie einer den andern zwein
daz groeste, daz er habe getân!
sô heb ich ze dem êrsten an:
ich tet ein sünde, ze der ich hân
grôze vorhte: ez het ein man
ein zuht muoter bî dem rîn,
diu het zwelf kleiniu verhelîn,
diu lâgen in einer kalten stîen.
diu hôrte ich jêmerlichen schrîen
ofte des tages nâch ir ammen.
swenne si gienc mit voller wammen
an dem velde und dort ir jungen
mit vol grôzem hunger rungen,
des jâmert mich swenne ich daz sach.
an der ammen ich mich dô rach
eines tages, daz si ir niht wol pflac:
ich beiz si, daz si tôt gelac
und fulte mit ir mînen magen.
noch lât iu groezer sünde klagen:
dar nâch und ich mich versan
daz ich übel het getân,
do erbarmte mich der verhelîn
ellende und irs hungers pîn
und half in ûz aller nôt:
si gelâgen alliu vor mir tôt,
und von rehtem herzeleide
beslôz ich si in mînem geweide.
mit weinenden ougen ich iu daz künde:
nu setzet mir buoz vür mîne sünde!>
< als ich noch vernumen hân,
sô habt ir niht sêre missetân,>
sprach der fuhs,< ir tâtz durch guot
als manic bescheiden man noch tuot,
den ofte in sînem herzen erbarmen
ellende weisen und hûsarmen.
doch sült ir knien vür unsern koster
und sprechen ein andâht pâter noster!
des ist üm die schult ze vil.
ein sünde ich iu ouch bîhten wil,>
sprach der fuhs,< diu mich sêre twinget
und mir manic siufzen bringet:
bî einem dorfe saz ein gebûr,
der het einen hanen, der was sô sûr,
daz er alle die hanen beiz
die bî im giengen in einem wîten kreiz,
und hete dâ bi sô grôzen braht
mit zwelf hennen tac und naht,
daz ofte von im wurden betoubet
gesunder und siecher liute houbet.
diu hôchfart tet mir wê von herzen.
eines tages sach ich den hanen scherzen
mit sînen gespunzen in einem garten.
ich kam und nam in bî der swarten
und truoc in mit mir eine barre
vürbaz in ein ander pfarre,
dâ ich den lîp im an gewan:
in sîner pfarre vorhte ich den ban.
dar nâch schriren sîniu wîp
alle tage über mînen lîp.
daz betruobte mînen sin
und gerach mich sît wol an in,
wenne ich eine nâch der andern gâz:
wie sölte ich mich gerechen baz?
wenne si truogen gein mir haz.
herre, nu sprechet mir antlâz
über die grôzen missetât!>
dô sprach der wolf:< sîn wirt guot rât,
daz daz schrîen und der braht
ze einem guoten ende ist brâht:
du enhâst niht gar sêre missetân,
als ich mich versinnen kan.
nu vaste doch drî frîtage,
sô du niht fleisches mügest bejage:
ich gloube dir wol, sam tuostu mir.
wol her, her esel, und bîhtet ouch ir!>
< ich enweiz niht waz ich bîhten sol:
ir wizzet beide selber wol
daz ich bin der marterer genôz,
wenne mîn arbeit ist sô grôz
daz ich von leide möhte immer sagen!
ir seht mich ûf und abe tragen
wazzer, holz, korn und mist
und swaz tegelich ze tuonne ist,
ûf einer hôhen bürge,
dâ ich âne danc mich würge
mit maniger herten arbeit.
ich tet ein sünde, diu ist mir leit
und hât mich ofte gerouwen sît:
ein kneht, der mîn pflac alle zît,
gienc zeimâl vür mich durch den snê.
dô tet mir frost und hunger wê
und wart gewar daz im ein strô
ragte ûz beiden schuohen dô.
des zucte ich im her ûz ein teil:
daz was sîn schade und mîn unheil
an der sêle: des bin ich schuldic.
nu sît beide gein mir gedultic
und setzet mir buoze genêdiclich!>
si sprâchen:< wê dir êwiclich,
morder, waz hâstu getân!
du hâst verderbet einen man,
dem sîn füeze sint erfrorn!
der mort hât dir dîn sêle verlorn.
so ensol dîn lîp ouch niht genesen,
der diep und morder ist gewesen!>
sus nâmen si im dô beide sîn leben.
sôgetân buoze künnen noch geben
in kloestern tumme und übel prêlâten:
swem si niht sint wol gerâten,
der wirt hin und her gediuset,
biz er lîp und sêle verliuset
als der esel üm kleine schulde.
der fuhs behielt des wolfes hulde.
mich dunket daz der fuhs bediute
prîor, kelner, amptliute,
die mit dem abte wol gedingent,
wenne si wider in niht ringent.
lecheler mit valschem munde
hânt lützel triuwe in herzen grunde:
der ist in kloestern nu sô vil,
daz der niht valschaft wesen wil
der dâ kan lecheln und liegen
und mit valscher süeze triegen.
der selbe ist ofte ein klôster werre
und wêr des nôt, daz er vil verre
in einer zelle wêre aleine
denne mit nîde in der gemeine.
swer in conventen machet part,
dem machet der tiufel sînen bart,
bringet er in vür sîn zente.
wê der stift, wê dem convente,
dâ triuwe, zuht, bescheidenheit,
dêmuot, gehôrsam, reinikeit
ân allen kriec sol immer sîn!
und springet dâ der tiufel în,
sô merket alle, mit welher andâht
unsers herren dienst werde volbrâht!
als ein wolf an einer lannen,
der vil gerne kême von dannen,
ligt ein münich an sînem gebete,
der vil gern etwaz anders tête
wêr sîn prîor bî im niht.
swer gotes dienst ungern siht
und durch sîn lîpnar lît gevangen,
beginnet des herze her ûz erlangen
in die werlt ze langer frist,
so enweiz ich niht wes münich er ist.
die sich niht gelîch durch got begeben,
ob die unglîch in kloestern leben
swen des wundert, der ist tump:
ein holz ist sleht, daz ander krump.
swer gerne klaffet, dem ist ein pîn
sol er lange ungesprochen sîn.
zwei ôren, zwei ougen und einen munt
hât der mensche, daz im sî kunt,
swaz er hoere und swaz er sehe
daz er des alles niht verjehe:
hêt ieglich mensche zwên munde ûf erden,
wenne sölte irs klaffens ende werden?
swer in kloestern als ein luhs
gevangen lît oder als ein fuhs,
der ist gehôrsam niht durch got
denne daz in twinget hungers nôt.
der sitich kriechisch wörter sprichet,
diu aglaster ouch sich ofte brichet
nâch menschen sprâche, daz machet der hunger.
wie der bêheim rede, walch und unger,
daz muoz lernen manic man
dem biutel, hant und mage ist wan.
grôz hunger zemt den helfant.
manic fremde lant wirt bekant
manigen liuten von manigen sachen,
die hunger und armuot künnen machen.
swen siechtage und armuot
niht zemt, der hât vil herten muot.
swelch schuoler sich durch hungers nôt
lêt wîhen und genzlich niht durch got,
dem füegte vil baz daz er sîn brôt
verdiente biz an sînen tôt
als manic getriuwer arbeiter,
und niht durch êre ein priester wêr:
das selbe spriche ich von klôster liuten.
die möhten lieber hacken, riuten
und manige ander arbeit lîden
denne ob si sich ein ander nîden
und hazzen und ungehôrsam sint.
der tiufel hât manigerleie kint:
eine sint an gebêrden kiusche
und hânt sus manigerleie getiusche,
an den ougen tiubelîn
und in dem herzen tiufelîn,
die bî zît an hebent in der jugent
und wênent getiusche sî grôziu tugent
und dar zuo grôziu meisterschaft,
swenne ez wirt genge und gewinnet kraft.
gar heilige liute redent niht vil,
der sprâche ist süeze, swer ez merken wil:
gar freidige liute redent ouch niht vil,
bî den vil selten ist fröuden spil.
zwischen den zwein sint ander liute,
der leben ich niht wol kan bediute:
die varnt mit worten hin und her
als ein behender kegeler,
der ûf setzet, rihtet, nider vellet
sîn kegel er nâch gewinne stellet
mit listiclicher behendikeit
und wol oder übel sich betreit,
so er loufet, springet hin und her
als ein gefüeger goukeler,
der under dem huote goukeln kan.
der triuget manic wîp und man.
rehtiu einveltikeit sagt anders niht
denne daz si hoert, grîfet oder siht.
eyâ got herre! wer kan die vinden
bî geistlichen liuten, bi kleinen kinden,
die niht viderbölzelîn
schiezen in die rede und wârhaft sîn!
swâ man verwirfet der wîsen lêre,
dâ wehset untugent ie mêre ie mêre.
ich weiz gar werde liute ûf erden,
die selten rîtent ûf hohen pferden,
die weder hebich noch sperwer mûzent
und einvelticlich bî uns lûzent
und doch irs frumen ze manigen stunden
mit senften, slîchenden spürhunden.
mêr ahtent denne die hôhe rîtent
und nâch grôzen êren strîtent.
man siht münich oder priester werden
manigen, der vil gern ûf erden
rîlich lebte, hête er daz guot:
der besnîdet sîn hâr und niht den muot:
wil er bî almuosen rîlich sîn,
so verdienet sîn sêle vil groezer pîn
denne ob er wêre ein werltlich man;
manic wolf treit klôster kappen an.
ein stern ist niht dem andern gelîch
an sînem schîne, als ungelîch
sint klôster liute und wir mit in.
laster und êre, verlust, gewin
walzent in dirre werlde unstête:
swer ein veste gemüete hête
in gotes liebe, der füere wol.
nieman sô sêre sich troesten sol
lîbes oder guotes, friunde oder kunst
oder sîner genêdigen herren gunst,
er gedenke mit flîze doch dâ bî
waz er müeze werden oder waz er sî.
ein ieglich orden ûf erden ist guot,
in dem man gotes willen tuot.
ob sant benedictus hât bewart
sîn sêle und sant bernhart,
franciscus und sant augustîn,
waz hilfet daz die sêle mîn?
und sihe ich mich niht selber vür,
mir wirt verspart diu himel tür
als jenen fünf toerehten meiden,
die von der brûtlouft muosten scheiden.
und ob mîn vater heilic wêre
und wêr diu werlt mir niht unmêre.
waz frümte mîner armen sêle daz
ob man mich hête dester baz
durch mînes vater sêle willen,
wölte ich mîn tumpheit niht gestillen?
swer nâch gotes liebe trahtet,
gar lützel er ûf die werlt ahtet:
swer aber gein himel ist erblindet
der kratzet, der krouwet, der schabt, der schindet
üm irdisch guot allez daz er mac;
wenne gîtikeit ist ein übel sac,
der nimmer wirt und nie wart vol:
swie vol er wirt, doch ist er hol.
geistliches gewandes einveltikeit
tuot wunder in der kristenheit,
wenne ez verbirget manige liute
daz man si niht bekennet hiute.
manic münich wêr ein vil müelich knappe
denne orden, wîhe, blatte und kappe:
swer aber der sêle vergezzen wil,
der enahtet der vier gezierde niht vil.
hôchfart und armiu kriegelîn
lâzent selten wol gehôrsam sîn
diernen den frouwen, den herren ir knehte.
welch pfaffe, welch münich beheltet rehte
sîn gehôrsam und welch klôsternunne?
swer kumen wil ze der êwigen wunne,
der tuo des willen ân allez gebrehte
dem er gehôrsam sî ze rehte.
swer friunde und guot vor ûf hât geben,
wil der nâch sînem willen leben
swenne er gehôrsam sölte sîn,
der wil sich als ein genselîn
in brâmen, in dornen der werlde vâhen
und frîlich gein dem tôde gâhen.
swelch pfaffe sich schemt sîner blatten,
des spil beginnet der tiufel matten;
swelch münich sich schemt sîner kappen,
der sprünge ûf gern mit reise knappen,
hêt er vor im ein goukel slappen,
diu ûz einem raben einen trappen
könde machen einveltigen liuten,
hetzen, mergart und jiuten.
friunde trôst, verborgen schaz
machent münich und nunnen traz.
daz manic münich sîner meisterschefte
niht ahtet, daz kumt von eigenschefte,
swenne eigen wille widerbillet
und irdisch guot der muot gestillet,
die daz reht ûz rihten sölten
und könden und möhten, ob si wölten.
wâ sol ein probst, ein abet hin,
ob sînes bischofs kranker sin
ein grôz guot oder ein kleinez verkêrt
anders denne diu schrift in lêrt?
dêmuot, triuwe und gotes minne
sint sêre verswunden ûzen und inne,
ûzen bî der werlde kinden:
ob wir in kloestern si niht vinden,
war sül wir armen denne varn
dâ wir lîp und sêl bewarn?
swer krieget üm fremder liute guot
und sînez ûf gibt, daz ist niht guot.
dêmuot hât manigen orden erhaben,
des zuht von hôchfart lît begraben,
von nîde, von hazze, von gîtikeit:
wirret anders in iht, daz ist mir leit.
ob geistliche liute haben nît und haz,
got herre von himel, wie füeget sich daz!
nu habent si sich dâr üm ergeben,
daz si niht als wir sünder leben:
swenne si ûf gebent friunde, guot und êre
durch dich, herre, waz wöllent si mêre
denne bî dir den êwigen lôn?
gespalten glocke hât boesen dôn:
swer nît und haz in im beheltet,
sînes herzen süeze andâht er speltet,
daz si vil lîhte gar verdirbet
und êwiger fröuden wênic erwirbet.
swer rîch wil werden in himelrîche,
der lebe ûf erden jêmerlîche
und ahte niht vil ob man in smêhe,
wil er sich êwiger fröude nêhe.
der lebt im selber und gote niht,
den man allez daz tuon siht
des in gelustet und daz er mac
volbringen ûf erden naht und tac.
unser herre ez billich an im richet,
swer sînem willen niht abe brichet
durch in und lebt als ein vihe.
muotwillen muoz man wider ziehe
mit krummen zöumen und mit sporn,
daz lîp und sêle iht werde verlorn.
nieman ze sêre sich krenken sol
mit vasten, mit wachen, daz stêt wol,
daz er iht an dem lîbe verderbe
und lützel lônes der sêle erwerbe:
wenne mâze mit bescheidenheit
aller tugende krône treit.
ze guotête gibt der tiufel rête,
daz vasten, wachen und lanc gebete
der liute gedanke sô swinde krenkent,
daz si sich henkent oder ertrenkent
oder in in selber sô gar verderbent,
daz si kein lôn üm got erwerbent.
ich weiz ein klôster, in dem ich hân
einen sun, mit dem sich ein junc man.
begap, der lebte fünf jâr alsô,
daz sîn herze nie wart frô
und nie kein mensche in sach lachen:
an vasten, an beten und an wachen
het er wol diu besten teil.
dem riet der tiufel, daz er ein seil
nam und in einen stadel gienc
und sich an einen balken hienc.
und dô er zwirbelt hin und her,
dô brach daz seil, zehant lief er
in einen wîer und ertranc:
daz sîn guotête sô kleinen danc
üm got verdiente, des jâmert mich!
gotes tougen sind ungründelich:
wer weiz in welhem sinne er was?
ob er lîhte an der sêle genas,
und daz uns dunket ungehiur,
daz leit er vür sîn vegefiur?
nieman den andern urteiln sol,
got weiz unser aller herze wol.
dirre jêmerlicher marterer
was leider ein episteler,
den ich ofte hân gesehen
und hôrte im heiliges lebens jehen. -
daz swêrste joch, daz ie getruoc
kein ohse ûf im, was swêr doch genuoc
noch swêrer ist rehtiu gehôrsam dem,
der lop gern von der werlde nêm.
swer gesunden lîp und guot gerête
sehzic jâr ûf erden hête,
got herre, waz der wunders tête,
belibe er in dîme dienste stête!
einen alten klôster priester ich sach,
der ze sînen friunden sprach
in riuwe daz er ie münich wêr worden,
sît in sîn arbeit und sîn orden
niht an die wirdikeit hêt brâht,
der er im vor hêt erdâht
die wîle er in der werlde wêr.
diz wort was mir von herzen swêr
und ich gedâhte:< ô milter got,
daz du guot bist, des ist uns nôt!>
war vert der mensche mit sînen sinnen,
der in kloestern wil gewinnen
lop und guot mit glîchsenheit,
daz er an hôhe wirdikeit
sich müge bringen hie ûf erden!
swer dâr üm wil ein münich werden
daz er mit valsche guot gewinne,
der wirt betrogen ûzen und inne.
ô diep, ô cappadocier,
ô trügener, ô lügener,
wes triugestu die kristenheit,
swenne du treist an dir daz kleit
dem dîn leben ist ungelîch!.
o tugenden arm, ô schanden rîch,
ô genist, ô maniger untriuwen hort,
wes marterstu dich hie und dort,
sô du wilt heilic sîn und klâr
und maniger untugent vol bist gar!
kumstu mit dîner glîchsenheit
etswâ an ein wirdikeit
mit valschen briefen und insigel,
sô bistu niht unglîch dem igel,
der vor den liuten sich nider drücket
und als ein kliuwel zesamen sich smücket:
wie aber in dîner heimlîche
du lebest, wer weiz daz offenlîche?
mit süezer rede, mit valscher kiusche
wirt jârs verkouft vil manic getiusche.
daz wort< er ist ein guoter man>
tuot wunder ûf erden und hât getân
swâ man den fünde in kloestern hiute,
dem sölte man billich lant und liute
bevelhen, wenne sîn heilic gebete
vor unserm herren wunder tête,
als wîlent manic heilic man
mit gebete wunder hât getân
in der alten und in der niuwen ê,
sô hunger und urliuge in tet wê.
nu werdent etswenne die prêlâten
von irn undertânen verrâten,
als ich von sant benedikten las:
dem heten sîn müniche in ein glas
mit wîne ein übel gift getân
und wolten im vergeben hân:
dô machte ein kriuze der vil heilig man
gein dem glase, daz ez sân
zebrach ze kleinen stücken.
wie getar denne der vol drücken
an rehter meisterschefte,
dem diu lamel und daz hefte
wîchent swenne er snîden sol?
daz ander merket ir selber wol.
swer andern liuten vor wil sîn,
der ahte daz sîns lebens schîn
guot bilde in gebe und ouch sîn lêre,
so bestêt sîn lop und ouch sîn êre.
sant bernhart sprichet, swer ez wil suochen
in sînen fünf merkunge buochen:
< als ein affe ûf einem dache
sitzet ein prêlâte von rehter sache,
der niht sîn ampt verrihten kan
und doch wil herre sîn nâch wân.>
swelch münich gedenken wil dar an,
der ist ein arm klôster man
vil lieber denne ein rîcher prêlâte,
der tac und naht, fruo und spâte
sorge und angest üm die muoz haben,
der maniger wölte daz er wêr begraben.
swelch klôster ist ân meisterschaft,
daz hât an zühten kleine kraft:.
swer sich niht selber ziehen wil,
der machet in kloestern werren vil.
sît hôchfart mit gîtikeit
ze gotes gâben wart geleit,
sît hât diu heilige kristenheit
geliden manic herzeleit;
wenne heiliger fürsten nieman gert:
swer got liep hât, der ist unwert,
denne die der werlde valscheit minnent
und pfarre und pfrüende wider got gewinnent.
ûf lougen manic dinc geschiht,
die wîle manz weder hoert noch siht,
des ofte minner vil geschêhe,
wêr ieman der ez hoerte oder sêhe.
bî manigem râte der tiufel belîbet,
die wîl daz reht in niht vertrîbet.
pfarren und pfrüenden siht er zuo,
wie man die lîhe, wie man in tuo.
wir möhten sünden vil versteln,
wölte uns der tiufel helfen heln.
noch schuldiger ist jener der dâ hilt,
denne jener der mit sorgen stilt.
der heler wil unschuldic sîn,
sô den steler twinget pîn.
er ist als schuldic der übersiht,
als jener von dem der schade geschiht.
swer niht wil wizzen und doch wol weiz,
der machet dem tiufel einen kreiz,
über den er muoz mit listen kumen,
ez gê ze schaden oder ze frumen.
swer den tiufel triegen wil,
der muoz mêre künnen denne ze vil:
er ist ein alter schuolgeselle
und stêt sîn stuol doch in der helle.
der spitzigen leien driveltic
ist kapitelorden worden:
die swîgent und süln getriuwe sîn
und nement eins andern rede gar în
und habent mêre valsches in herzen grunde
denne jener, der mit einveltigem munde
sîn meinunge vür bringet gar
ân kunterfei und âne vâr.
der leie hât vil tumme sinne,
der durch werltliche minne
pfarre gewinnet kleinen kinden:
in der schrift wir niendert vinden
daz man pfarre alsô sül lîhen.
wê den, die sich niht lâzen wîhen,
die sich wîhe und blatten schemen
und nuz von pfarren und pfrüenden nemen!
swâ klôsterliute wort niht sint
gewegen und fliegent in den wint,
dâ werdent die alten und ouch diu kint
von sôgetâner ergerunge blint. xxviii von closter leute vngedult.
maniger der durch hungers nôt
manic jâr dâ heime âz heberîn brôt,
der klaffet üm sîn pfrüende vil mêre
denne jener der friunde, guot und êre
in der werlde liuterlîch
hât lâzen üm daz himelrîch. xxviiii. von capitel bruoder kuendikeit
ouch klaffet maniger in sînem kapitel,
der durch siben krumme titel
niht könde kumen in der schrift:
des herze wirt bitter als ein gift,
antwürte im ein frumer man
der beide tiutsch und latîn kan.
vil maniger müeste gezogen sîn,
sölte er sîn rede mit latîn
vür bringen, der sust mêre wil klaffen
denne siben wol gelêrte pfaffen.
swer gerne wêr ein slehter man,
den vihtet sô manic unkust an
in sînem kapitel, daz er muoz lerne
etswenne gern, etswenne ungerne
wie er unküste widerstê;
untriuwe tuot uns allen wê.
swâ vil liute zesamen kument,
mit der rede si schadent und frument.
si redent von uns und wir von in:
die rede habent manigerleie sin.
wol im, der die wârheit gern
redet nüehtern und in tabern,
und in capiteln dennoch mêre.
dâ hât man frumen ir und êre,
ob frume liute dâr inne sint.
tôrn wâren ie an witzen blint.
unser herre vertregt swaz iemen tuot,
machet er aleine daz ende guot.
sant paulus huop von êrste übel an
und wart hin nâch ein heilic man;
jûdas, der got sît hât verrâten,
tete zeichen als die zwelfboten tâten
und konde die genâde doch niht behalten.
er liez den vînt sînes herzen walten.
tugende muoter ist gotes minne,
diu ziert den menschen ûzen und inne.
wêr diu in jûdas herze gesezzen,
er hêt sîner triuwen niht vergezzen.
swâ unkust niht vorhte hât,
dâ schiuhet si kein missetât.
valsch weiz wol waz unkust wil,
si rêment beide glîch ûf ein zil.
swâ valsch untriuwen wider gât,
da enruoche ich weder ez bezzer hât:
der zweir, ob manz sprechen sol,
ist leider manic capitel vol.
swenne si des tages und in der naht
beten sölten mit andâht,
sô stêt ir maniges getrehte
wie er sînem bruoder tuo unrehte
und betrüebe im sînen muot.
si tuont als diu scherzveder tuot,
diu vorn hât ein friuntlich antlütze,
ir zagel ist aber der gift ein sprütze:
alsô lachet ir maniger froelich an
jenen, dem er des lebens vergan.
waz sol der in geistlichez leben,
der sînen willen niht ûf wil geben?
diz ist capitel bruoder site:
ob ich si einer pfrüende bite,
der mir vor wol gelobet hât
swenne der hin în gêt an den rât
und mir versagen niht getar,
sô schicket er einen andern dar.
dâ mit wil er unschuldic sîn.
diz sint diu goukel hüetelîn
mit den der tiufel unkust bedecket,
die er doch hin nâch enblecket,
swenne er ûf giuzet und mit in lecket
von den diu wârheit ist erstecket.
swer nu sînes nîdes scharsach wetzet
an sînen bruoder und ûf in hetzet,
der wirt vil jêmerlich gesetzet,
swenne der helle münzer quetzet
sîn gebrêch, daz ûzen schein.
silber und innen was unrein.
wenne wîlent was ein jûdas,
der gotes suns verrêter was.
sô ist nu jûdas alsô vil,
daz ir nieman weiz ein zil:
dâ von müezen manige convente
leider vor des tiufels zente
ir ungetriuwen kriec ûz rihten,
die nieman hie kan verslihten
mit liebe und mit bescheidenheit
vor maniger boesen kündikeit,
der man leider nu siht walten
beidiu die jungen und die alten. xxviii ein mer von zweir weib scheltan vnd veberbracht.
zwei wîp sich mit einander schulten,
des si an zühten sêre engulten,
und dô vil manic boese wort
von in beiden wart gehôrt,
dô sprach diu eine:< wie getürret ir,
boesiu hût, immer geantwürten mir,
wenne ir ungetriuwer alle zît
denne ein capitel bruoder sît?
seht ir, boesiu hût, daz wort
bindet in iuwers lasters ort.
nu swîget und tuot zuo den munt!>
wer zwifelt des, ir wêr ouch kunt
capitel kipeln und streben,
diu niht haben brüederlichez leben?
nu helfet mir ein dinc merken eben:
daz vil mêre pfrüende wirt gegeben
durch sippe, durch vorhte, durch miete, durch êre
denne durch got, daz müet mich sêre.
mit disen dingen sint berâten
manige pfaffen und prêlâten,
den pfeffelich leben unde kunst
nie erwarp capitels gunst.
süln die niht schuldic sîn dâr an,
die einen jungen tummen man
setzent an hôhe wirdikeit,
der mit sîner unbescheidenheit
lande und liuten hin nâch tuot leit,
swenne im diu êre wirt angeleit
der er niht gerihten kan?
nu hoert, waz ich vernumen hân! xxviii ein mer von einer iungen toerinne.
ein jungiu toerin wart gegeben
einem wîsen manne, dem si niht eben
konde gewarten nâch sînen witzen:
si wolte stên, hiez man si sitzen,
hiez man si wachen, si wolte slâfen,
wolte man si strâfen, si schrei wâfen,
wenne si was mit zarte erzogen:
des was der man mit ir betrogen.
eines tages solte der guote man
vil balde rîten. dô lief si sân
mit im ze velde, dâ si vant
zigen bônen, und rief zehant:
< kêre wider balde, kum her ze mir!>
er kam und sprach.< waz wöilet ir.?>
si sprach:< des wil ich dir gelônen!
nu sage mir, weder sint dise bônen
eines bockes gewest oder einer zigen.?>
< wê, wes habt ir mich gezigen>,
sprach der guote man zehant,
< daz ich vergeben hân her gerant!
ir wêrt vil guoter zühte wert,
wenne ir sît hiur rehte als vert
ein unversunnen ganseffîn!>
alsô mügen noch manige herren sîn,
die mit zarte sint erzogen:
mit den sint liute und lant betrogen,
wenne si sint narren und gansaffen,.
si sîn leien oder pfaffen.
rêtet man in sus, sô tuont si sô.
bî den wirt selten immer frô
kein versunnen frumer man.
der ir tumpheit gemerken kan,
dem süln si wol vil selten lônen,
wenne ir getrehte ist nâch den bônen
mêre denne nâch bescheidenheit;
daz ist irn dienern ofte leit. xxix. ein mer von einem prelaten.
ich hôrte von einem prêlâten sagen -
swâ der was - bî mînen tagen,
daz er bî sînen dienstliuten sêze
in einer kemenâten und êze,
die mit im üm des landes nôt
nâch tische sprâchten, als in gebôt
ir triuwe und als si wâren gebunden
dem gotes hûse. ze den stunden
und dô si sâzen in engem râte,
dô sprach der abt:< disiu kemenâte
ist niht volkumen, friunde mîn:
dort sölte ein katzen vensterlin
unden sîn an jener tür!>
wol sînen capitel herren der kür,
die si heten an in geleit!
des mohte sîn volc wol sîn gemeit!
manige liute vil biderbe sint
an kleinen ampten, die gar blint
würden an grôzer wirdikeit.
mir ist von herzen grunde leit,
daz grôzer dinge der pflegen sol,
des herze niht guoter witze ist vol.
maniger ist ein guot klôsterman,
der mit der werlde lützel kan:
swer den bekümmert mit grôzen êren,
der wil sîn andâht im verkêren;
maniger ist ouch sô werltlîch,
daz er sînem orden lebt ungelîch.
swâ tôrn wille vür sich gât,
dâ tuont si niht denne missetât. xix. ein mer von ebten.
wem sölte daz niht wol gevallen,
daz ein abt von sant gallen
tageliet machte sô rehte schoene,
daz sant galle sô hôch gedoene
durch werltlich êre nie gesanc?
des habe sîn abt immer danc,
daz man dâ bî gedenket sîn!
ô volliu pfrüende, diu schult ist dîn!
du machest leider manigen affen
beide ûz münichen und ûz pfaffen,
der maniger selten würde geil
und sölte er zern sîn erbeteil.
swelch pfert die lenge müezic gêt
und bî vollem fuoter stêt,
daz lecket, scherzet und bîzet.
alsam tuot swer sich noch flîzet
bî voller pfrüende boeser site:.
dem wont niht guoter witze mite.
swaz aller der kristenheit wirret
und rehtes gelouben si verirret,
daz ist der hôhen prêlâten schult,
die mit grôzer ungedult
grôz dinc wöllen überkumen,
des lant und liute niht nement frumen.
von den sprach sant gregôrius
in einem sînem buoche alsus:
< an wirdikeit ist der übel genumen,
der vor wil sîn und niht wil frumen,
der ûf sîn undertâne niht ahtet
und sînen wollust aleine betrahtet.>
wir suochen in kloestern wâre minne
und vinden ir leider lützel dâr inne.
vil manic frum man hât sich begeben,
und hête er boeser müniche leben
vor bekant, der nimmer sich
hête begeben, dunket mich.
ein ieglich orden ie mêre verdirbet,
sô der alten ie mêre erstirbet
die mit flîze in hânt behalten;
heiz wazzer ân fiur beginnet kalten.
jûdas, simôn und jêzi
wonent nu münichen und pfaffen bî.
er sî pfaffe oder klôsterman,
swer irdisch guot gewinnen kan,
dem übersehent nu sîn prêlâten
ê denne die alten wîlent tâten.
des vinde wir hiute geistliche liute
freislich in fleischlicher hiute,
die hôchfertic, gîtic und nîdisch sint
und sint doch heilic gotes kint.
swer durch daz breite blatten schirt
und geistlich man oder pfaffe wirt,
daz er müge werltliche êre erwerben,
der wil gern an der sêle verderben:
waz hilfet in guot, êre oder guft,
kumt sîn sêle in des tiufels kruft?
almuosen machet manigen menschen unstête,
daz sus vil selten missetête,
swenne im der koste und ouch der wête
gebrêste und ir niht vollen hête.
manic herze almuosen nider senket,
daz ez vil selten an got gedenket.
got herre, wie getar dîn vergezzen,
der dîn bluot mit wil trinken und ezzen!
singen und sagen und kalbes hiute
nerent noch vil tummer und wîser liute,
blatten beschoenent manigen diep,
des leben doch selten ist gote liep.
swer wil nâch sînem willen leben,
war zuo hât sich der begeben?
der ebte tisch sol nimmer sîn
âne geste und ouch âne bilgerîn.
daz ist sant benedicten rât.
swer geste und bilgerîn niht enhât,
wênt er, daz grôze und kleine vische
sîn geste und bilgerîn bî dem tische,
sô martert man si jêmerlîche
und verdient an in daz himelrîche.
nieman tuot der kristenheit
groezern schaden und groezer leit
denne der ein valschez herze hât
und an im treit geistliche wât.
ouch sprichet sant bernhart,
der die wârheit niht enspart:
< schemen sich prêlâten bî unsern zîten,
die man ûf rossen und wegen siht rîten,
daz man si wênic siht leider tuon
als des obersten küniges sun,
der zeimâl ûf einem esel reit
und ros und wagen ie vermeit!>
swer sich durch hôchfart wil begeben,
daz er sanfte müge geleben
und enbor in êren sweben,
der wil gern von gote streben.
der tiufel manigen hât gevangen
in kloestern, der im wêr entgangen,
wêr er in der werlde beliben
( doch ist ir mêr in gote becliben
denne ir sî verdorben).
ein man hât ê erworben
gotes hulde bî guoten liuten
denne bî den, die die werlt triuten.
swer niht ein geriuwic herze hât,
dem frumt deheiner slahte wât.
got wil ouch sînes opfers niht,
wenne er selber alsus giht:
< bringestu vür den alter mîn
dîn opfer und gedenkest, daz dîn
bruoder hât ein kriegelîn
gein dir: hie lâz dîn opfer sîn
vor dem alter und ganc hin wider:
lege daz kriegelîn ê dernider
und kum denne mit senftem muote,
sô kumt dîn opfer dir ze guote!>
blatten, kappen sint niht heilic:
ist daz herze von sünden meilic
und bezzert sich niht von tage ze tage
mit bîhte und mit riuwen klage,.
sô ist diu arbeit gar verlorn
daz pfaffe oder münich ist hôch geschorn.
blatten, kappen und kalbes hiute
machent wîse und tumme liute;
si machent ofte den genême,
der sust wêr vil widerzême.
bî herren und bî frouwen maniger belîbet
daz in nieman vürder trîbet,
die wîle er treit geistlich gewant,
der niht getörste grîfen an ir hant
hêt er des ordens an im niht.
ofte ouch leider daz geschiht,
daz kunst und gunst und werltlich êre
pfaffen und münichen schadent sêre:
des vellet ir gar vil in den dorn;
got gebe daz si niht sîn verlorn! xxx. von der slangen vnd von dez menschen missetat.
von einem slangen ich wîlent las,
der hete driu houbet und was
sôgetân wunder an in geleit:
swer im der houbte einez abe sneit,
sô wuohsen driu an eines stat.
alsam tuot unser missetât:
slahen wir eine abe, sô wahsent drî:
sus wirt der mensche nimmer frî,
er müeze strîten gein untugent
beide in alter und in jugent.
hôchfart, unkiusche und gîtikeit
füegent manige unsêlikeit.
ouch hât manige sêle verlorn
nît, frâz, lazheit und zorn.
dise siben gespiln sint ungescheiden,
wenne juden, kristen, ketzer, heiden
sint ir diener tegelîche,
junge und alte, arme und rîche.
swer sich ir einer underwindet,
er wer sich denne, vil schier er vindet
daz in die andern heimlich
beginnent suochen und offenlich.
ein tugent ist ân die andern niht,
untugent hât die selben pfliht.
swer êwigen fride wölle habe,
der slahe diu houbt ze mâl in abe,
als ercules ein frumer man
des slangen drihoubt hât getân:
diu sluoc er abe mit einem slage
nâch heidenischer meister sage.
unkiusche ist ân hôchfart niht,
frâz hât mit in beiden pfliht,
nît und zorn sint in gesippe
von des alten slangen rippe,
ir zuhtmuoter ist diu gitikeit -
swaz kosten sol, daz ist ir leit -,
lazheit ein fûliu bemstîn
dringet vil gerne mit in în
und ziuhet manic herze nider,
daz nimmer sich ûf gerihtet wider.
nu sül wir aber vürbaz rennen
und unsern herren baz erkennen. xxx von der hoffart vnd von der vntrewe
nu hân ich ein teil gerüert
die hôchfart und doch niht volfüert
allez daz si an gehoert:
wenne sô müeste ich haben zestoert
bürge, dörfer und stete
mit den kloestern, ûz der wete
ir ros heimlich trinkent,
swie sêre die vinger winkent.
die hôchfart lâze ich belîben
und wil ein wênic schrîben
von ir gespiln der gîtikeit.
der schar ist sô grôz und sô breit,
daz si nieman gezeln kan:
wenne si hât wîp und man
sô gar an sich gewunnen,
daz mêre in irn brunnen
birn vallent alle tage
denne ûf den dorn, got ich ez klage!
si füert ouch an irm reien
müniche, nunnen, pfaffen, leien,
morder, diebe, rouber,
zolner, valsche rihter,
stiure und bete, unrehte vogteie,
brant und kirchdiube drîerleie,
valsche vürsprechen, wuocherer,
gastgeben, lîtgeben, schuochmacher,
münzer, krâmer, wehseler,
pfister, smide, fleischslehter,
mülner, briuwer, kürsener,
geistlicher gâbe köufeler,
zimmerliute und swertfeger,
steinmetzen, snîder, lodener,
obezer, mâler, würfeler
und aller hande pfregener,
biter, gîler, glîchsener
und alle valsche prediger:
war zuo sölte ich si alle nennen?
ir müget daz selber wol bekennen,
daz geistliche liute und werltlîche
alle würden gerne rîche.
swer ân sünde kan rîche werden,
der mac gerne leben ûf erden.
lügen, untriuwe mit valschen eiden
künnen vil sêle von gote scheiden:
diu werlt wêr schaden und schanden frî
an irm koufe denne dise drî;
wenne swer ez rehte merken wil,
so enwart liegens nie sô vil
als leider nu von tage ze tage:
gote sül wir ez immer klage!
sô fremdiu mêre ie verrer fliegent,
sô die liute ie mêre geliegent:
wenne daz ein mensche nie gesach
und daz vil lîhte ouch nie geschach,
daz vidert ez und machet ez niuwe.
war bistu kumen, einveltigiu triuwe,
der man wîlent unser alten
ân allez kunterfei sach walten?
swer von der stat ein mêr sol sagen
an ein ander stat, der kan în tragen
valsch wefel in slehter triuwen warf,
des triuwe und wârheit niht bedarf.
einveltigiu triuwe ist leider tôt:
untriuwe izzet maniges mannes brôt,
der güldîniu wort hât in dem munde
und valschen hort in herzen grunde,
der lachende ofte mit uns schimpfet
und iedoch sîn herze rimpfet,
swenne unser êre oder unser guot
sich gemêrt: swer alsus tuot,
der wart nie friunt von herzen grunde:
er ist ein friunt mit valschem munde.
untriuwe fliuget mit wîten flügen.
einhalp mit eiden, einhalp mit lügen
hât si ir vetich under schoben.
swer getriuwe wêre, den sölte wir loben
und sölten im nîgen, swâ er gienge.
ich wên ein mensche des lôn enpfienge,
ob ez den êrte an dem besunder
disiu tugent bekant wêr und diz wunder:
wenne kiusche und barmherzige liute
vinde wir ûf erden etswâ hiute,
vil selten aber ieman vinden kan
ûf erden einen rehte getriuwen man.
swie vil man vor uns lobt die alten,
unser gewonheit wir doch behalten,
si sîn übel oder guot:
wol im, der daz beste tuot!
swer sich keines dinges schemen wil,
der rennet ûf aller untugent zil.
unkust untriuwen swester ist,
die zwuo künnen manigen boesen list. xxxi von grozzer vntrewe.
untriuwe in manigen kappen lûzet,
untriuwe valsche rête mûzet,
untriuwe die wârheit ofte blendet,
untriuwe frouwen und herren schendet,
untriuwe kirchen und kelche brichet,
untriuwe nieman niht guotes sprichet,
untriuwe velschlich über zelt,
untriuwe heilictuom beschelt,
untriuwe roubet unde stilt,
untriuwe bôsheit niht bevilt,
untriuwe schaz mit wuocher hordet,
untriuwe vater und muoter mordet,
untriuwe velschlich über mizzet,
untriuwe lîbes und sêle vergizzet.
swer lîp und sêle von got wil scheiden,
der mac mit lügen und mit eiden
gar vil dinges über kumen
ân êre und ân der sêle frumen.
sît nu diu werlt sô valschaft ist,
des fürhte ich daz der endecrist
schier werde geborn: wenne des ergêt
vil, daz von im geschriben stêt.
wir sehen vil sîner cappellân.
die manigerleie kappen an
tragent ân gehôrsam hiute.
die triegent ofte einveltige liute.
swer wider sînen orden strebet
und niht nâch gotes willen lebet,
wizzet der ist ein endecrist:
waz ir denne leider ûf erden ist!
wenne swâ unkust niht vorhte hât,
dâ schiuhet si kein missetât.
manic mensche wort und werc vertreit
durch unkust und durch gîtikeit,
diu ez durch got vertrüege nimmer,
sezte man si vür sîn sünde im immer.
swelch man sich des vor grimme flîzet,
daz er den munt zesamen bîzet
und hin und her sîn ougen spitzet
swâ er gêt, stêt oder sitzet.
hât er gein gote süeze minne,
vürwâr sô triegent mich mîn sinne:
swer got liep hât, den kiuset man tougen
an senften gebêrden, an bliugen ougen.
gîtikeit wont in bittern herzen,
in spitzigen ougen, in nîdes smerzen.
der gîtige ist selten milter wirt:
wenne sô sîn schaz ie groezer wirt.
sô sîn andâht gein gote ie kleiner.
der gîtigen ist leider niendert keiner,
sînen ôren tuo senfter pfenning klingen
denne antlâz predigen, messe singen.
swer lîp und sêle üm guot und êre
wâget, wie er diu zwei gemêre
ûf erden und niht in himelrîche
der zert sîn leben iêmerliche.
ein milter man gêt mit êren vür
an tugenthafter herren kür
und ist der werlde genême
und ouch niht gote widerzême,
sô der karge bî der tür
stêt als er die zene stür.
sprich ich, daz er sîn herze erbür,
< nein>, spricht er,< ob ich verlür
ein halbez scherf oder ein ort,
waz hülfe mich frumer liute wort?
ein slac ein biule, ein wort ein wint!
ich wil lêren mîniu kint
und mîn tiehter ein bezzer dinc:
wie von einem orte ein helbelinc,
wie von dem helbeling ein pfenninc,
wie von dem pfenning ein schillinc,
wie von dem schilling. wahse ein pfunt:
und daz in daz baz werde kunt,
sô süln sie sliefen von dem wege
und weder molte noch êren pflege,
loben und schelten gelîche wegen,
fluochen haben vür einen segen>.
swen aber verholn kummer twinget
und mit armuot tougen ringet
und doch sich gern betrüege mit êren,
dem sol nieman daz verkêren,
ob er von kurzwîle sich ziuhet
und under stunden koste fliuhet.
wenne ez sprach meister ovidius
in einem sînem buoche alsus:
< swer wol geloschet, der hât wol
gelebt.> diu werlt ist nu sô vol
untriuwen, daz des schier verdriuzet
des man tegelich niht geniuzet.
doch wizzet, swer triuwe, êre und guot
zesamen in ein gadem tuot,
daz diu tür nie wart sô veste,
kumen dem wirte liebe geste,.
triuwe und êre brechent ûf die tür
und stôzent schier daz guot her vür.
ein gîtic herze geruowet nimmer:
verbiene man ez immer und immer,
dâr üm lieze ez niht ûz der ahte
ez müeste nâch guote swinde trahte.
uns schrîbet meister orâcius
in sîner briefe buoche alsus:
< trîp die natûr mit einer gabeln
von dir daz si beginne zabeln,
si loufet doch sân zuo dir hin wider,
swenne du die gabeln legest nider.> xxxi von geitikeit vnd von irr missetat
gîtikeit hât alterseine
mit aller missetât gemeine:
bôsheit ist ir kamererîn,
karkeit ist ir kelnerîn,
untriuwe ist ir râtgebin,
unkust ist ir hârflehterin,
liegen, triegen mac wol sîn
ir schenkîn und ir truhsêzîn,
unwirde ist ir spîserîn,
smeichen ir ermelprîserîn,
sparhelbelinc der pforten pfliget,
pfürpfelsac daz görech wiget,
ir marschalc ist her ziterort,
ir butigler her bitterwort,
ungunst schrîbet ir rechenunge an,
her nidunc ist ir cappellân.
swer iht wider irn willen tuot,
dem zeiget si hôchfertigen muot.
wirt ein örtelîn verlorn,
sô hebt sich schelten unde zorn.
bî fremder koste ist si gar frêzic,
ûz irem biutel kiusche und mêzic.
von grimmen sorgen wirt si niht laz.
gein allen tugenden treit si haz.
si hât genuoc und wirt nimmer sat,
wenne si darbet des si hât
als eines, des si noch nie gewan.
si stecket vol und ist doch wan:
alliu diu werlt füer in si wol
und wêr dennoch ir mage hol.
si dient dem schatze, er dient ir niht,
wenne si vil dicke dar zuo siht
daz der hûfe sich gemêre.
waz sol ir tugent oder werltlich êre?
si wêr ze loben, der ez tête,
wenne si ist kiusche, mêzic, stête.
si benüeget wol mit swacher wête,
daz ot si vil schatzes hête.
si wêr gedultic, der si niht bête,
si wêr getriuwe, denne valsche rête.
si vastet gerne, si wachet vil,
si mîdet luoder unde spil,
si strâfet ander liute untugent:
wenne daz si hât gewont von jugent,
daz dunket si niht missetân. -
ein bîspel ich vernumen hân,
daz muoz ich ziehen dâ her în.
zeimâl saz ein sünderîn
vür einen priester und tet ir bîhte
und machte ir sêle von sünden lîhte.
dô si gebîhte gar liuterlich,
do begonde si siufzen inneclich
und sprach:< vil lieber herre mîn,
möhte ez mit iuwerm urloub sîn
daz ich ein sünde niht bîhten sölte,
gern ich dâr üm vasten wölte
und geben mînes guotes swaz ir hiezet,
daz ir der sünden mich erliezet,
wenne ich dar zuo grôze angest hân>.
er sprach:< vil liebiu, nu sagt an!
swer ein sünde wizzentlich
verswîget, der muoz êwiclich
verlorn sîn dâr ümme!>
diu frouwe suochte manige krümme,
wie si die missetât ümbzüge
daz si den priester doch niht trüge.
ze jungest sprach si mit grôzer klage:
< herre, an einem frîtage
gienc ich und mîn kneht und ein maget
nâch slêhen, daz sî iu gesaget.
dô wolte ich armiu sünderîn
die slêhen versuochen und schoup ir in
drî nâch einander, die ich verslant,
ê denne mir leider würde bekant
daz ich mîn vasten hêt gebrochen.
daz diz got lâze ungerochen,
herre, an mir, des sült ir biten!>
der priester sprach mit senften siten:
< spulget ir iht fluochen unde schelten,
daz manige frouwen mîdent selten?>
< jâ herre, swenne ich bin ungemuot
und mir mîn herre iht leides tuot,
sô sprich ich, daz der tiufel var
im in die blatten und in gar
zerîze und zezerre!
wes er ân schulde mich derre?>
er sprach.< frouwe, wen gehoert ir an?>
< den pfarrer, herre, mit dem ich hân
wol siben kint, und gên iezunt
mit einem>. er sprach:< ich nime ein pfunt
und büeze die slêhen an iurre stat,
swie grôz doch sî diu missetât:
büezet ir den pfaffen und ouch diu kint!>
manic mensche ist leider noch sô blint.
daz ez ein grôze missetât
vür ein kleine sünde hât.
alsam tuot diu gîtikeit.
diu hât ir selbes unsêlikeit
niht vür grôze missetât
und treit velschlich der tugende wât.
si vastet, aber niht durch got,
denne daz si sparn wil daz brôt.
si mîdet luoder unde spil,
daz si daz guot niht scherten wil.
si wirbet niht üm hôhe minne,
daz ir des guotes iht zerinne.
si ist dêmüetic in boeser wête,
si ist an boesem gewinne stête.
si überhoert vil, swâ si sol
vergebene trinken und ezzen wol.
si gewachet vil, aber üm daz
wie si gefülle schrîn und vaz;
si wölte ungern müezic sîn,
si loufet nâch köufelîe ûz und în.
ir ist vil lieber ein geniezelîn
denne got, des sprichet sant augustîn:
< ein gîtiger ist erger denne jûdas,
der unsers herren verkoufer was:
der gap in üm drîzic pfenning doch
sô gibt in ofte dirre noch
üm ein ort, ê denne er gern
sînes geniezes wölle enbern.>
man siht vil wênic koufliute ûf erden
mit triuwen und wârheit rîche werden.
sölte alliu buoze ligen dernider
man gelte denne und gebe wider,
sô ist den guoter bîhte nôt
die durch gewin gênt in den tôt:
alle rouber, diebe und wuocherer,
alle âbrecher und gîtiger.
manic arm man sînen herren fliuhet.
swenne er sich vîntlich gein im riuhet
und im sîn guot wil an gewinnen,
sô muoz er durch nôt entrinnen:
des lît manic acker ungebûwet;
swenne armen liuten gein den grûwet,
die billich si beschirmen sölten
ob si daz reht ansehen wölten:
des sint die stete nu wuocherer vol.
rehte bürger nieman schelten sol,
die erbes und eigens sich begênt
und niht nâch boesem gewinne stênt.
eyâ got herre jhesu crist,
wie lützel der ûf erden ist!
bürger, würger, wuocherêr
machent armer liute biutel lêr:
bi den verdirbet ouch ofte vil mêr
guotes, denne armez volc verzer,
an korn, an wîne, an gewande, an spîse.
sôgetân sparn ich niht prîse,
daz weder lop noch lôn erwirbet
und jêmerlich ân nuz verdirbet:
wem sol ouch dâ bî wol gevallen
unmêzic koste und herren schallen?
ich gedenke wol, daz ich zeimâl
bî künig adolf niht verre und âz.
dâ gôz man wîn hin als bach:
diz tet mir wê, dô ich daz sach.
der tisch gerihte mich verdrôz,
dô vor mînen füezen flôz
der wîn als über ein velt ein brunne.
< eyâ>, gedâhte ich,< liebiu sunne!
wie dicke die reben dîn warmer schîn
hât gefröut, ûz den der wîn
gewahsen ist der vor mir fliuzet,
des leider nieman hie geniuzet,
den manic arm mensche vor der tür
vil gern ûf vienge, törste ez her vür!>
brôtes und spîse wart vil verströuwet,
mit dem manic armez wêr gefröuwet.
von sôgetâner unmêzikeit
kumt stiure, bete und gîtikeit.
swer got liep hête und mêzic wêre,
manige stiure und bete er jâres verbêre:
wenne mâze ist ze allen dingen guot,
mâze niht grôzen schaden tuot,
mâze machet gesunden lîp,
mâze zieret man und wîp.
swer mâze und rehter witze pfliget,
alliu dinc er rehte wiget:
swer aber üm irdische êre wil geben
êwiger fröude und êren leben,
swaz guotes ûf erden dem geschiht
daz ist gein êwiger fröude enwiht.
ich hôrte ein rede von einem man,
der ich gedâht sît ofte hân,
der sprach, er wölte daz er genuoc hête,
und daz kein leit im ieman tête
die wîl er lebte, und daz im gram
wêr alliu diu werlt: nu merket wie lam
sîn herze wêre und des begerte,
daz er niht weste wie lange ez werte!
ein tummer mensche ist tummer vil
denne kein tier, der ez merken wil.
sperwer, valken, hebich, pfâwen
hât diu gîtikeit under ir klâwen
sô gar gezogen mit den sparn,
daz junge und alte nu lernent sparn
und schier an hebent in der jugent
und gar ûz lebent ân alle tugent.
ô gîtikeit, ô verfluochtez guot,
wie hâstu jhesu cristi bluot
verkoufet, geswachet und vernihtet,
sît alliu diu werlt zuo dir pflihtet!
daz manic urliuge niht wirt verslihtet,
daz manigen armen niht wirt gerihtet,
daz manic übel dinc tuot ungedult,
ô gîtikeit, daz ist dîn schult!
du blendest muot, du swendest bluot,
du schendest die werlt üm irdisch guot,
du machest vil mordisch übel liute,
der man gar vil siht leider hiute,
die mit lügen sich gerechent
und frumen liuten übel sprechent,
den dîn valscheit niht wol gevellet.
swer sich ze dir gesellet,
der gelebet im nimmer lieben tac:
daz man dâ bî wol kiesen mac
wenne dîn minner ûf fröude niht ahtent,
sô si nâch guote swinde trahtent.
kein gîtic mensche ist wol gevar,
ouch wirt sîn herze frô nimmer gar.
des hebt sich hie sîn unsêlde an
und wert dort immer, des ich hân wân.
sît gîtikeit sô wîten strich
hât in der werlde, sô dunket mich
daz uns entrinnen schier beginne
friundes triuwe und gotes minne.
ein gîtic mensche tuot als diu spinne,
diu nâch jêmerlichem gewinne
ir geweide spinnet ûz irm libe,
daz in dem webbe ein mucke belîbe:
des ist ir maniger missegangen,
daz man den dürren balc sach hangen
in dem webbe, sô si verdarp
und wênic frumen alsô erwarp. xxxiii von der mauwerften vnd von geitigen leuten.
die mûwerfen in der erden sint
gar listic und gein dem liehte blint:
gîtige liute tuont alsam:
dem êwigen liehte sint si gram
und sint doch listic ûf der erden,
wie si ie rîcher und rîcher werden. xxxiii von der kroten vnd von der geitigen sinne
diu krote getar der erden niht
sat werden, wenne si sich versiht
daz ir der zerinne:
alsô stênt des gîtigen sinne:
er getar des selben, des er hât,
selten immer werden sat. xxxiii auch von dem geitigen.
dâ von tuot er als der han,
der sô vil niht gehaben kan
von weize, von gersten oder von korn,
er kratze und scherre in sînem zorn
biz daz er kumt ûf die erden,
ze der wir alle müezen werden.
swelch mensche niht gewizzen hât,
daz schiuhet keine missetât.
swer ein kleine diube tuot,
der stêle ouch lîhte ein groezer guot.
swer gîtic ist ûf ein kleinez ort,
wie gîtic wêr der ûf grôzen hort!
waz wunsches wil man ergers geben
den gîtigen, denne daz si lange leben?
so gemêrt sich tac und naht ir pîn,
waz marter möhte hie groezer sîn?
des nahtes mag er niht geslâfen,
des tages schrîet sîn herze wâfen,
swenne armen liuten baz ze muote
ist denne ime bî grôzem guote.
ô silber slunt, ô helle hunt!
wes senkestu dich in den grunt,
dâ tûsent vesen als tûsent pfunt
wegent gelîche? ist dir niht kunt
waz in der helle der rîche sprach,
der lazarum in fröuden sach
und bat üm ein tröpfelîn
wazzers ûf die zungen sîn?
wâ wârn friunde, wâ was sîn guot,
wâ pfellerkleider, wâ spîse guot
und allez daz er ie gewan?
ô wîlent rîch, nu immer armer man!
swen hazzet diu werlt durch sîn bôsheit,
der hât sîn zît übel an geleit,
swer aber verdient der boesen haz,
den habent die frumen dester baz.
des gîtigen sorge ist immer niuwe,
ze nieman hât er ganze triuwe,
gein allen tugenden ist er erblindet,
wenne er an lîbe, an êren swindet
und irdisch guot sô swinde minnet,
daz er gein gote sich niht versinnet.
satzunge, vürkouf und gesuoch
hânt manige unkust und manigen fluoch.
nu hât der tiufel und menschen sin
ertrahtet noch ergeren koufgewin,
ûf den weder koste noch arbeit
in fremden landen wirt geleit:
santrocke ist der kouf genant,
der immer wêre billich unbekant
allen kristen ûf ertrîche,
der sêle gern kême ze himelrîche.
got herre, lâz dir geklaget sîn,
daz würze, getreide, sîde und wîn,
tuoch, des vadem nie wart gespunnen,
des varwe nie kam an weter, an sunnen,
wirt nu verkouft von boesen kristen,
die mit verfluochten boesen listen
guot gewinnent wirs denne die jüden,
die wir doch heizen des tiufels rüden!
santrocke, satzunge, gesuoch, vürkouf
hânt leider nu sô wîten louf,
daz aller pfaffen und müniche lêre
unsanfte si brêhte an widerkêre.
wenne gîtikeit und glîchsenheit
hânt manic seltsein ümmekleit,
mit den si hie die werlt triegent
und dort gein gote in selber liegent.
diu werlt ofte wirt betrogen,
hât si den heilic und wol gezogen
der vil geswîget und selten lachet.
swem swinde gemüete diz trûren machet
âne gotes liebe, der triuget uns alle
und neiget sich gein dem êwigen valle. xxxiv auch von dem strauzze etc
der strûz hât vedern und fliuget niht,
dem glîchsener man des selben giht:
den zierent der tugent vedern ûzen
und kan sô manige untugent mûzen,
daz er sich niht erheben mac
von der erden naht und tac.
kein scharsach swinder nie gesneit
denne gîtikeit mit glîchsenheit.
ez muoste der gerehte samuêl
sîn zwêne süne abyam und johêl
entsetzen von ir wirdikeit
von unzimlicher gîtikeit.
owê waz si noch wunders tuot!
si stilt, si roubet, si giuzet bluot,
si singet messe, si prediget, si wachet,
si wîhet, si bîhtet, si weinet, si lachet:
des hânt uns heiden und kristen liute
von ir geschriben, als ich bediute.
swer allez sîn getrehte leit
ûf werltliche êre mit gîtikeit,
dem ist von herzen grunde leit
anderre liute wirdikeit.
er ist sîn selbes sêlden diep,
wenne nieman ist im rehte liep
denne des er geniezen mac:
dem selben kêrt er schier den nac,
swenne er im geniuzet abe
mit maniger unkust sîn habe.
swer triuwen sich ze dem versiht
der selber im ist getriuwe niht,
der mac wol sîn ein tummer man,
als ich mich versinnen kan.
swer übel sîn selbes sêle pfliget,
daz der mîn sêle unhôhe wiget
daz dunket mich niht unbillîch.
der liute muot ist ungelîch.
swem got ist lieber denne guot,
der enruochet waz diu werlt tuot;
swem guot ist lieber denne got,
der gêt durch guot in den tôt.
drîspitze und tegelicher smerze
stechent in alle zît in sîn herze:
wenne mit grôzer arbeit
wirt grôzer schaz zesamen geleit,
mit grôzen sorgen wirt er verborgen.
in herzen smerzen muoz ouch worgen
sîn samener und in herzen leide,
swenne er sich muoz von im scheide.
doch île wir ze der gîtikeit
als in der êrsten kristenheit
die heiligen ze der marter tâten:
dâ von wirt unser vil verrâten,
die doch dunket daz si leben
gar sicherlich, und stênt joch eben.
swer kan die tugent reht underscheiden,
sît manic untugent sich kan kleiden
velschlich mit tugende gewande?
ich meine, sô laster unde schande,
hôchfart, unkiusche und gîtikeit
hânt geistlich kleit an sich geleit.
mit vil tugenden ist er geberlt
swer in der werlde ist âne werlt.
ein gîtic mensche hât vil mêre
liste wie ez sîn guot gemêre,
denne wie ez die sêle ernere
mit tugenden vor des tiufels here.
wenne kargen liuten vil wê tuot,
ob si verliesen ein kleinez guot:
des habent si vil groezer klage,
denne ob in zehenhundert tage
antlâzes wêre entgangen;
wen sol nâch den erlangen?
daz sol ez die, die gern von hinne
füeren nâch êwigem gewinne.
fünde wir einen tempel, in dem wir sêzen
mit spil, mit schimpfen, trinken und êzen,
dâ man nâch unserm willen tête
und unsers guotes uns niht bête:
dâ liefen junge und alte hin!
got herre, wâ stêt des menschen sin,
der dînen tempel selten suochet
und dîner wirtschefte niht geruochet!
nu gibstu wort, nu gibstu wîse,
nu gibstu selber dich ze spîse,
nu gibstu kurzwîle und spil
vergebene und tuost mêre denne ze vil
gein allen den, die dîner güete
sich troestent und mit dêmüete
in rehter einvelte gein dir rihtent
und niht ze der werlde pflihtent!
swer gerne zert und nôtic ist,
der vindet manigen swinden list.
manic glocke, kirche und alter
werdent gebrochen, die vor alter
manîc jâr dennoch werten,
ob ir die pfaffen gerten.
ûf got er lützel ahtet,
swer swinde nâch guote trahtet
und nâch werltlichen êren:
swenne sich diu zwei beginnent mêren,
so enpfellet im êwiger êren zoum
üm wertlicher êren troum.
könde er denne gebûwen
ein steinhûs vür den grûwen,
der lip und sêle künftic ist,
daz wêre ein meisterlicher list.
wê den, die lîp und sêle verderbent
üm irdisch guot und ez denne erbent
ûf ir friunde und ûf ir kint,
die niht getriuwe hin nâch in sint!
ofte ez leider dar zuo kumt
daz einer ein sêlmesse dem niht frumt,
der maniges pfundes wert im hât
gefrumt: sô velschlich missetât
mac wol heizen und ouch sîn
aller untriuwen râtgebîn.
diu wont der gîtikeit bî,
wol im, des herze ist untriuwen frî!
wenne dô man triuwen und êren pflac
und nâch ir werde si beide wac,
dô lônte man ir ouch nâch ir werde:
swer rîch und achpêr nu wil werde,
der trahte nach triuwen und künste niht vil
und lern ein ander goukel spil,
under des mantel er kobolde mache,
der manic man tougen mit im lache;
und daz sîn êre dester lenger wer,
sô sol er sîn ein glîchsener
und als ein engel gebâren ûzen,
doch sol in im her satân lûzen.
den fremden sol er heimlich sîn
durch valscher êren und lobes schîn,
wenne fremde schadet und frumet,
den boesen si ze staten kumet.
swer in bekenne, den lâze niht vür,
daz er sîn gelîchsenheit iht spür.
swer in mit valscher zungen lobe,
dem sol er helfen als ob er tobe.
swer im die wârheit wölle sagen,
dem sol er sân einez an den kragen
heimlich stôzen ob er mac,
oder kêre mit unwirden im den nac.
swenne er erwirbet swaz er wil,
sô setze beide fröuden und êren ein zil
und werde ie boeser von tage ze tage;
swaz sîn friunde und arme liute klagen,
daz sol er wegen gein einer linsen.
er sol sîn guot vürbaz verzinsen
dem tiufel und sol ez im gemêren,
die wile er lebet mit unêren:
des sol ouch im der helle wirt
danken, sô er sîn geselle wirt
mit den fröuden, die er hât:
wenne der selbe wart ouch nie sat.
ô verfluochtiu gîtikeit,
wie du die heiligen kristenheit
swachest, schendest und blendest,
wenne du si von gote wendest!
swelch schaz begraben ist in der erden,
der sol dem endekriste werden
swenne er kumt, alsô hoere ich sagen:
gote sül wirz immer klagen,
daz uns ze liebe niht sol werden
daz man sô kûm bringet ûz der erden
und ouch geliutert in dem fiure,
daz man dem tiufel daz gibt ze stiure!
wir sehen die jungen mit den alten
sô swinde nu leider ir guot behalten
beide in der erden und in den kisten
daz si gar lützel irn ebenkristen
kument ze staten und irm geslehte:
swer daz tuot, der tuot unrehte.
ez wârn ie rîche und arme liute.
karge und milte, als sint ouch hiute.
diu werlt ist aber nu sô swinde,
daz ich der milten lützel vinde.
swer nu nâch guote werben kan,
den heizet das volc einen wisen man.
von swelhen dingen ez ouch kum.
swer guot nu hât, der dunket frum:
des legt ein mensche guotes în,
des hundert getroestet möhten sîn:
swenne der selbe mensche erstirbet,
swie vil er guotes hie erwirbet,
doch wirt sîn habe geteilt in driu:
nu hoert, diu wil ich sagen iu!
die tiufel nement die sêle hin.
an der gêben si niht irn gewin
üm lip und guot, waz sölte in daz?
sô wirt sîn lîp der maden âz.
die gêben ouch ungern ir teil
um sêle und guot; ouch werdent geil
sîn friunde von im, den wirt sîn guot:
mich dunket die sîn alsô gemuot,
daz si ir teil ungerne geben
üm lîp und sêle: daz merken eben
alle rîche liute durch got
und überheben sich der nôt,
ze der diu sêle kumt her nâch!
wenne meister frîdanc wilent sprach
< noch süezer sint gewinne
denne keiner slahte minne.
ein gîtic herze, daz nîeman mac
erfüllen, daz ist ein übel sac.>
swer wîzzentlich hât unreht guot,
des sêle vert in der helle gluot:
er gelte denne und gebe wider,
alliu buoze lît dernider.
nieman verdampt irdisch guot
denne dem daz guot verkêrt den muot.
nu stêt vil maniger liute sin
ûf anders niht denne ûf gewin,
ob man gewin daz heizen sol
daz untriuwen und verlüste ist vol.
swaz man erwirbet mit unküste,
daz hât vil mêr pfliht mit verlüste
denne mit gewinne: swer daz bekennet,
verlust und niht gewin erz nennet.
wizzet er ist ein sêlic man,
der gewin und verlust wol wegen kan,
getriuwe friunde und ungetriuwe,
alte kuntschaft und ouch niuwe.
wenne gîtige liute und nîdes boten
suochent an slehten binzen knoten:
des entuont einveltige liute niht,
der man nu leider lützel siht.
gîtikeit hât triuwe und schimpf vertriben
und ist über die werlt bekliben. xxxv von dez geitigen rede
doch mac der gîtige sprechen wol,
so er sterben muoz und sterben sol:
< wê mir, daz ich sterben muoz!
wê mir, daz mir des tôdes buoz
niht kan werden von mînem guote!
wê mir, daz ich in swindem muote
hân gelebet mîne tage!
wê mir, daz mîns jâmers klage
von herzen grunde nieman weinet,
wenne mich mit triuwen nieman meinet!
wê mir, daz ich daz guot ie gewan,
von dem ich trôst noch hilfe hân
und von des schulden mir nu gan
mînes tôdes manic wîp und man!
wê, daz ich ie gewan diu kint,
durch der liebe ich wart sô blint,
daz ich mîn herze und mînen sin
ûf anders niht leite denne ûf gewin,
der ze verlüste nu bringet mich!
got herre von himel, sol ich dich
nimmer beschouwen in dînem rîche,
sô wê und wê mir êwiclîche!
gib ich den erzten mîn guot,
sô swindet mîn herze und mîn muot,
gib ich in niht, sô muoz ich sterben!
got herre, sol ich alsô verderben
an sinne, an libe, an guote, an êren:
ze wem sol denne mîn sêle kêren,
sô si von hinnen scheiden muoz,
der vor hie nie wart sorgen buoz?>
swer diz vor wol bedenken wölte
mit den sorgen als er sölte,
der rihtet sich ûf der wîsen strâze
und lebte im sanfte bî rehter mâze
und belibe ân jêmerliche klage
nu und an dem jungsten tage.
nu ist manigem sô sanfte mit gewinne,
daz er beroubet wirt der sinne
die gein himel trahten sölten:
wenne manige liute gerne wölten
ûf erden leben êwiclîche,
daz si nâch irem willen rîche
sölten sîn und ouch gesunt:
den wart nie leider rehte kunt
ein süeziu andâht gein himelrîche
und lebent in selber jêmerlîche.
vürkouf, satzunge und gesuoch
sint dri geswester, als uns diu buoch
lêrent, der tiufel ir vater ist.
der lêrt si manigen valschen list,
wie si dem guote gestellen
und ir diener vellen
in den brunnen der gîtikeit,
diu ir muoter ist vil breit.
swer dise materie vünde ouch vil lanc
die hât meister fridanc
alsô gerüert in sinem getihte,
daz mîn rede wêr ze nihte,
ob ich si vürbaz wölte sagen:
ûf sîn spor wil ich doch jagen,
daz ir wizzet wie er an
huop, als ich gelesen hân:
< got hât drîerleie kint,
daz juden, kristen, heiden sint,
daz vierde geschuof des tiufels list,
daz dirre drîer meister ist.
daz ist wuocher genant
und roubet liute und ouch daz lant.> xxxv von den boesen wirten
dâ mit lâze ich die rede belîben
und wil von boesen wirten schrîben,
die lîp, kunst, friunde habent und guot
und die doch ir karger muot
an hûsêren swachet
und ir lop tunkel machet.
ir wizzet wol daz der gîtikeit
gesinde ist karkeit und bôsheit.
von den ist manic herre besezzen,
daz er ungern siht trinken und ezzen:
swem aber daz herze beginnet sinken
sô er die geste siht ezzen und trinken,
der machte gern ofte kurzewîle,
liez in der swinden sorgen vîle.
waz erwirbet ein boeser man
sêlden, günste oder êren dâr an,
daz er sich selben übel handelt
und sîn gesippe varwe wandelt
in ein ungesippe rôten,
swenne er ein lützel brôtes toten
vor im siht, daz doch verdürbe,
ob er vor hunger in schanden stürbe?
swaz got dem menschen hât gegeben
dâ mit er fristen sol sîn leben,
swer unzimlich daz verderbet,
êwigen fluoch er ûf sich erbet.
des ahtent manige liute niht,
die man noch ir getreide siht
sô lange behalten, biz daz die wibel
oben ûz fliegent ze dem gibel:
den belîbent die hülsen ân den kern
und gebent ez dennoch hin ungern.
manic vuoder wins oder birs wirt leider
zwirunt verkouft, ê denne die leider
von dem vazze sich wöllen scheiden:
wer kan des koufes uns bescheiden?
daz tuot her kumer und nôtic borgen,
die sich begênt mit grôzen sorgen.
manic rîch man sêle und êre vergizzet,
swenne er sîn brôt mit unwirden izzet.
sîner erge sîn armez wip engiltet,
swenne er si bitterlichen schiltet,
sîn gesinde mit vorhten vor im sitzet,
swenne er diu ougen gein in spitzet,
sô si sîn herze mit kîlen kliebent
die si ze grôz, ze dicke în schiebent.
manige rîche liute sint noch sô swinde,
daz si irm tegelichem gesinde
des brôtes etswenne niht geben den vollen:
die siht man ofte von hunger smollen,
sô herre und frouwe zornic sitzent
und diu ougen gein in spitzent.
wizzet daz ofte manic man
erschricket und niht gebâren kan,
sô geste în gênt gein den er sich
niht hât gewarnt, der gar froelich
mit in wêr, wêre bî dem herde
daz er gepflegen möhte ir nâch werde.
ein boese man nimmer sol ervarn
wie der frume sich muoz bewarn,
wie manigen enden er muoz sparn,
diz über sehen, jenez über varn,
daz sîn koste und sîn arbeit
niht unnüzlich werde an geleit.
swelhen wirten ê zerinnet des guotes
denne friuntschaft, triuwen und frôes muotes,
nieman den verkêren sol
ob si der geste niht pflegen wol:
swer aber des guotes hât den vollen
und doch niht mac vermîden smollen,
swenne er vor im ezzen siht,
der hât mit grôzen untugenden pfliht.
eintweder er ist von nihte ûf kumen
oder trahtet ân êre nâch grôzem frumen.
swer vür sich heizet die schüzzeln tragen,
die sîn geste hânt benagen,
und fremden liuten die wil senden:
der wil sich und die geste schenden.
gêbe er si den die vor im sêzen
und wirs denne sîn geste êzen,
die nêmen vür guot swaz drinne wêre:
jenez senden ist niht hofebêre.
waz sol diu spîse vür mich brâht,
die der wirt mêre hât gedâht
einem andern vürbaz denne mir?
sôgetânes ruomes ich wol enbir!
waz sol der guft mir und der ruom?
sezte man vür mich ein heilictuom,
daz mich hungert und ez ansêhe
und ander genâden mir niht geschêhe.
sol ich ez sehen und niht an rüeren
und sol ez ein anderre hin füeren,
sô tuot mir ein antônier
mêr genâden, swenne er kumt her,
ob sîn heilictuom mich bestrichet
daz etlich siuche mir denne entwichet.
swer fremder koste warten muoz.
dem wirt selten sorgen buoz.
ûf erden kan niht bezzers sîn
denne ein wort, daz heizet mîn.
guoter zühte bedarf der wol,
der mit herren ezzen sol:
wil er die schüzzeln machen lêre,
sô wirt er schier ze hofe unmêre;
wil er vil trinken und lützel gelten,
sô lide unwirde und heimlich schelten:
sol daz gesinde sîn niht geniezen,
sô beginnet sînes lebens si schier verdriezen.
ein gast vil guoter witze weltet,
der daz gesînde ze friunde heltet:
wenne swem die sterne werdent gram,
dem wirt diu sunne lîhte alsam.
gar milte wirte wir selten vinden;
swem wê tuot daz er sînen kinden
brôt muoz geben, wie liep dem wêre
swer schüzzeln und köpfe im machte lêre!
âne zwîfel, er wart nie frumer wirt.
der niur bî fremder koste wirt
froelich und bî sîn selbes niht:
der man nu leider gar vil siht!
nimmer sölten si hûs gewinnen,
den koste sô wê tuot ûzen und innen!
daz wizzet: swer lernet guot behalten,
sol der grôzer koste walten
von sînem guote, der muoz alten
und ê der zît sîn leben schalten:
swer aber gerne milte wêre
und ist im der biutel lêre,
dem wirt sîn gemüete swêre
und daz leben ofte unmêre.
welhem ist nu baz geschehen?
dem milten, seht, des sül wir jehen,
wenne got selber machet in rîche,
ist daz er lebet ordenlîche:
sô lebt der karge ûf erden in pîne
und muoz dort êwiclichen grîne
bi dem tiufel ân sînen danc.
dâ von sprach her frîdanc:
< dem milten liebes vil geschiht
so er geben sol und geben siht,
sô wirt der karge leides vol
so er geben siht und geben sol.>
wê, wie gar wê dem geschiht,
der sich izzet, swenne er ezzen siht!
sîn gemüete mac im wol sîn swêre,
wenne er ist ein marterêre
und hât mêr angest ûf daz brôt
alle tage denne üm den tôt,
den er ân zwîfel lîden muoz.
sorgen wirt im selten buoz,
wenne er ist siech und arm des muotes,
aleine er rîch sî des guotes.
wizzet daz dem ouch niht ist wol,
der brôt muoz geben und geben sol:
wenne er ist ouch ein marterêr,
swenne im die kasten werden lêr
und er vil gerne gêbe sîn brôt,
twünge in niht grôziu kummers nôt.
des selben sêle wirt vil baz rât
denne jens, der boese ist und genuoc hât.
ich hân wol siben büechelîn
gelernet bî den tagen mîn,
etswenne gern, etswenne ungerne,
und konde doch zwei dinc nie gelerne:
daz ich froelich bî dem sêze,
der mit zorn sîn brôt êze;
und daz ich froelich den sêhe an,
der herzenleit mir hête getân.
swer ie gelas ein büechelîn
daz ist genant der pilgerîn,
der weiz vil mêre von boesen wirten
denne ich hie trîbe vür den hirten.
got lâze mich nimmer dâ gesitzen.
dâ man mit brôtes snitzen
schâchzabel ziuhet über dem tische!
möhte ich einen künic dâ erwische
oder ein roch, sô füere ich wol.
mit venden würde ich dâ selten vol.
dem wirte bin ich ein swêrer last,
der ûzen ist wirt, dâ heime gast:
des kelner oder des kelnerîn
müezen wolfe und wülfîn sîn,
wenne si sich müezen dâr an flîzen,
daz si freislich üm sich bîzen
und arme liute übellich anvarn
und irn herren die koste sparn.
des lît diu schulde vil dicke ûf in
und gêt der herre genozzen hin.
man hoert vil manigen an der strâzen
hôhe gein armen liuten grâzen,
des gesinde man siht ze guoten mâzen
dâ heime von voller pfrüende quâzen..
ich hân wol zwirunt und mêr gehoert,
wie manic wirt die geste betoert,
swenne er mit lügen sich gerichet
an sînem gesinde und zuo im sprichet:
< wâr üm pflegt ir unser niht baz?
ich hiez diz koufen unde daz!>
sô getân kipeln und klagen
füllet selten mir den magen:
âne zwîfel, ich klaget baz denne er,
wenne mir ist der mage lêr
als dem storche, der wîlent was
des fuhses gast; hoert, wie ich las! xxxvi von dem fuhse vnd von dem storche.
ein fuhs einen storch ze hûse bat
und fuorte in mit im an ein stat,
dâ er ûf einen breiten stein
ein dünne muos gôz, daz er alein
ûf leckte mit sîner zungen:
sus was dem storche gelungen,
daz er vil hungeric von im schiet.
nu hoert, wes er sich sît beriet:
dô der fuhs sîn gast ouch was,
er sazte vür in ein lûter glas,
daz was oben enge und unden wît,
dar în er ze der selben zît
ein gar guote spîse gôz,
diu in dem glase al ümme flôz.
in der begonde er snatern
und sprach ze sînem gevatern:
< ezzet vaste, gevater, ir pflâget mîn wol!
mit triuwen ich iu daz gelten sol
als denne ein friunt dem andern tuot:
wenne iuwer muos daz was sô guot,
daz ir ez alterseine gâzet
und iurre triuwe an mir vergâzet>.
alsus schiet der fuhs von dan
zornes vol und spîse wan.
diz bîspel gêt ûf karge liute,
die geste gar übel pflegent hiute
und die mit boeser kündikeit
bedecken wöllen ir swindikeit:
wirt den gelônt mit valschen triuwen,
daz sol die frumen niht vil riuwen.
arme liute meine ich niht,
mit den ich armer wirt hân pfliht,
wenne mir leider ofte des guotes
ê zerinnet denne des muotes.
selten der wol geste pfliget,
der ort und ort ze koste wiget.
swer frume liute ze hûse wil laden,
der sol niht ahten ûf den schaden
den er an dem guote nimt,
wenne frumen wirten gar wol zimt,
daz si bî gesten froelich sîn.
irs frôen antlützes fröuden schîn,
ir gebêrde, ir wort, ir froelicher muot
machent âne würze die spîse guot. xxxvii von der veltmeuse vnd purkmeuse.
daz selbe lêrt diu veltmûs,
diu die burcmûs bat ze hûs.
swer sîn koste wil wol bewarn,
der lâze alle sorge varn,
die wîle die geste bî im sîn:
sô lobet man brôt, fleisch und wîn
und swaz er froelich hât gegeben.
swen man siht mit im selber streben,
der verliuset die koste und ouch die gunst
und hêt er salomônis kunst.
nieman sol den ze hûse laden,
der gern ûf anderre liute schaden
und ouch ûf ir laster schimpfet:
swenne er lachet und jener sich rimpfet,
dem sîn schimpf niht wol gevellet,
so enhât er sich niht wol gesellet.
swer schimpfen wil, der schimpfe alsô
daz sîn gesellen mit im sîn frô,
wenne der schimpf wirt schier unwert,
der disen hie, den dâ beswêrt.
der schimpf bringet ernst und ungemach,
dâ von her frîdanc wilent sprach:
< schade, schimpf was mir ie leit
und lesterlichiu wârheit.>
von schimpfen ist manic grôz schade geschehe
und manic mort, des müeze wir jehen.
mâze ist ze allen dingen guot,
wol im, der daz beste tuot!
behielte man zuht und mâze hiute,
so bedörfte man niht klôsterliute.
grôz lop und êre erwirbet ein man,
der sîne geste wol setzen kan
und ouch dar nâch ir kan gepflegen,
als ie der man ist gewegen.
wer sölte niht über die tumpheit schrîen,
ob einer vür sperwer roetelwîen
koufte und blâfüeze vür hebich?
der kêrte dem rehten ûz daz ebich
und wêr noch tummer denne ein gouch!
noch tummer mac der sîn wol ouch,
der laster und êre gelîche wiget
und boeser und frumer gelîche pfliget.
swer niden, mitten schône und oben
geste kan setzen, den sol man loben.
< guot> nu< bezzer>, dar nâch< baz>
ziert frume wirte und swendet haz:
mit< guot> und< bezzer> sol gefüegen
herren, knehte sol< wol> genüegen.
pfliget ein wirt der herren baz,
wem schadet an sînen êren daz?
nu muoz ein wirt mêre ûf die knehte
sorgen und ûf ir gebrehte
denne ûf ir herren: die wizzen wol,
wie man gesindes pflegen sol.
vil wirs man des gepflegen kan,
der sorge üm eigen hûs nie gewan
denne des, der âbent unde morgen
sîn hûsêre selber muoz besorgen.
nieman weiz waz diu bürde wiget
denne der aleine, ûf dem si liget.
gesinde des wirtes ofte verdriuzet,
des man doch aller meist geniuzet.
sô lieben friunt ich nie gewan,
er wêre etswenne mir liep hin dan.
daz alle wirte wêren rîche
guotes und muotes, und ordenlîche
könden unde wölten leben,
dâr üm wölt ich ein ôre geben:
wenne ich bin ouch ein armer wirt
dem selten iht virnes über wirt,
der den jüden ir kint ouch nert
mit sînen, swâ ez im got beschert.
des wirtes hûs und êre ich prîse,
der fröude mischet ze sîner spîse:
an der spîse wil ich erworgen,
die ich ezzen sol mit sorgen.
wizzet er ist ein sêlic man,
der froelich sîn brôt geben kan.
ich bin wol zwirunt dâ gesezzen,
dâ man zwelf gerihte hât gezzen
mit sôgetânem ernste und rimpfen,
daz ich ein lachen und ein schimpfen
hête vür driu gerihte genumen.
sô bin ich etswenne dâ hin kumen,
dâ mir driu gerihte baz
tâten, diu man mit fröuden âz,
denne jeniu zwelfiu, daz ist wâr:
bî den gewan ich grâwez hâr.
swer mich wil mâlen an ein want,
daz ich weder munt noch hant
wol vor im geregen tar,
der mâle einen andern kobolt dar,
der ungezzen bî im sitze,
und zel mir niht wie manige snitze
ich habe in den munt geschoben.
swer wölle daz in die geste loben,
der mache in schimpf und kôse mit in
lieplich, daz ist êre und gewin.
manic man kan niht gebâren
der doch hât bî sînen jâren
verzert mit êren manic pfunt:
swem des gewonheit niht ist kunt,
der wênt er zürne üm daz die geste
vor im ezzent ûf daz beste.
sô machte er in vil gerne schimpf,
hête er die genâde und den gelimpf.
diz merken leien unde pfaffen,
die got dar zuo hât geschaffen,
daz si mêre denne ander liute
guotes und êren haben hiute!
gebt iuwer brôt froelich durch got
und gedenket, daz der frume wirt loth
an guote, an êren nie verdarp
und sôgetân genâde üm got erwarp,
daz engel sîn geste wâren!
kan ein man niht wol gebâren,
der pflege doch sîner geste alsô
daz si sîn koste mache frô.
ein dinc sült ir ouch behalten:
daz man grôzer zühte sol walten
ob dem tische an allen dingen:
man sol niht ruofen unde singen,
denne mit grôzen zühten ezzen
und aller unzühte gar vergezzen.
swer ûzen ist wirt, dâ heime gast,
dem ist sîn hûs ein swêrer last:
swer gast ist ûzen, dâ heime wirt,
swie wol des fremden enden wirt
gepflogen mit guoter handelunge
an koste, an dienste, an fürderunge,
dem wêre vil senfter doch dâ heime.
des kan diu âmeize und der heime
an irem leben uns wol bescheiden:
nu hoert ein bîspel von in beiden! xxxviii ein mer von der ameizzen
diu âmeize treit den sumer în
ir spîse, daz si müge sîn
sicher in der winterzît,
sô kalter snê und rîfe lît
in velden, in welden über al
und enge machet berge und tal:
die wîle der sumer aber wert,
der stolze grille niht anders gert
denne daz er loufe und springe snelle
durch büsche, durch brâmen, und lûte grelle,
und über die liehten heide.
daz wirt im doch ze leide,
swenne diu winter zît ane lît.
nu fuogte ez sich ze einer zît,
daz der grille kam gerant
dâ er die âmeizen vant.
diu was kornes rîche.
er bat si flîziclîche,
daz si sich wölte erbarmen
durch got über in vil armen
und im büezte des hungers nôt,
er müeste anders ligen tôt.
in einem winter daz geschach.
diu âmeize ze dem grillen sprach:
< lieber mîn her grille,
wie lâget ir sô stille
in dem sumer hiure?
mîn korn ist iu nu tiure:
ir habt an iuwerm gesange genuoc!
ir sît sô stolz und ouch sô kluoc!
swenne ir hiure froelich sunget,
den sumer liefet unde sprunget
von weize acker durch daz korn,
seht, dô hêtet ir wol versworn
daz kein kalter winter kême,
der iu die sumerwunne benême:
nu ist er kumen ungeladet,
der iu und allen tôren schadet.
vil lieber friunt her heime,
sît vürbaz dâ heime
und werbet ouch selber üm guot,
daz ist vür schaden und schande guot!
lât iuch niht an müezikeit,
wenne diu bringet manic leit!
swer nu selber niht enhât,
der gêt an der tôren rât.
ein ieglicher ist im selber holt:
ist daz irz gelouben wolt,
sô setzet iu daz selbe vür
und gêt niht von tür ze tür
betelnde after lande,
wenne ez ist grôziu schande!>
alsus gienc der grille hin
sunder trôst und âne gewin.
nu merket alle, lieben liute,
waz diz bîspel uns bediute:
der sumer ist lieht und wunneclich:
sô sint die jungen fröuden rîch;
der winter ist trûric und kalt:
also ist der mensche, swenne er wirt alt.
swer nu niht în treit in der jugent
guotiu werc und reine tugent,
der hât in dem alter sich betrogen,
sô sinne und kraft im sint entflogen.
die âmeizen müge wir ouch wol diuten
gein heimsedeln, kürren liuten,
den grillen gein den die müezic gênt
und selten an einer stat bestênt.
swie wol man der âmeizen pflêge,
vil ungerne si doch ûzen lêge.
sô springet der grille hin und her
als loter und ander hofenager,
die selber ungern wirte sîn
und dringen mit den herren în.
doch wizzet daz manic man sich dringet
ze hofe, den kein kumer twinget.
sô kumt durch daz vil maniger dar,
daz er sîn guot dâ heime spar.
dâ bî ist manic arm man,
den nieman dar zuo bringen kan,
daz er ze hofe wölle sîn:
dem liebet sîn hûs gemechelîn
als der âmeizen tuot ir hol,
in dem ir sumer und winter ist wol.
swer mit gemache gerne sî,
der wone den fürsten selten bî:
aleine si vil wirtschefte haben,
doch muoz man vil bî in getraben.
wirtschaft tuot schaden und frumen,
als ich ofte hân vernumen
von heidenischer meister lêre
und in der heiligen schrift noch mêre.
künic davîdes sun her absalôn
bat sînen bruoder hern amôn
ze hûse und hiez in dâ erstechen:
sus wolte er sich an im rechen
und unbrüederlichen strâfen,
daz er sîn swester hete beslâfen,
diu was diu schoene thamar genant;
diz tuot der künige buoch bekant.
der hôhe künic balthazar
ein wirtschaft het. dô nam er war,
daz bî dem kerzestal an der want
schreip driu wort ein fremdiu hant,
dô er in grôzen fröuden saz
und mit sînen fürsten âz
und ûz den heiligen vazzen tranc,
diu dâ hete, des was niht lanc,
sîn vater nabuchodonosor
ze jerusalem geroubet vor.
ûz den tranc er unzimlîch,
sîn kebeswip mit den gesten gelîch:
des wart er in vil kurzen tagen
nâch der selben wirtschaft erslagen.
der künic darius dô trat
an daz rîche an sîn stat.
wem grûwet gein der wirtschefte niht,
diu mit freidiger fuore hât pfliht,
als dô der künic herôdes saz
und mit sînes bruoder wirtinne âz,
die er im vor nam mit gewalt,
des der liebe sant johannes engalt,
der ze der hôchzît sîn leben
verlôs, dô sîn houbet wart geben
einer springerinne ze miete?
wê irre muoter, diu daz geriete!
diu wirtschaft troestet vil baz mich,
dô marîa magdalêna sich
von irn sünden machte reine,
dô si lac weinende alterseine
under einem tische bî des füezen,
der alle siuchen wol kan büezen. xxxviii ein gemein rede von geitigen vnd von raubern vnd von boesen wirten.
die heiligen schrift muoz ich hie trennen
und wil ein wênic vürbaz rennen
von der gîtikeit ingesinde,
wenne ich si doch hin nâch wol vinde.
den wirten sül wir urloup geben,
got gebe daz si mit êren leben!
mit kurzen worten sül wir rüeren
ein gemeine rede und dar nâch in füeren
rouber, diebe und ander liute,
die der gîtikeit dienent hiute.
wer wart ie grîs oder wîser man,
der tumlich nie vor hête getân?
kein mensche wart nie sô tugentrîch,
ez tuo etswenne untugentlîch:
so enwart nie mensche sô sinnenrîch,
ez tuo etswenne unsinniclîch.
swer unsers herren willen tuot,
der hât sinne, êre und guot.
wîlent lobte man guoter liute leben
und merkte ir wort und ir werc eben:
sô spottet man ir nu, swâ si gênt;
tôrn ein ander bî gestênt.
swer nu wil sîn ein frumer man,
den muoz ez gar sûr kumen an,
wenne er muoz sîn der werlde grûwe
und muoz sich riuhen als ein hûwe
und muoz mit vorhten gên, stên, sitzen.
süln in ander liute entsitzen.
swer friunde aber hât, lîp und guot,
ob den aleine sîn kranker muot
swachet und gar drücket nider:
wer mac den ûf gerihten wider?
swer gedenken noch gedanken kan
guottête, der ist ein kranker man.
salz, îsen, blî und nazzen sant
trüege man vil senfter über lant
denne sôgetâner muotwiller untât,
der nu diu werlt manigen hât. xxxix. von der aglestern vnd von der tauben.
ein agelaster ein tûben sach
schône vor ir gên, ze der si sprach:
< frou tûbe, lêrt mich iuwern ganc,
des wil ich immer iu sagen danc!>
diu tûbe sprach:< daz tuon ich gern:
seht vor, ob ir in müget gelern!>
< jâ> sprach si< nu gêt mir vor,
sô trit ich eben in iuwer spor!>
daz tet diu tûbe; diu agelaster
wânte ir gewonheit wêr niht laster:
swar si spranc, lief oder gienc,
vil manigen irren swanc si vienc.
ir zagel fuor ûf und nider,
sô bickte ir snabel ouch her wider
beidenthalben bî den wegen.
< wölt ir der alten bicke pflegen>,
sprach diu tûbe,< waz sölte mîn ganc
und daz ich iu diene âne danc?>
diu agelaster hin wider sprach:
< lât mich vor gên und gêt ir nâch,
sô merket ir baz, waz mir wirret
und waz mich iuwers ganges irret.>
si gienc nâch oder gienc vor,
irn oeden zagel truoc si enpor
und bicket ir snabel hin und her.
mit disem bîspel ich wol bewêr
muotwillige frouwen und klôster liute
und alle tôren, die noch hiute
leben wöllen nâch irem willen:
welch zuht kan der unzuht gestillen?
manic mensche sich ofte an sêlden swachet,
swenne ez sich selber zinshaft machet
dem tiufel, des lîp und sêle wêre frî,
wonte im niht kranc gemüete bî.
der tiufel züge uns selten nider,
sezte wir uns vesticlîchen wider:
wenne ich daz wol gemerket hân,
daz mich der tiufel selten kan
der dinge slâfende über gên,
den ich des tages wider stên.
âne sache nimmer niht geschiht.
swelch mensche sîn selbes gewizzen ansiht,
der hât immer rihters genuoc.
sô swinde nie kein wurm genuoc
alz der gewizzen, die niht sint
verzwîfelt noch gein gote blint.
swelch mensche des sîn herze went
daz ez sich nâch gotes liebe sent,
daz hoert ouch gerne gotes wort:
an den lît süezer mînnen hort.
wie sölte des leben mir sîn bekant,
der nimmer würde vor mir genant?
wer kan der heiligen tugent bekennen,
er lâze denne ofte si vor im nennen?
swer mir wêr von herzen trût
beide verholn und über lût,
vil selten ich des vergezzen sölte:
swer friuntlich von im kôsen wölte,
ungern ich verre von dannen gienge
biz ich sîn rede gar wol vervienge.
als tête ouch der, dem got liep wêr:
dem würde diu zît vil selten swêr,
swie lange man von im sünge oder sagte,
wenne im diu kurzwîle wol behagte.
nieman sol dâ von gote kôsen,
dâ er die rede im hoert verdôsen:
da belibet sîn lêre gar âne danc.
dâ von sprach her frîdanc:
< swer berlen schüttet vür diu swîn,
die mügen unlange rein sîn.>
manic man guot dinc gerne lêrte,
der sîn lêre im niht verkêrte:
wenne swie vil man den gouch lêrt,
sîn guckucken er doch niht verkêrt.
singen, sagen und seiten klanc
üebent ir ampt gar âne danc
vor den, die kurzwîle niht ahtent
und nâch andern dingen trahtent,
diu doch et. swenne unnütze sint:
swelch mensche wil wesen gotes kint,
daz bezzert bî den drin sîn leben.
swer die schrift verstên kan eben,
der vindet künic davîdes harpfen klanc
und wie manic springer vor im spranc
in gotes dienste, sô er got lobte:
swer daz nu tête, man sprêche er tobte,
als dô künic davîd nackent spranc
vor gotes archen, des keinen danc
michol, künic sauls tohter, im dô sagte,
wenne ir sîn springen niht behagte.
singer, sager hab wir doch,
die gote ûf erden dienent noch:
der dienste manic sêle geniuzet.
doch vindet man die die sîn verdriuzet.
man mestet swîn mit klien und eicheln
und swendet drüse mit nüehtern speicheln:
tôren mestet lop und smeichen,
gotes wort herte herzen kan weichen.
singen, sagen und seitenspil
tuont frumen und ouch schaden vil.
si füegent übel unde guot,
als der mensche ist denne gemuot. xxxix von seiten spil.
swelch herze seitenspil trûric vindet,
hât daz iht fröuden, diu verswindet;
swelch ez aber froelich vindet,
hât daz iht trûren, daz verswindet:
liep und leit kan ez gemêren
der werlde oder got von himel ze êren.
swer inneclich an got gedenket
sô man seiten vor im klenket,
wêr ich des meister, ich liez in selten
sôgetâner kurzwîle engelten.
selten ieman nu schimpfes gert.
bî sûren herzen ist harpfen unwert.
swer sûren herzen süezen sanc
singet, der dient in ân allen danc.
mit der schrift ich wol bewêre:
ob ein mensche beheftet wêre,
daz der vînt ez nimmer betrüebte
die wîle man seitenspil vor im üebte:
david und saul sint des geziuge
in der. schrift, daz ich niht liuge.
harpfen, rotten und gîgen
wil süeze andâht, zuht und swîgen.
urliuge wil toben und schrîen,
bûden, swegeln und schalmîen.
swen seitenspil sô froelich machet,
daz er schimpfet, tanzet und lachet
durch werltlicher fröuden glanz,
des herze ist niht gein himel ganz. xxxix. von der orgeln doene.
diu kristenheit noch orgeln hât
an des seitenspiles stat,
daz wir an der engel dôn
gedenken, swenne ein blî sô schôn
ûf erden bî uns hillet:
got herre von himel, wie schillet
mit êwigen fröuden denne dîn sal
von heiligen und engeln stimme ân zal:
daz könde nie menschen sin durch gründe
noch menschen munt ze rehte uns künde! xl. von heyligen buochen.
swem sanft mit heiligen buochen wêre,
der benême im selber manige swêre
und fünde vil manige süeze lêre,
der lîp und sêle hêt frumen und êre.
waz sol der market, den nieman suochet?
waz sol diu kunst, der nieman geruochet?
waz töhte silber unde golt
und gimme, wêre im nieman holt?
waz süln diu buoch, diu nieman list?
diu sint noch unnützer denne mist.
mist manigen magern acker tünget,
daz er fruht bringet und sich jünget:
alsô sölten die sêle getünget werden
von hôher meister lêre ûf erden:
die fünde man in vil manigen buochen,
der si mit flîze wölte suochen.
nu sint si leider worden unwert:
des stêt ez hiur wirs denne vert,
sît milwen, holzwürme und schimel
nagent der buoch, der sêle ze himel
vor gote vil hôhe sint erhaben.
werden mîn buoch mit mir begraben
wem schadet oder frumte daz?
diu werlt ist leider nu sô laz,
daz aller der dinge si verdriuzet
der unser körper niht geniuzet.
swâ mit man die sêle sol
spîsen, des enbêre wir wol.
wer gesach ie sêle trinken oder ezzen?
wir süln des lîbes niht vergezzen,
an dem verlust stêt und gewin.
got gibt die sêle, der neme si ouch hin!
er hât bevolhen alle sêle
sînem hôhen engel sant michahêle,
daz er ir keine lâze under wegen:
sô muoz der lîp sîn selbes pflegen.
alsô wirt leider diu heilige schrift
den liuten bitter als ein gift,
die gar noch sint der werlde kint:
die machet diu werlt gein gote blint.
diz hât künic davîd ofte gerüert
und manic heilic man volfüert.
swer diz wil suochen in iren buochen,
der vindet beide segen und fluochen.
swer daz allez wölte bringen ze diute,
der machte im friunde und vînde hiute.
ich renne einez hin. daz ander her,
daz ist einem liep, dem andern swêr.
mîns sagens maniger wol enbêr:
dem nieman gram ûf erden wêr,
der müeste âne sêle ein bilde sîn.
wir sehen daz ofte ein kindelîn
niht wil ezzen und izzet durch haz,
swenne man sprichet< wem gib ich daz>?
wie sölten wir got wesen liep?
dirre ist ein rouber, der ein diep,
der ist unkiusche, dirre ein frâz,
jener unküste ein vollez vaz,
der ist nidisch, dirre unertic.
dirre ist gîtic, jener hôchfertic,
der ist mordisch und ist freidic.
dirre ist triuwelôs und meineidic,
und der ouch gar âne wentellîn
sol sîn, der hât ein mentellîn,
under dem niht wâriu minne lûzet,
wenne er unrehte kriege mûzet
über jâr und über jâr
und ûzen doch wil sîn gar klâr.
der wân wont allen tôren bî
daz ir leben daz beste sî.
man siht uns ofte in fröuden schallen
und wizzen doch niht, wenne wir vallen.
grôz gewalt und irdisch guot
verkêrent wîser liute muot,
daz si unserm herren selten dankent
guotes und êren und von im wankent
als ein rôr her und hin,
swar si denne neiget ir tummer sin. xl. von zwein eseln.
zwên esel giengen an einem gevelle,
dô sprach der eine< trût geselle,
wie swêren sac maht du getragen?>
er sprach< daz wil ich dir sagen:
mîn herze sich nâch arbeit sent
reht dar nâch als man mich went.
lêt man mir den willen mîn,
sô slahe ich nider mîn oerlîn
und lenderier hin gar gemache.
swer aber mich wil resche mache,
der bere mir den rücke mit steben,
sô zelte ich vor im schôn und eben,
swie swêre der sac sî den ich trage.
niht mêre kan ich dir gesage>.
< ich hoere wol daz du von natûr
bist als ein krieger vilzgebûr,
sît du ungern iht anders tuost
denne daz du tuon betwungen muost.
sô trage ich swaz ich tragen sol
williclich und ist mir wol
und bin sicher, swâ ich stên,
vor schelten, vor slegen, und swâ ich gên,
wenne ich setze mich niht wider
und lege vor trâkeit mich niht nider,
und swenne mir sûr wirt mîn lipnar,
sô dunket mich daz ich wol var>.
dise esel mügen uns wol bediute
werltliche und geistliche liute.
die êrsten tuont niht âne slege.
die muoz unser herre ûf wege
mit siuche, mit armuot, mit gewalte,
süln si dienstes gein im walte.
anders bekennent si sîn niht,
als leider uns allen ofte geschiht,
sô dienent im geistliche liute
unbetwungen mit willen hiute
und verdienent ir lîpnar baz
denne wir, den ir stenkevaz
selten immer werdent lêre
und den doch kleiniu arbeit ist swêre.
nu merket wie her frîdanc sprach
dô er der esel leben an sach.
< swâ ein esel den andern siht
vallen, dâ hin kumt er niht.
nu seht daz ist ein tummez tier
und ist doch wîser denne wir.>
wenne wir sehen alle tage
liute sterben und siuche klage
und bezzern uns doch wênic dâ bî!
wer ist vor tôdes sorgen frî?
swer werlt fröuden sich erwiget
und süezer andâht gein gote pfliget.
aller frouwen und meide keiserîn,
engel und heiligen fröuden schîn,
tugent und genâden voller schrîn
und aller sünder troesterîn
gefroüwet ze hant daz herze sîn
baz denne der tac diu vogellîn
und in dem ougste ein küeler wint.
sô liute und vihe durchhitzet sint;
wenne diz gemach ist ungemach
gein dem, von dem her david sprach:
< vor gotes ougen tûsent jâr
sint vil kürzer, daz ist wâr,
denne ûf erden ein kurzer tac>:
swer die fröude verdienen mac
und si versûmet williclich,
der wirt verlorn êwiclich.
swenne ich ansihe der werlde bilde,
sô vinde ich manic leben wilde,
daz zam in gote sölte sîn:
und daz êrste ist leider mîn.
geistlich leben ist niht gar veste,
êlich leben hât fremde geste,
pfaffen leben ist gickelvêch.
swer vür ein pantier nimt ein rêch,
der sol selten naht und tac
von im haben süezen smac
als ê von dem pantier, swenne ez vol
ist süezer würze und ûz sînem hol
gêt und ûf tuot sînen munt,
ûz dem ez ze der selben stunt
mit lûter stimme einen smac sô süeze
lêt varn, der alle siuchen büeze
den tieren mac, diu denne zuo
loufen ez sî spât oder fruo.
diz tier bediutet priester leben,
die uns guot bilde süln geben.
wenne süeziu lêre ûz irem munde
sol uns bezzern ze aller stunde,
als der pantiers âtem tuot,
der allen tiern für siuche ist guot
denne alein den trachen:
der kraft beginnet krachen
sô si hoerent des pantiers stimme,
sô fliehent si von im mit grimme.
waz daz bediute, daz weiz man wol
nieman daz ofte sagen sol,
daz man dicke hât vernumen.
langiu rede möhte ouch ze schaden kumen. xli. von den vier elementen vnd dar vf vnd auch dar nach vil guoter rede vnd lere da mit der geitikeit vnd vntugent vns muez zerinnen.
vier dinc von gote der krefte waltent.
daz si die werlt alle ûf haltent
und alliu dinc nâch irem werde:
fiur, luft, wazzer und erde.
wazzer und erde wegent nider,
fiur und luft diu strebent wider,
zwei sint lîhte, zwei sint swêr,
diu swêren vol, diu lihten lêr.
wie si sich gein ein ander halten,
des lâze wir irn schepfer walten,
der mit den viern uns hât geben
stiur und hilfe daz wir leben.
fiur und luft diu swebent enpor,
von wazzer und erden kumet hor
daz unser sêle ze grunde senket:
wol im, der daz wol bedenket!
sit unser herre uns hât von erden
gemachet ze der wir müezen werden,
ob wir nâch unser muoter trahten
und mêre ir denne des himels ahten,
wen sol daz dunken unbillîch?
himel und erde sint ungelîch:
unser lîp sich ze der erden senket,
unser sêle gein himel ûf gedenket,
si wil hin, der lîp wil her:
also wirde ich ofte mir selber swêr
und gên einveltigem gelouben nâch
und spriche, als wîlent her frîdanc sprach.
< ich enweiz wâ von mîn lîp hie lebet,
denne daz ein sêle dâr inne swebet.
wie diu sêle geschaffen sî,
der gedanke wirde ich nimmer frî,
wenne si vert von mir als ein blâs
und lêt mich ligen als ein âs.
alsus enweiz ich wer ich bin:
got gibt die sêle, der neme si hin>.
sît nu diu werlt sô gîtic ist,
sô fürhte ich daz der endekrist
der kristenheit einen wîten strich
mit silber und golde ziehe an sich.
sît pêbste, bischöfe, müniche und pfaffen,
keiser und künige und werltaffen
sich wöllen sêre an in haben:
sol er denne niht mit êren draben
die breiten strâze gein der helle,
dô lucifer sîn trût geselle
sîn warte mit allen sînen genôzen,
die von himel sint gestôzen?
swer sinem herzen lêt den zoum
und lêt ez fliegen als einen troum
ûf und abe, hin und her,
der ist guoter witze lêr:
wenne manic ros viel ofte nider,
hielte ez sînes meisters zoum niht wider,
unser zoum ist bescheidenheit,
diu aller tugende krône treit.
swer über sich, in sich, under sich
wol kan sehen, der dunket mich
wîser denne der neben sich
siht und selten hinder sich.
< über sich> gein himel ziuhet,
< under sich> die helle schiuhet,
< hinder sich> die sünde wiget,
< neben sich> des libes pfliget,
< in sich> ist ein spiegel glas
waz nu, waz noch, waz wîlent was.
< für sich> ir aller panier treit
gein sêlden mit bescheidenheit,
wenne der mensche sol vür sich sehen
waz guotes und übels müge geschehen,
und sol sîn herze gein gote rihten
und ze der werlde lützel pflihten.
er sî junc, alt, arm oder rîch
swer kumen wil ze himelrîch
und ze des êwigen lebens wunne:
sibenstunt liehter denne diu sunne
muoz sîn sêle vor gote werden;
wol im der daz verdient ûf erden!
als gein der sunnen sich alle blüete
ûf tuont und lachent in süezer güete,
alsô lachet friundes herze von grunde
âne valsch gein friunde ze aller stunde.
eyâ got herre, wâ wirt der funden,
der niht verborgen habe dort unden!:
swer lachet gein gote in süezer güete,
der über süezet alle blüete.
man spricht, swer in dem sacke koufe
und ofte sich mit tôrn roufe
und borge sîn guot ungewisser diet,
der singe vil ofte daz klageliet.
ob man die wârheit sprechen sol.
diz tuont der werlde minner wol,
die koste, flîz und arbeit,
ûf dirre werlde unstêtikeit
mit sorgen legent alle ir tage
und varnt von hinnen in jâmers klage.
wie grôzen flîz, kost und arbeit
hôhe meister wîlent habent geleit
ûf künste, lop und ûf tugent
beide in alter und in jugent:
daz tuot uns kunt der heilige man
jerônimus, ê denne er hebe an
die bibeln, ûf die er ouch geleit
hât grôzen flîz und arbeit.
swie vil er guotes hât gelêrt,
sô wirt er doch sô wol niht geêrt
von pfaffen als er billich sölte,
ob man sîn lêre ansehen wölte.
pfaffen und leien, arm und rîch
êrt man ûf erden gar ungelîch,
wenne ofte ein ungetriuwer man
der werlde sich vil baz lieben kan
denne einer der slehter dinge gert:
der wirt nu leider schier unwert.
diu erde âmeizen und binen gebirt,
ûf der der lewe geborn ouch wirt:
arme liute bî rîchen ouch ofte stênt,
ungetriuwe bi getriuwen gênt,
sô sitzet ouch ofte ein wîser man
bî einem der lützel guotes kan.
disiu werlt ist valschaft und sô wilde
als in einem spiegel ein goukelbilde.
swer guot und übel wölle verstên
kürzlich, der lese ecclesiastên,
ein buoch in dem her salomôn
dirre werlde unstête bewêrt gar schôn,
und sant jerônimus, der dar ûf hât
geschriben manigen nützen rât.
waz sol man tihten oder schriben,
sît nieman wil sô lange belîben
bî tugenthafter kurzwîle
biz daz ein mûs liefe ein mîle?
freidic kurzwile ist nu wert,
der heiligen lêre vil nâch nieman gert.
diu werlt wirt von tage ze tage
je wilder und erger, daz ist mîn klage:
wenne schuoler wöllen nimmer lern,
pfaffen gênt ze kôre ungern,
vil müniche velschent irn orden,
nunnen sint trazmüetic worden,
witwen, weisen und arme liute
verderbent ritter und herren hiute,
die billicher si beschirmen sölten,
ob si daz reht ansehen wölten.
ouch sehe wir ofte der werlde fürsten
nâch guote mêre denne nâch gote dürsten;
koufliute ir ebenkristen triegent,
swenne si liegent, swerent, kriegent;
meide siht man unzühte walten,
boese bilde gebent den jungen ir alten,
diern und knehte unnütze sint,
kleffisch und freidic sint nu diu kint..
man vindet rîch und edel liute,
die gar untugenthaft sint hiute:
valsch und unzuht gênt nu vür,
triuwe und zuht stênt vor der tür.
ê denne diu schande die êre vertrête,
ê denne die herren würden unstête,
ê denne man sô vil wandels hête
an worten, an werken und an wête,
dô vant man heiliger liute vil,
der nu diu werlt niht enwil.
swer gotes vorhte und liebe an siht,
der entouc nu in der werlde niht:
swer nu der werlde gevallen wil,
der sehe und hoere und rede niht vil.
an boeser kluokeit kleiniu kint
vil klüeger denne ir vater sint:
des hânt nu jungiu heselîn
alter fühse tückelîn.
swer verre suochet engen rât
und in dem biutel niht enhât,
der mac leider ê verderben
denne âne guot grôze êre erwerben.
wîlent ê denne der merker orden
sô gemeine wêre in der werlde worden,
dô lebten einveltige liute mit êren:
nu muoz man die mentel kêren
sô manigen enden her und dar,
daz ûzen und innen niendert kein hâr
an rehter einvelte gewande ist beliben.
swer nu niht mit unküste ist durchtriben,
der touc ze rôme niht, dâ der stuol
ist unsers gelouben und diu schuol.
mich dunket daz der alten schimpf,
ir güete, ir triuwe und ir gelimpf
vil nâher rêmten dem himelrîche
denne unser ernst, die gar griulîche
sich stellent und selten werdent frô:
wer gibt sô vil ûf unser drô?
swer niht fride wil im selber geben,
der hât ûf erden ein übel leben
und wirt sîn leben erger dort:
sô hât er êwiger unsêlden hort.
der kus, den wîlent her joab
amase dem fürsten gap,
dô er in gruozte und an sîn kinne
im greif in valscher friundes minne
und durch sîn sîten in dô stach,
daz er vor im sân ligen sach
ûf der erden sîn geweide,
kumt manigen einveltigen ze leide,
den man mit der linken hant
grîfet an ir kinne und in zehant
den tôt mit der rehten tuot,
sô man in lîp, êre oder guot
mit grôzer unkust swert erstichet
und mörtlich sich an in gerichet.
alliu guottête ist dâ verlorn,
swâ tegelich nît wont und zorn.
swer sich der sêle erwegen wil,
dem ist keiner untât ze vil.
dô ich diz buoch ze babenberc
tihte, ein man von nürenberc
sînen vater und muoter eins tages ersluoc;
wê, daz sîn muoter in ie getruoc!
hât nieman ûf erden wîsen muot
denne der der gotes wollen tuot,
wie lützel wir denne wîser liute
ûf erden leider vinden hiute!
diu werlt ist nu sô freidic gar,
swâ man iht guotes wirt gewar
daz man sich heilikeit dâ versiht,
wer hât niht mit der werlde pfliht?
wizzet daz lûzende freidikeit
ofte heiliges lebens kleit an treit.
swelch sêle ze gotes rîche wil varn,
diu muoz gelîch werden dem westerbarn
ûf erden oder in dem vegefiure:
aller ander trôst ist ungehiure.
swer lange bûwet fremdiu lant
und denne sîn koste und sîn gewant
verliuset swenne er heim wölte gên,
der mac wol jêmerlîchen stên.
alsô ist der gar sînen flîz leit
ûf dirre werlde unstêtikeit:
der wirt beroubet ûf der strâzen,
sô diu sêle den lîp muoz lâzen,
daz er dort in sînes vater lant
niht kumen tar âne schoen gewant.
frâz, hôchfart und gîtikeit
brâhten uns von êrste in arbeit,
sô machte kâîn durch nît und haz
mit bluote sînes vater muoter naz,
do er âbeln sînen bruoder sluoc:
der traz hât noch geverten genuoc.
des slangen rât und êven tât
brâhte alle die werlt in missetât.
des klaget meister hugewitze,
daz zuht und scham, kunst und witze
fleischlichem geluste entwîchen müezen
und under der gîtikeit füezen
ligen als vor swînen edel gesteine.
diz jâmer klagte er doch niht aleine.
ez hât manic wîse man geklaget,
dem werltlich êre niht behaget.
zuht zieret frouwen unde man,
unzuht bî gote nie stat gewan.
unzuht in kloestern übel zimet,
grôziu frîheit ofte boese ende nimet.
swer selber niht wölle wesen wilde,
der gebe der werlde niht boese bilde.
luoder, muotwille und spil
machent frîer buoben vil.
quecsilber ist tummer liute guot,
wenne ez unstête ist als ir muot.
tumplich zern und boeslich sparn
süln selten guot und êre bewarn.
wizzet swer sich niht vergêze,
daz der kein dinc unrehte mêze.
manic êre wirt ofte niht volbrâht,
daz man si vor niht hât bedâht.
mêzic, stêter, wârhaft man
arm alter selten ie gewan.
niht verkêrt die werlt sô sêre
als wîp, wîn, schaz und werltlich êre:
swaz übels in aller der werlde geschiht,
daz hât mit disen vier dingen pfliht.
zwên merkte diu werlt hât ûf erden,
ûf den man rîch und arm mac werden,
der êrste ist guot, der ander ist boese,
als ich mit worten iu zeloese:
swer den boesen im hât erkorn,
der gewinne oder verliese, der hât verlorn,
swer ûf den andern leit sînen sin,
er gewinne oder verliese, der hât gewin:
der êrste market ist gîtikeit,
der ander gein gote verstandenheit.
swer durch got daz überige guot
von sîner nôtdurft mit willen tuot
und valsch tuot von der wârheit,
des sêle vermîdet allez leit:
diu zwei dinc bringent sunderliche
lîp und sêle ze himelrîche.
der mensche im gar unsanfte lebt,
der nâch dem guote swinde strebt
daz im niht wider varn mac:
der hât unruowe naht und tac.
waz sol daz guot daz schaden tuot,
daz hie hât sorge, dort helle gluot,
daz swendet bluot und blendet muot?
swie man dem tuot, daz ist niht guot,
und swer mit flîze dar nâch trahtet,
sêle und friunde er lützel ahtet.
des siht man selten friundes par
bî kristen liuten ganz sô gar,
als man bî juden und heiden vant,
daz noch ir buoch uns tuont bekant:
tydeus und polinices,
orestes und pilades,
patroclus und achilles,
êneas und achates,
künic davîd und ouch jonathas.
der triuwe alsô geloetet was
zesamen, daz ie einer sîn leben
vür den andern ê wölte geben
denne er in vor im tôten sêhe:
spricht ieman, daz diz nu geschêhe?
geschiht ez niht bi klôster liuten,
sô gibt ir leben hille vür jiuten,
ir trût gespiln dâ vür ichz hân,
ez irre denne ein junger man.
einveltige liute wîlent giengen,
swâ si ir lieben friunde enpfiengen,
und helseten si mit lachendem munde
und meinten daz von herzen grunde
in süezen triuwen einvelticlîchen:
sô gebâre wir nu sô ernstlîchen,
daz einer den andern sihet an,
als ob er im leit habe getân:
diz kumt von unmêzlicher siuren,
als der in einer verwepften liuren
weder wîn noch wazzer smecket,
sô ein unsüeze die andern decket:
hôchfart und grimmiu gîtikeit
sint briuwen dirre bitterkeit.
sô wê dir zwirunt, unsêlic man,
des marter sich hie hebet an
und dort sol weren êwiclîch!
wenne wiltu lachen minneclîch,
sûr senfmüle und ezzic kruoc,
der siure nie konde gewinnen genuoc?
swenne der tiufel, dîn geselle,
mit dir vert lachende in der helle,
durch den du hie nu trûric bist?
swer durch got hie trûric ist,
dem lônt er ouch in himelrîche
mit sînen fröuden êwiclîche:
des tuot er dir niht, gîtiger,
hôchfertiger und glichsener,
wenne iuwer trûren dâr an lît,
daz iuwer dinc niht alle zît
gêt als ir ez gerne seht!
rehte triuwe ir gar versmêht!
ir sît des tiufels marterer,
der iuwer vil ungern enbêr!
rihtet ûf daz houbet, gebt guot wort
uns armen und habt êre und hort
mit den êren, als ir sît wert!
kein sêlic man iurre sêlden gert,
wenne êren triuwe ist sêle untriuwe,
leides muoter und êwigiu riuwe.
swenne ein mensche durch êre daz tuot
daz nie wart und nimmer wirt guot,
diu triuwe ein êwige riuwe brenget,
swie verre sîn fröuden spil sich lenget.
werltlich lop im ofte liuget,
als den sîn ahpêr troum betriuget,
der slâfende liute hât und lant
und wachende üm brôt setzet sîn pfant:
dem ist sîn troum niht wol ûz gangen.
sol in nâch guote, nâch êren erlangen
der rîche was in hôhem troume,
sô grîfet er spâte nâch sêlden zoume:
diz siht man leider ofte hiute
burger tuon und edel liute,
den hôchfart und ir kreftic guot
gein gote verkêrt lîp und muot:
wenne diu zwei machent si sô blint,
daz si îren fliz an wîp und an kint,
an rîche wât, an trinken, an ezzen
legen sô gar, daz schier vergezzen
wirt der sêle in disem troume.
wer gesach ie obez ûf dürrem boume?
wîlent frâgte man nâch reinem muote
und selten nâch unreinem guote,
sô herren bestaten wolten ir kint:
sô sint si leider nu sô blint,
daz si weder kunst noch tugent,
schoenen lîp, friunde oder jugent
ansehent denne daz verfluochte guot,
daz manige sêle bringet in helle gluot,
und sehent doch valsch guot selten erben
mit sêlden ûf den dritten erben.
bedenke, mensche, daz du bist
ein kranc ertknolle, ein fûler mist,
und daz durch dich gemachet doch ist
swaz lebt ûf erden! wenne dîn list
vêht den vogel in den lüften,
wildiu tier in velsen krüften,
vische in wazzern, grôze und kleine,
slangen und würme, reine und unreine:
wâ wart ie groezer wirdikeit
an ein sô krankez vaz geleit,
alsô daz du grôze êre hâst ûf erden
und doch ze himel maht erbe werden,
wiltu dînen lîp mit flîze suoche,
als geschriben ist in der minnen buoche:
< mîn herze ich ofte in trûren senke,
swenne ich hin und her gedenke
wie vil ich guoter friunde hân
verlorn, der gelîchen ich niendert kan
vinden an stêten und slehten triuwen:
dâ von muoz mich von herzen riuwen
daz ich die selben niht êrte baz,
die wîle ich mit in tranc und âz,
die getriuwe, sleht und wârhaft wâren
bî sêligen liuten und sêligen jâren>.
wenne manic man dunket ungemeine,
des herze getriuwe ist und gar reine,
sô dunket vil maniger wol gezogen,
an dem man ofte wirt betrogen:
könde wir die wol und uns ouch spehen,
sô dörfte wir niht in spiegel sehen.
der mensche hât fünf dinc von nâtûre,
er sî rîch, arm. herre oder gebûre:
schoene, sinne, sprâche, stimme und kraft:
daz aber er werde tugenthaft,
kiusche, milte, dêmüetic und reine,
diu genâde gêt von gote alleine.
der jeniu fünfiu hât gegeben,
der ziert mit tugenden unser leben,
wölle wir nâch sîner diener siten
mit flîze in flêhen unde biten:
wenne unkrût wehset ungesât,
sô schoener sête missegât.
wölle wir der tugende acker jeten,
sô müeze wir wachen, vasten, beten,
uns selber zemen und âne verdriezen
mit ougen regen die sât begiezen,
ê denne daz unkrût si verderbe
und schaden mit schande ûf uns erbe.
swer vellet in sünde, der stê ûf wider
mit bîhte und lige niht lange dernider.
nieman ist sicher er müge vallen,
lange ligen hât schaden und laster schallen.
in dem paradîse viel adâm dernîder,
job ûf der misten stuont ûf wider.
unser herre helfet tougenlich
den sînen und ouch offenlich:
er hilfet ouch manigen ân iren danc,
der herze manigen krummen wanc
ofte suochet hin und her,
daz er der dinge si gewer
der ir tummer sin begert:
die werdent vil baz von im gewert
denne ob ir wille vür sich gienge;
sêlic wêr der der daz vür guot enpfienge!
wir sehen ofte manigen narren
ûf eines andern erbe harren,
der selbe vil ê wirt begraben
denne jener des erbe er wolte haben:
als wîlent der hôchfertig, übel amman
mardochêo dem getriuwen man
einen hôhen galgen hete bereit,
an dem er den tôt selber leit.
alle unwîse und gar übel liute
niden ie die frumen und tuont ouch hiute:
dâr üm sül wir niht verzage
wir dienen got von tage ze tag. e,
wir sîn in sünden oder âne sünde.
wenne ich ein dinc vür wâr iu künde:
swer in toetlichen sünden tuot
guotiu werc, der gemêrt sîn guot
ûf erden und minnert der helle pin,
in dem sîn sêle muoz immer sîn,
ob er niht gotes hulde erwirbet
und in toetlichen sünden stirbet.
er wirt ouch vil deste ê bekêrt
von sînen sünden, ob er got êrt
mit vasten, almuosen und mit gebete
denne ob er guoter werke niht tête.
nieman verzwîfeln sol sô gar
er neme doch gotes dienstes war,
wenne ofte in einer kleinen stunde
wirt eines sünders herze von grunde
entzündet von einer guoten lêre,
daz er sich bezzert immer mêre.
manic mensche ist aber alsô gemuot:
der im ûf erden gêbe daz guot
mit dem ez wol des lîbes pflêge,
ez enrüechte wâ sîn sêle belêge.
wê dem, der als ein vihe lebet
und niht nâch gotes liebe strebet!
waz sol dem grôz guot oder kunst,
der niht unsers herren gunst
erwirbet in disem kranken lîbe,
in dem er doch niht lange mac blîbe?
frost, hunger, durst und grôze arbeit
manic tôre gar williclich vertreit
in werltlicher affenheit,
den müete, hêt im daz ûf geleit
sînes getriuwen bîhters rât
vür alle sîne missetât.
tôren tumpheit ist sô vil,
daz ir nieman weiz ein zil:
zehen prediger brêhten ir niht
sô vil zesamen als man ir siht
ze einem turnei oder fôreis kumen,
des weder lîp noch sêle hât frumen:
ein garzûn bringet si vil ê dar
denne dise, die got manic jâr
hânt gedient und gerne si lêrten
dâ mit si ir heil gemêrten.
ein bûdel kan zesamen locken
mêre tôren und toerîn denne vier glocken,
die man ze gotes dienste klenget.
unser herre uns allen vil verhenget,
ob wir veraffen unser jugent,
daz wir uns doch ûf tugent
in dem alter rihten alle.
nieman ist sicher er envalle.
manic dinc ist sleht und wart nie krump.
wer wirt nu wîse, er sî ê tump?
ze gotes dienste sî wir trêge.
ein junger knappe ungern verlêge
tanzen, springen und justieren,
loufen, ringen und turnieren.
waz arbeit lîdent manige liute
mit unkiusche und mit luoder hiute,
die man siht spiln, schîben, bôzen,
wachen in brahte mit iren genôzen,
daz in diu ougen glotzen dicke
als einem kater in einem stricke?
dirre arbeit si lützel verdriuzet,
der weder lîp noch sêle geniuzet.
swer durch got drî nehte sölte wachen.
dem wölte houbet und herze krachen,
swer aber in des tiufels dienste wil wachen,
den hoert man singen, springen, lachen.
von gotes drîn nehten wil er sochen,
dem tiufel wachte er drî wochen
daz er lützel ruowe pflêge.
diu bein sint manigen liuten trêge,
sô si ze kirchen süln gên:
ein messe mac der niht überstên,
den drî naht tanzens nie verdrôz.
diu arbeit klein was, disiu ist grôz.
allen tôren wêre niht swêre
daz alle tage vasnaht wêre.
swer sich nâch der jugent sent
und sîn herze niht entwent
tummer worte und tummer site,
dem wont vil lützel witze mite.
sînen kummer überwindet etswenne ein man,
sîniu jâr nieman gewidern kan.
swer alt ist, der sol loben got
daz in gefristet hât der tôt
sô lange, daz er sich baz verstêt
denne ein tôr, der tanzen gêt.
der werlde kint sint gerne hie:
tuot einem ein hant wê oder ein knie,
sîte, huf, rücke oder houbt,
im selber er dennoch niht geloubt
er wölle mêr tuon denne er mac:
dirre site ist tummer liute slac:
wenne swer sîn herze neigen wil
ân widerzuc ûf alliu diu zil
diu im der tiufel vür kan setzen,
der wil gern lîp, sêle, guot und êre letzen,
als noch leider maniger tuot.
wer hât vor tôrheit sich behuot?
swenne ich gedenke nu daran
waz ich wîlent hân getân,
sô twinget vil manic dinc mîn gewizzen,
des ich mich wîlent hân geflizzen
und des mîn lîp dô was gemeit:
daz ist mir nu von herzen leit.
wenne sô ich nahtes sanfte lige
und in mînen gedanken wige
dirre wilden werlde unstêtikeit,
sô vinde ich ie driu herzenleit
gein einem liebe und lebe doch gerne
und bin vol lieber hie denne ze berne:
diz macht daz ich hie bin bekant,
so bekenne ich dort weder liute noch lant:
ouch hân ich hie mêre denne dort.
hête ich ze himel fröuden hort
verdient der êwicliche werte,
irdischer êren ich lützel gerte.
swie vil wir tihten oder schrîben,
doch künne wir unzuht niht vertrîben.
manic dinc muoz ungerochen belîben
an boesen mannen und boesen wîben.
daz nieman leider wil den frumen
in gotes liebe ze hilfe kumen,
sô si mit flîze rechen wölten
unzuht als si ze rehte sölten:
des ist der boesen schar vil breit,
der frumen smal, daz ist mir leit.
ze friunde ich baz behalten kan
zwelf frume denne einen boesen man:
wenne manic man sich den liuten stilt,
swenne er swinde gedanke hilt
und manige rede kan verzücken
und manigen übeln kriec verdrücken
den er von tage ze tage mûzet,
die wîle der vürsaz in im lûzet
daz er mit sôgetânen dingen
ze groezern êren sich wil bringen
ûf ertrîch, niht in himelrîche:
der lebet im selber jêmerliche,
swenne er durch got daz niht enlîdet
daz ofte in in dem herzen snîdet.
swer durch blôze glîchsenheit
manic schemelich wort und werc vertreit,
der hât sich selber gar betrogen,
wenne er velschlich ist wol gezogen.
wizzet daz zweierleie liute
frume liute vil selten lobent hiute:
verschemtiu wîp und boese wihte,
die erbe und eigen hânt brâht ze nihte:
den ist leit und lobt man die,
die doch kein leit getâten in nie.
zwei lop vil liute nu betriegent,
swenne si in selber und uns ouch liegent.
< frum man> und< wol gezogen man>.
swer diu zwei lop wol merken kan,
bekennet der rîche und arme liute,
ir leben ouch innen und ûz der hiute
vil maniges lop würde gar ein niht,
dem man vil tugenden und êren giht.
ûzen golt und kupfer inne
betriuget tummer liute sinne.
swer tages und nahtes wêr wol gezogen,
an dem würde selten ieman betrogen:
swer guotes und muotes ein frumman wêre,
des leben wêre nütze und lobebêre:
an swem diu zwei lop niht ensint,
wirt der gelobt, daz lop ist blint.
ein schoen bilde ist baz lobes wert
denne der dirre zweir lobe niht gert.
ich gehôrte nie tôten minner klagen
und groezer unzuht mêre vertragen,
friunt gein friunde ê verzagen,
arme liute mit stiure mêre nagen,
sô grôzen flîz legen an den magen,
unnützer dinge sô vol versagen,
nâch gotes liebe sô lützel jage,
als leider nu von tage ze tage.
des lobte ich ofte gern manigen man.
sô fürhte ich ez sî missetân;
vil manigen ich ouch ofte gerne schülte,
förhte ich niht daz ich sîn engülte
an lîbe, an êren, an friunde, an guote:
des stêt mîn vorhte in grôzer huote.
sôgetân vorhte was den unmêre,
die wîlent wâren gotes marterêre,
die künige und keiser under ir ougen
offenbar schanten und niht tougen:
hête wir die genâde die si hêten,
nieman weste waz wir noch têten.
swen reht entzündet gotes minne,
des lîp, des sêle, des wort, des sinne
sint got sô gar ze dienste gebunden,
daz hunger, durst, frost, hitze, wunden,
friunde, êre, guot und allez smeichen
unsanft in immer künnen erweichen,
wenne er ist vester denne ein îsen:
gotes diener sol man dâ bi prîsen.
dâ mit habe nu diu rede ein ende,
swar ich den segel ouch vürbaz wende.
nu sül wir aber vürbaz rennen
und unsern herren baz erkennen. xlv. von den raubern vnd von der dieb geitikeit.
ûz der rede bin ich gevarn:
die wirfe ich wider in den barn
und grîfe die gîtikeit wider an,
als ich dâ vor gelobet hân.
swer niht enhât und haben muoz,
dem wirt vil selten sorgen buoz
und muoz lîden unwerden gruoz:
dâ von hât vil breiten fuoz
diu gîtikeit über alliu lant,
als uns allen ist bekant.
des ist vil rouber unde diebe,
die dem tiufel tuont vil liebe
swenne si sich ze im gesellent,
sô si daz antlütze hie verstellent
und unbarmherziclîchen
iren ebenkristen jêmerlîchen
üm sîn eigen guot hie vâhent.
roufent, würgent, slahent.
stimme und varwe sich an in wandelt,
swenne unmenschelich wirt gehandelt
von in ein mensche ân alle schulde.
dem tiufel habent si gesworn hulde:
die wöllen si stête gein im behalten
biz si mit im sînes rîches walten:
sô wirt irs dienstes in gelônet,
swie lange ir got ûf erden schônet.
swer diube und roubes sich begêt,
selten er âne vorhte stêt.
von roube, von brande und von reisen
wirt vil witwen unde weisen,
die nâch râche inz himelrîche
gein gote schrîent êwiclîche. xlv von der raise.
von reisen hoere ich niht mêr sagen
denne dort hin triben, dâ her jagen,
hurten, klingen, schallen, singen,
loufen, springen, roufen, ringen.
drücken, dringen, zücken, twingen,
an allen dingen schrecken bringen,
übel sprechen, hâhen, vâhen.
stechen, brechen, gâhen, slahen,
schiezen, niezen, diezen, brehten,
ziehen, fliehen, stürmen, vehten,
unfuor trîben. slinden, frezzen,
zuht und êren und gotes vergezzen:
sôgetân schal hât manic urbur
gemachet vil smal, wenne reise unfuor
hât verderbet manigen man.
niht wol man daz bewaren kan,
swâ volkes grôziu menige sî,
dâ sî ouch schade und schande bî:
wenne maniger mit den herren vert,
dem selten iht êren ist beschert
denne daz er kûme sich ernert
und sîn leben in jâmer zert:
dem wêr vil bezzer daz er wêr
in einem walde ein clôsener,
denne daz er treit einen schepeler
und ist des tiufels marterer,
der noch hât manigen cappellân,
die mit wîten ermeln an
röcke tragent und gênt in kappen,
als von rehte des tiufels knappen.
der selben ist lützel im entrunnen,
wenne si vallent in den brunnen
der êwigen unsêlikeit
durch hôchfart und durch gîtikeit:
in wirt diu helle ûf erden sûr
ê denne si werden nâchgebûr
jens swarzen, der mit sinen genôzen
von himel wart herab gestôzen.
süln die niht zwirunt unsêlic sîn,
der fleisch ûf erden hie hât pîn
und doch der sêle müezen angest haben,
swenne si des nahtes müezen draben
durch engez tal und vinstern walt
in des tiufels dienste, des gewalt
ze der zît aller groeste ist?
lâ dich erbarmen, herre krist,
daz der mensche ie wart geborn,
der hie und dort hât dînen zorn!
swem triuwe, zuht und bescheidenheit
leident und wâriu einveltikeit
und die sich gar verschemet haben,
die süln mit boesen herren draben.
swes man mit ihte enberen mac
ze hofe, dem kêrt man gerne den nac.
manic dinc man wîlent über sach
durch got, durch êre und durch gemach,
des man nu niht wil übersehen -
des hoere ich manigen diener jehen -:
diz kumt von grimmer gîtikeit,
diu aller schanden banier treit.
swer gern habe ungerüewic leben,
der sol nâch grôzen êren streben,
swer aber gern sî mit gemache,
der diene gote under einem obedache
und lebe im sanfte an einer stat.
daz mere vil bitters wazzers hât:
dirre werlde untriuwe bediutet daz mer:
der wirt niht minner denne leider mêr,
swâ grôz urliuge und kreftic her
ze lange setzent sich ze wer.
die juden branten wîlent gern
böcke, rinder unde stern,
daz süezer smac und rouch ûf gienge
gein himel, den got ze lobe enpfienge:
tymiân, mirren und wîrouch
brenne wir kristen, daz ir rouch
und unser gebete gein himel ûf ziehe,
daz si der tiufel und sîn here fliehe:
nu brennet man schiuren und ruozigiu dach
und manic armer liute gemach,
die frostic, hungeric unde blôz
beteln gênt, der leit vil grôz
ist üm ir kleiniu kindelîn,
diu arm und ellende müezen sîn:
sôgetânen rouch sol der enpfâhen,
ze dem man siht dise brenner gâhen.
got herre, lâ dir geklaget sîn,
daz arme liute sô manige pîn
lîden müezen üm ir guot,
und daz der mensche in schaden tuot
dem nie kein leit von in geschach!
swer lîdet unbillich ungemach,
dem ist vil wirs denne der ez hât
verdient mit sîner missetât.
niht geschiht ân sache ûf erden:
daz wir siech oder arm werden,
daz kumt ofte von unsern schulden:
des sül wir ez deste gerner dulden.
unbildes hân wir vil gesehen,
doch ist sîn mêre hie vor geschehen
ê unser herre wêre geborn:
wenne er rach ofte sînen zorn
ân alle barmherzikeit,
als dô her samgar wîlent streit
und sehs hundert man ersluoc
mit einem seche. wie vertruoc
sampsôn daz man im hete getân,
der mit ein ander tûsent man
sluoc mit eines esels kinbracken
und ûf der erden si liez stracken?
diu kraft lac niur an siben hâren,
diu mitten ûf sînem wirbel wâren!
waz krefte hete im dô got gegeben,
dô manic hundert mensche ir leben
verlurn die ein sal erdructe,
dô er zwuo siule zesamen ructe?
unser herre liez wîlent grôzen mort
ofte geschehen üm ein wort.
kranken frouwen gab er den sin,
daz starke fürsten ouch von in
getursticlîche wurden erslagen:
diz hoere wir noch von judith sagen,
die herzogen olofernen sluoc
und mit ir heim sîn houbet truoc.
waz tete jahel hern sysarê,
dem rihter, dô im durst tete wê
und üm einen wazzers trunc si bat?
dem gap si milch, und an der stat
dô er getranc, legte er sich nider
und slief. zehant gienc si hin wider
und sluoc einen nagel im durch sîn houbt.
von einem wîbe wart er betoubt:
der gar freidic und übel was
und maniger grôzen dinge genas,
der lac als ein buobe dâ tôt:
ein trunc brâhte in ze dirre nôt.
reise kan maniger unsêlden walten:
swaz arme liute haben behalten
in welden, in velsen, in talen, in gruoben,
daz siht man leider freidige buoben
sô gar ûz strîchen und durch varn
daz wênic ieman sich kan bewarn,
wenne die selben ofte nement
manic dinc des sich die frumen schement.
spil, diube, luoder und gîtikeit
bringent si ze dirre freidikeit,
und daz die herren si sehen gern.
die sprechent si mügen ir niht enbern.
manic ahpêr herre hât buoben muot:
alein er habe friunde und guot,
doch ist sîn herze niht als ez sölte,
ob er nâch tugenden trahten wölte.
swenne ein lanttwinger an siht
sîn bürge, sîn lant, sô dunkt in niht
daz ieman ûf erden sî sîn gelîch,
er enwölte niht sîn ze himelrîch
daz er der armen glôrien enbêr:
waz ob der niht ein quâtsac wêr
und lenger denne wir sölte leben?
wie sêre begönde er denne streben!
wem sölte gein im niht grûwe,
der griulich als diu hûwe
die winbrâen über ziuhet
und alle tage sich riuhet
als ein hunt der bîzen wil?
rehtiu kurzwîle und fröuden spil
gênt sîn herze vil wênic în.
swenne er gêt wetzende als ein swîn
und dar zuo limmende als ein ber
vor tratzer hôchfart hin und her,
sô dunket in selber er sî ein got.
wer hêt ûz dem niht sînen spot,
der ein mensche ist und erger vil
denne ein mensche wesen wil
und erger denne der tiufel ist,
wenne er betwungen ze aller frist
armer liute dienst wol nemen?
der freidikeit möhte er sich schemen,
wenne der tiufel twinget uns niht
daz wir im dienen denne als er siht
an uns: dar zuo gibt er uns rât
und locket uns in die missetât:
er twinget uns niht wider unsern willen
als dise, die nieman kan gestillen
ûf erden denne der tôt aleine.
ir herze sint sô gar unreine.
swer sôgetânen prêln die wârheit sagt
getursticlich und unverzagt,
dem wöllen si sîn leben nemen.
sô si sich selber müezen schemen
daz diu rede ist ungelogen,
so beginnent si mit worten brogen
von rouben, brennen und von slâhen,
von verrâten und von vâhen:
des muoz vil manic guot man swîgen
und irm gruoze tiefe nîgen
mêre durch vorhte denne durch güete.
er gedenket aber doch in sînem gemüete:
< wê wie ein mördisch diep du bist
und wie manic valscher list
in dînem herzen lît behalten!
sô dîn der tiufel müeze walten!
wes gêstu ruckûzen hin und her
als ûf einem simze ein kirchtûber?
nu ist dîn herze gar tugende lêr
und dunkest dich doch gar ahpêr!>
mir biutet sînen dienst manic man,
und brêhte der selbe mîn pfert hin dan
und ouch mich selber eine raste,
ich wêre baz bî dem nagengaste.
got müeze beschirmen mich vor in!
irs dienstes hât selten ieman gewin,
die lachende mit den liuten ezzent
und triuwen und êren schier vergezzent.
si dienent als ir gewonheit ist:
swer si zuo went ze langer frist,
der nimt mêre schaden denne frumen,
als ich die wârheit hân vernumen.
getriuwer herren meine ich niht,
ir ist aber lützel als man giht.
swer roubet, mordet oder brennet,
vil selten leider der bekennet
waz er sî und waz er werde:
sîn trôst lît mêre an sînem pferde
denne an einem grôzen schrîne vol
heilictuoms. ir wizzet wol,
daz sôgetân liute halp wilde sint
und ziehent ander wildiu kint.
diu tuont ouch als man vor in tuot.
ir etslichez würde vil lîhte guot,
wêr ez bî liuten in der jugent
die zuht ez lêrten unde tugent:
doch swer ein obez trüege gein berne,
ez smacte nâch sînem stamme gerne;
hât aber ein wölfelîn wolfes site,
dâ wont niht grôzes wunders mite.
ungetriuwer rouber leben
hât got den sînen niht gegeben:
man siht si selten alsus streben,
si gênt und stênt und sitzent eben
und trahtent selten als jene,
wie dirre den würge, der disen dene
in schimpfe, in ernst, ân alle zuht.
man bekennet den boum bi sîner fruht.
die tiufel sint fride und ruowe gram,
sô tuont ir diener reht alsam,
die selten ieman gerüewic siht.
si lachent, swenne ieman wê geschiht.
des sint si wol des tiufels kint,
die freidic als die tiufel sint.
war wil der in der helle tücken,
der den huot hie vür muoz rücken
daz die liute in niht erkennen
und sînen namen ouch niht nennen?
swelhe sich alsô bergen müezen,
die mügen wol schâch mit schanden büezen:
alein wir si nâch êren grüezen,
doch lît ir lop uns under den füezen.
getriuwe liute meine ich niht.
wenne ofte leider daz geschiht,
daz sich bergen muoz ein man
der nieman schaden hât getân,
daz er iht werde von den gevangen
die er ofte hât güetlich enpfangen,
oder daz ein anderre in iht verrâte
der bî im wont fruo und spâte.
stolzierer, trinker und nahtgengel,
des tiufels diener und sîn engel,
werdent ofte galgenswengel:
swenne in swert, spiez und bengel
vor gerihte müezen enpfallen,
war kumt denne ir neckisch kallen?
swer boeslich ûf ein lougen tuot,
der gewan nie frumes mannes muot:
und wêr er künic davîdes kint,
er wêr an mannes tugende blint
und wêr luoder und diebe genôz.
swer ouch twinget einen klôz
zwischen armer liute tür,
daz si verbrinnen und niht her vür
mügen kumen, der ist geselle
diebe und morder in der helle,
ist daz er alsô erstirbet
und niht gotes hulde erwirbet.
der boese tuot nimmer frumeclîchen
noch der frume lesterlîchen:
twinget man in daz er übel tuot,
dennoch entschuldiget in sîn muot.
swer sich offenbar gerichet
an sînem vinde und denne sprichet
< wizzet, daz hân ich getân>,
den heize wir einen frumen man:
swer aber dieplich sich gerichet
und denne offenlichen sprichet,
er wölle gern dâ vür gerihten,
den sül wir gelîchen boesewihten,
swen man aber hoerte sprechen
< ich möhte mich wol an iu gerechen,
daz wil ich rehte lân durch gott>,
der wêre maniger liute spot
und hête sich doch vil baz gerochen
denne ob er drîzic hêt erstochen.
swer sîn râche got ergît,
der wirt gerochen an der zît,
sô ez im aller beste füeget:
wol im, den dâ mit benüeget! xlvii ein mer von dieben vnd von boesen wichten.
wîlent was diube sünde und schande
und swâ man einen diep erkande,
der was unwert und ungenême
und frumen liuten widerzême.
nu ist ez worden ein kluokeit,
behendikeit und gefuokeit,
swer sîn diube kan verheln
und vürbaz ûf ein lougen steln;
und der gein dem gelachen kan,
dem er den schaden hât getân;
und den klaget mit valschem munde,
des guot er ze der selben stunde
vil schentlich hât dâ heime verborgen;
und disen lêt in grôzen sorgen,
der im nie kein leit getet.
wê, wie mit grôzen êren er gêt
ûzen, rouber oder diep,
des sêle dem tiufel ist innen liep!
zweierleie diebe stelent,
die schande under êren mantel helent:
daz sint frumer liute kint
und pfaffen, die gewîhet sint:
dise troestent sich der wîhe.
truz und traz, daz ieman zîhe
eins ritters und eins burgers sun,
daz si lesterlichen tuon!
dar zuo wêrn si und ir gewant
in der stat ze wol bekant,
swenne si dort als die pfâwen gênt,
die nahtes den dieben bî gestênt.
wizzet daz vil manic schande
wirt bedact in schoenem gewande,
und daz in armer wête sint
ofte heiligiu gotes kint.
man êrt manigen durch sîn guot
der selten tugentlîchen tuot,
sô gêt maniger in boeser wête
der boeslich doch ungerne tête:
alein er arm si des guotes,
doch ist er tugentrîch des muotes.
schalkes herze hât manigen wanc,
dâ von sprach her frîdanc.
< slüffe ein schalc in zobels balc,
dennoch wêr er drinne ein schalc.>
diube ist ein lesterlicher site,
dem vil untugende volgent mite.
swelch mensche ist ein erwegen diep,
dem ist nieman ûf erden liep;
vater, muoter, eigen kint
dem diebe gelîch gewegen sint;
swenne er wil steln und stelen mac,
sô kêrt er triuwen und êren den nac;
heiligiu zît und heiligiu stat
irrent selten diebes pfat.
selten wirt sîn heil gemêrt,
swer heilige stat und zît niht êrt:
er fürhtet die werlt mêr denne got,
friundes triuwe ist in im tôt.
sîne friunde er selten wol betrahtet,
swer êwiger sêlikeit niht ahtet.
übel und guot er gelîche wiget,
swer sôgetâner dinge pfliget.
des kumt vil manig unsêlikeit
von diube und manic herzenleit.
ich hân gelesen daz bie vor
ein man, der was genant achor,
einen pfellerînen mantel stal
und ander dinc, daz er ouch hal
ê denne diu diube würde funden.
dar nâch in vil kurzen stunden
verlurn sehs und drîzic man
ir leben, als ich gelesen hân,
üm die selben missetât,
dô jerichô diu rîche stat
von gotes gewalte wart zebrochen
und unser herre het gesprochen,
daz nieman sölte des roubes nemen.
des muoste achor aleine sich schemen,
dô er der diube gihtic wart.
des fuorte man in ein übel vart
ze velde, dâ man ûf in aleine
warf einen hûfen grôzer steine.
sîn gesinde, sîn wîp, kint und vihe
hiez man ouch ze velde ziehe,
und allez daz er hete verstoln
daz wart gebrant in vrischen koln.
swer noch diube gienge nâch
und si rêche als dâ geschach,
sô müeste vil maniger lân sîn steln,
dem sîn friunde helfent heln.
ein diep des dennoch niht vergiht,
daz man hoeret, weiz und siht:
sölte er denne des verjehen,
daz nieman hoert noch hât gesehen?
mit lôze wart achors diube funden:
spülgte man des joch ze den stunden
und rihtet man als man ze rehte sölte
manic ahpêr diep des niht wölte. xlviii ein mere von einem dieb der snait seinem weibe di oern ab.
ein unbilde ich vernumen hân,
daz sagte ein geistlich frumer man,
ez wêre geschehen in franken land.
bî den die in dâ wol erkanden:
ez was ein schedelicher diep,
der selten ieman tete kein liep.
der het ein wîp, diu was sô reine
daz si mit im kein gemeine
an sîner diube haben wolte,
der lônte er anders denne er solte,
wenne er diu ôren ir abe sneit
dâr üm daz ir sîn diube was leit.
nu fuogte sich daz er wart gevangen
und ê denne er würde erhangen
dô sprach er, daz si balde viengen
sîn wip und si ê denne in erhiengen,
wenne si vil erger wêre denne er.
man lief nâch ir und brâhte si her.
diu arme frouwe weinte und swuor,
daz ie und ie irs wirtes unfuor
von herzen leit ir wêre gewesen.
dô man si wolte lân genesen,
dô sprach der diep:< beseht ir tôrn
von êrste, ob si noch habe zwei ôrn!
hât si diu, sô sît gedultic,
sô ist si mîner diube unschuldic.
sint aber diu ôren ir abgesniten,
sô hâhet si vor, des wil ich biten!>
dô si der ôren niht ensâhen,
zehant hiez si der rihter hâhen.
dô sprach der diep:< als wêrlich got
in himel lebt, sô ist si tôt
an alle schulde, wenne ir was leit
mîn diube, dâr üm ich ir abe sneit
diu ôren daz si niht wölte mit mir
ezzen und trinken. nu seht ir.
wie si daz leben hât verlorn!>
leit was in allen und vol zorn
ûf den diep: der wart erhangen.
dô kâmen der frouwen friunde gegangen
mit grôzem jâmer und nâmen si abe.
diu wart vil schôn bestatet ze grabe.
got herre, waz herzen hât der man
der übels sînem ebenkristen gan,
swenne er den tôt muoz sehen an
dem er ouch niht entrinnen kan,
als dirre morder hât getân
von dem ich diz geschriben hân!
untugent was ie tugenden gram,
diu selbe der frouwen ir leben nam.
wizzet swer sîn herze leit
ûf unmenschliche freidikeit,
ûf hôchfart und ûf gîtikeit
und ouch ûf boese kündikeit,
daz dem von herzen grunde ist leit
zuht, triuwe und wâriu reinikeit.
sîn giftig zunge ist ûzen honic,
sîn fröuden walt ist innen ronic,
sîns lachens schîn ist wolkenbrustic,
sîn friuntlich rât ist gar unkustic:
nieman sîn leben loben sol,
des herze sô maniger untugent ist vol.
der kristen ist erger denne ein heiden
und ist von judas niht gescheiden,
der mit mir izzet oder trinket
und sînen gesellen dar nâch winket
und sprichet:< gêt her unde sehet:
ein dinc hân ich uns erspehet,
wie wir disen man gewinnen
daz er nimmer uns kan entrinnen!
wêr aber daz er uns entrünne,
sînes guotes ich dennoch wol gewünne
sô vil, daz wir dester baz
füeren: dô ich mit im âz.
dô marcte ich allez daz er hête!>
ô verfluochten valschen rête!
waz ir herzeleides ahtet
dem, der swinde nâch guote trahtet!
swaz man dem übeln guotes tuot,
daz ist verlorn, wenne sîn muot
ist ûf übel sô gar gesenket,
daz er guottête niht gedenket.
hôchfart, zorn, nît und haz
gebent manigen rehten dingen ein daz
und wizzen doch wol daz si liegent,
swenne si von grôzer untugent kriegent.
manic lügen wirt ofte getân
verholn ûf manigen frumen man,
die man ân zwifel gar verbêre
und ob er gegenwertic wêre:
des habe der metter zunge undanc!
ez sprach der werde frîdanc:
< het ich einen îsenhuot
der mir wêr vür lügen guot,
und einen schilt vür schelten,
den wölte ich tiure gelten;
und einen turn vür trûren,
den wölte ich hôhe mûren;
und ein hûs vür ungemach,
dem liez ich selten fûlen daz dach;
und vür arger liute unkust
ein widerschiezende armbrust,
daz könde mir nieman vergelten,
ez sölte ouch von mir kumen selten>.
swer gîtikeit und erge hât,
daz ist wurzel aller missetât.
diu kristenheit gar wol enbêr
valscher rihter, diebe, rouber,
sô würde guot rât daz nimmer wêr
verrâter, trügener und meineider:
der enbêre man aller wol.
nu ist diu werlt ir sô vol,
daz manic herre si muoz haben.
daz dise tiufel gein jenen draben;
manic herre ir doch vil gern enbêr,
wêren ander liute im niht gevêr.
got hât evangelier,
priester und episteler,
sô hat diu werlt platner,
halsperger und schuopeler:
die sint alle gotes knehte.
ob si leben nâch dem rehte
als stôle und swert in wirt gegeben,
sô strâfe si nieman üm ir leben.
vor jenen treit man gotes vanen,
vor disen banier, die si manen
daz si striten üm daz reht.
swer gote dient, der ist sîn kneht. xlix. von raubern vnd von ludrern vnd von stelern.
swer roubet, luodert unde stilt,
gesuochet, borget unde spilt
und niht willen hât ze gelten,
der sol ze himel kumen selten.
ist er gein gote niht erblindet,
in dem sîn minne gar verswindet
daz er sînen ebenkristen schindet
von sîner habe und in denne bindet
an einen boum und in den munt
einen klôz im twinget? und wêrz ein hunt,
ez möhte einen wilden heiden erbarmen,
sô man die unschuldigen armen
vindet sô jêmerlich gevangen,
in den egedehsen, kroten und slangen
habent ir nest und den daz bluot
ze den nageln ûz gêt: swelch mensche daz tuot
ûf den sölte man daz kriuze vil mêr
predigen denne dort über mer
an tatan, valwen und an heiden,
der geloube von uns ist gescheiden!
wöllen dise kristen bî uns sîn
und wöllen als unmenschliche pîn
legen an unsern ebenkristen,
wer sölte ir leben denne fristen?
swer in sinem zorne sich gerichet
und einen ersleht oder erstichet,
der mac erwerben ê gotes hulde
denne dise, die ân alle schulde
die liute roubent gîticlich
und si denne mordent jêmerlich.
si fürhtent die werlt mêr denne got:
des lît manic unschuldic mensche tôt
von in in strâzen, in welden, in velden,
des schrîen si fürhtent und sîn melden.
swer roubens und stelens sich erwigt,
mordens er leider ofte pfligt.
diebe, luoderer und schâchrouber
sint mit dem willen vor morder
swenne einer gedenket, ê denne ich
üm dise tât lieze melden mich,
ich nême dem melder ê den lip
vor, ez wêre man oder wîp.
alsô briuwet ein sünde ein ander sünde,
als ich von künic davîd iu künde.
dô der wart ein êbrecher
vil schier wart er ouch ein morder,
dô er erslahen hiez uriam,
dem er vor sîn wirtîn nam.
rouber, diebe und waltmorder
habent einen orden, der vil swêr
allen klôster liuten wêre:
des hoert ein bîspel vür ein mêre: xlix ein mere von ainem veizten hunde.
zeimâl lief ein grôzer hunt,
als meister esôpus uns tuot kunt,
ûz einem dorfe in einen walt.
sîn lip was veizet und wol gestalt.
ein mager wolf in dô ersach,
der lief zuo im dar und sprach:
< sage mir, vil trût geselle,
wie sint dîn brâten und dîn belle
sô veizet und ouch dîn balc sô vol?
wölte got, wêr mir alsô wol!
hilf mir daz ich bî dir belibe,
wenne ez schînt an dinem lîbe
der heilige volle>! dô sprach der hunt:
< mîn leben tuon ich dir nu kunt:
einen rîchen man gehoere ich an,
der lêt mich selten werden wan,
ouch treit mir sîn gesinde zuo
allen vollen spât und fruo.
wiltu mit mir dâ heime nu sîn,
man pfligt dîn als wol als mîn>.
under des der hunt diz sprach,
der wolf im an die kelen sach,
er sprach:< nu sage mir, ê wir draben,
wie ist diu kel dir sô beschaben?>
er sprach:< des bescheide ich dich:
ein halsbant twinget des tages mich.
aber des nahtes bin ich frî
und wone mîns herren hofe bî
und bewar daz im kein schade geschiht.>
der wolf sprach:< mit dir wil ich niht!
sölte ich den tac gevangen sîn,
waz sölte mir denne daz leben mîn?
ich wölte ê immer alsô beschaben
ze holze und ouch ze velde draben
und wölte mînen frîen willen haben,
ê denne ich lebende wêr begraben
durch mîn armen lîpnar!>
nu nemt der armen rouber war
und maniger andern tummen liute
in der werlde, die noch hiute
lobent klôster liute leben
und wöllen doch sich selber niht begeben:
die habent des magern wolfes muot.
swer aber sich in ein klôster tuot
dâ er gewisse pfrüende hât,
der vêhet sich an des hundes stat,
der gern in dem halsîsen lac
gevangen manigen liehten tac. xlix von schiltknechten vnd von armen puoben.
alle orden sint alsô gemacht:
swenne si ir ambt habent volbrâht,
daz si denne gênt an ir gemach.
und ruowe pflegent ein wîle dar nâch.
daz himelrîch kumt vil senfter an
manigen guoten klôsterman
denne diu helle gar freidige liute,
der man vil leider vindet hiute.
nu ist ein orden, dem selten iht
guotes ûf erden hie geschiht,
mit dem grôziu arbeit hât ir pfliht
und frumet doch der sêle niht:
daz ist schiltknehte orden:
den siht man rouben, morden,
luodern, vehten unde streben,
ân allez gemach mit engsten leben,
wenne man in zem êrsten hetzet
an die vînde und dar nâch setzet
ob dem tische hin an daz ende:
der füeze, bein, arm und hende
und sîn sêle wâget in den strîten,
der muoz kaffen und muoz bîten
wenne im ein stücke brôtes werde
und ein muos von kuchen unwerde.
diz ungemach wêr im barte swêre,
ob er in einem klôster wêre.
diz lîdet er hie er weiz durch waz,
und hât der werlde und gotes haz.
ich gedenke wol daz ich zeimâl saz
ob eins herren tische und âz,
dô kâmen sîner knehte drî geriten
mit leder und îsen nâch irem siten.
dô sprach der herre:< wa ist iuwer iht mêre?>
si sprâchen:< herre, man hât uns sêre
gejaget, ez sint ouch unser ehte
beliben ûf der wal>!< daz lît vil rehte!
wer hiez iuch strîten ân min wort?>
sprach der herre. seht, dirre mort
wart anders niht von im geklaget
denne daz er sprach, si wêrn verzaget,
si wêrn anders wol hin kumen.
diz ist ein orden ân allen frumen:
kein sêle messe wart in nie gefrumet.
swer in den selben orden kumet,
der mac wol von noeten sagen!
ich hôrte einen pfister zeimâl klagen
sînen esel mêre denne dise ehte,
die lihte manige kalte nehte
wâren gelegen an der huote
ûf îrem herten isenhuote.
hôchfart, muotwille und gîtikeit
tuont tummen liuten manic leit:
des hoere wir manigen sich ûf tüemen
von hôhen friunden und sich rüemen
mêre denne er ze rehte sölte,
ob er die wârheit reden wölte.
wenne manige verrer sint gemâge
denne strâzburc, ackers und prage,
die dennoch ûf ir friunde dröuwent
und grôzen kriec ûf erden ströuwent.
des wint und des hofewart
wêrn muomen kint, denne ein vart
die si tâten nâch einem hasen:
diu schiet muomen unde basen.
des ohse und jens rindes kalp
sint geswester tiehter vaterhalp.
jener geiz und dirre boc
wêrn basen kint, denne ein stoc
über den der boc eines tages spranc,
von dem diu sippe ist worden kranc.
jens mûl und des esels sun
sint geswester kint: wer törste im tuon
kein leit, die wîle die helde lebent
die im ze hilfe sô vaste strebent? l. ein mere von einem esel der sich in eines lewen heute vneselt.
nu merket ein bîspel von den knehten,
die sich gern gar ahpêr mechten:
eins lewen hût ein esel vant,
die tet er an und kam zehant
froelich in den walt gerant.
in dûhte er wêre gar unbekant,
jedoch diu langen ôren
meldeten den tôren:
diu sach man oben ûz ragen.
diu tier begonde er alliu jagen
ûf und ab. schier und darnâch
sîn meister in dort loufen sach
in der hiute die er vant,
an ein seil er in dô bant
und leite im an vil grôze pîn.
er sprach:< du muost mîn esel sîn!
du maht wol tumme liute
betriegen in fremder hiute.
swer aber dich erkennet,
esel er dich nennet!>
swer sich noch des nimet an
des er niht wol bewêren kan,
begrîfet den ein wiser man,
so gelinget im, dâ vür ichz hân,
als dem esel hie gelanc
der in des lewen hiute spranc,
swenne im der balc wirt abgezogen
in dem er manigen hât betrogen.
lügen und eide habent pfliht
mit dieben und roubern, wenne man siht.
daz maniger ûf ein lougen nimt
daz sêle und êren übel zimt.
swer meineide, ban und êhte
behielte nâch irem rehte,
sô stüende ez in dem lande wol
und würde wir alle fröuden vol.
swer hundert meineide hât gesworn,
der wil sîn êre niht hân verlorn;
swer im ouch verdient den ban,
der ist ze der werlde ein frumer man.
swer in die êhte kumen ist,
des lip gewinnet lenger frist
denne er vor het gehabt:
unvorhtlich er ze velde drabt.
swaz einer geroubet oder gestilt,
niht ze lange er daz verhilt
ern wuocher sân zehant dâ mite
nâch dem boesen landes site.
sünde ist antlâz worden,
sît wir der sünden orden
alle besunder halten,
die jungen mit den alten.
wir müezen ein ander vil vertragen,
wölle wir niht nît und haz bejagen:
< schône du mîn, sô schône ich dîn,
sît wir beide schuldic sîn>:
diz ist der werlde schîbe.
swaz ich tihte oder schrîbe,
sô hât diu gîtikeit allen schimpf
verdruct, kurzwîle und gelimpf,
des junge und alte wîlent pflâgen,
dô si dennoch mit flîze niht wâgen
den alten helbelinc gein dem niuwen.
gîtikeit kan vil schanden briuwen.
daz gîtikeit nimmer werde sat
biz daz der gîtige ein ende hât,
daz bewêrt der gîtige krassus wol,
dem heizes goldes sîn munt wart vol
gegozzen und im flôz durch den nac
ûf die erden dâ er lac:
des sint karthâgô und rôme geziuge
der wârheit, daz ich niht enliuge.
swer gîtic ist und übel besunder,
der geloubt vil lützel an diu wunder
diu gotes heiligen hânt getân:
wenne sîn herze ist leider wan
slehter einvelte und rehter güete,
mit den heiliger liute gemüete
in gote beklibet ân zwîfels wanc.
dâ von sprach her frîdanc
einen spruch, den ich dâ vor ouch hân
gesetzet, den merke wîp und man:
< swer gîtic ist und erge hât,
daz ist wurzel aller missetât.>
nu sül wir aber vürbaz rennen
und unsern herren baz erkennen. l. von den wuocherern.
wêrn alle sünde mit einer tür
beslozzen, doch brêche diu her vür,
diu dâ genant ist gîtikeit
und aller sünden banier treit.
juden und heiden hât wîbes minne
ofte beroubet hie vor der sinne,
daz si durch minne giengen in den tôt
oder liden manig ander grôze nôt;
dar nâch entzündet diu gotes minne
sîn diener sô gar ûzen und inne,
daz si vil groezer marter lîden
und helle und vegefiur gar vermîden:
nu hât gesuoch und ander gewinne
die werlt sô gar beroubet der sinne,
daz weder helle noch vegefiur
noch tiufel si dunket ungehiur,
und daz si hânt vür grôze wîsheit
swer aller meist guotes ze samen treit.
bezzer ist ein arm guot liumunt
denne boeses gewinnes tûsent pfunt.
fürkouf mit simonîen,
hoert ieman über si wâfen schrîen?
wenne si zwuo sint gespilen
und ziehent ouch in des tiufels silen.
satzunge, santrocke und gesuoch
schuohent sich in einen schuoch:
ob der stumpf oder spitzic sî,
daz merket der tiufel und stêt dâ bî.
swer swinde trahtet ûf grôzen gewin
und gêt alsô des lebens hin,
sô lebt er hie mit swindem muote
und belîbet sîn sêle in grimmer huote:
wenne sô der selbe guot gewinnet
und swinde minnen daz beginnet,
zehant wandelnt sich sîn sinne
ûf grôze êre und ûf gewinne.
swer guot gewinnet gîticlich,
der zert ez selten milticlich:
kumt aber in daz herze sîn
ein mager, âmehtic fröudelîn,
sô machet er gern den liuten schimpf,
hête er die genâde und den gelimpf.
als ein bruothenne ob eiern sitzet,
hungeric, durstic und durchhitzet,
alsô sitzet der boese bî sînem gnote
und lebt selten in frôem muote:
wenne swindiu sorge in drücket nider.
daz er sich selten ûf rihtet wider.
er hât etswenne ein fröudelîn
als in dem winter ein sunnen schîn,
nâch dem diu erde und ouch der snê
des nahtes kelter wirt denne ê:
alsô wirt sîn herze des nahtes kalt
von swinden sorgen manicfalt.
wer sprichet daz die liute niht wüeten,
die man mit grôzem flîze siht hüeten
silbers und kupfers denne sêle und lîbes,
vater oder muoter, kindes oder wîbes?
pfi iu armen grasmucken,
daz ir iuch ofte müezet smucken,
swenne ir des schimeligen schatzes hüetet
und fremden göuchen ir eier brüetet,
die frô hin nâch sint und gemeit!
von iurre bittern arbeit
verlürt ir iuwer sêle aleine;
swie ot iuwer pîn dort sî niht kleine,
doch wêr si minner, ob iuwer guot
niht manigen hin nâch verkêrte den muot,
die dâ mit unrehte ouch leben
und williclich gein helle streben.
ir manigem wêr diu helle unkunt,
hêt er ir niht den fullemunt
unrehtes guotes geleit ûf erden.
sus müezet ir zwirunt unsêlic werden!
ein dinc schrîbe ich iu niht aleine,
ich schrîbe ez uns allen in der gemeine:
legte wir den flîz gein himelrîche
halp den wir legen ûf ertrîche,
wir würden alle sêlden rîche
und gelebten nîmmer jêmerlîche.
wenne unser herre güzze dar zuo
sîn genâde, sîn milte spât und fruo,
daz daz halbe würde ganz
und daz der êwigen fröuden kranz
ze lône uns würde nâch disem lîbe;
wer weiz sus, wâ sîn sêle belibe?
geloubt wir daz wir sêle hêten,
manîc übel dinc wir niht entêten.
der gîtige hât ander fröuden niht
denne daz er zelt, wigt und siht
sînen schaz, sîn vihe und sîn getreide.
daz unreht guot von gote in scheide,
an den gelouben kumt er niht.
swaz er grîfet oder siht,
mit dem kan er sich betragen;
swaz ouch alle pfaffen sagen:
daz er bereitschaft gebe durch got,
daz möhte wol sîn der werlde spot.
guot setzet manigen man sô werde,
swelch rât der armen sêle ouch werde.
swie vil wir tihten, lesen, schrîben,
die gîtikeit wir doch niht vertrîben.
wenne si leider hât ein her,
des alle tage ie mêre ie mêr
ûf erden wirt, daz ist mîn klage.
alein ich nimmer sô manige tage
gelebe als ich gelebet hân,
den gîtigen ich doch übel gan,
daz si mit sorgen leben ûf erden
und dort unsêlic müezen werden.
der arme wêr gerne des rîchen geselle
an êren, an guote: des wirt diu helle
vil sêre gefüllet, sô dirre und der
mit boesem gewinne würde gern ahpêr.
swer denne grôz guot und êre erwischet,
den dunket er habe gar wol gevischet
ûf erden: ich wölte ê daz er weste,
daz rîche liute vil seltsên geste
sint vor got in sînem rîche,
des er uns selber ûf ertrîche
lêre und bilde hât vor getragen.
waz sölte ich dâ von lenger sagen?
getriuwer, senfter, einveltiger liute
ist leider ûf erden wênic hiute;
lindiu herzen sint leider tôt,
swindiu mit leide noch ezzent brôt.
swâ wir noch suochen unser alten,
die man sach triuwen und êren walten.
dâ vinde wir valsche liute und arge,
hôchfertige, nîdische und karge.
joab, semei und nabal
hânt erben noch in bergen, in tal,
kâin, achytofel und jûdas
nemroth, achor und elymas
hânt noch geverten vil ûf erden,
der leider ê mêre denne minner wil werden.
sô man den prediget gotes wort,
so gedenkent si: möhte unser hort
den münchen werden und den pfaffen,
si liezen uns leben als ander affen.
sô si des vil und vil geklaffent,
irs frumen si doch dâ mit lützel schaffent
wenne daz si zornic sich selber machent
und manige naht vor grimme wachent
und können sich doch selber niht bewarn,
swie grimme si sîn, swie swinde si sparn,
ez enwerde den pfaffen ie ein teil
und ouch den münchen an ir seil:
wöllen si ez güetlich in niht geben,
sô wirt ez in nâch irem leben.
ein wîp ze geben niht betrâget,
dâr üm ir man sîn leben wâget.
sölte in des guotes ein teil niht werden?
nu legent si man und wîp in die erden
und werfent in erden in den munt:
die haben in denne vür tûsent pfunt!
swer nu dar an gedenken wölte
daz er ze erden werden sölte,
der têt als her zachêus tete,
der liebe zuo unserm herren hete
und allez sîn guot gap halp den armen,
und daz unser herre sich wölte erbarmen
über in, dô galt er vierspelticlîche
swaz er gewunnen het velschlîche:
und hêten die rîchen nimmer lêre
denne die selben, wes dörften si mêre,
swenne si têten als er tet?
swem disiu rede niht în gêt,
lêt den sîn guot verlorn werden,
sô hât ez manigen betrogen ûf erden.
volge wir niht pfaffen und münche lêre,
wie sol sich denne unser heil gemêre?
swer irdisch guot gewinnen kan,
der wênt nu sîn ein wiser man,
swer aber wirbet nâch gotes minne,
der ist ein zage und hât niht sinne. li. ein mere von eines grimmen richen wuocherers tempel.
nu hoert ein wâr geschriben mêr:
ein grimmer, rîcher wuocherer
hiez machen einen tempel lanc und wît,
in dem man gote sölte alle zît
dienen vür sîn missetât.
einen heiligen bischof er dô bat,
der im gar liep was sunderbar,
daz erz wîhte. der kam dar
eins âbendes, dô er des morgens wolte
den tempel wîhen als er solte.
nu gienc er drîn und wolte beschouwen
wie simz und venster wêrn gehouwen,
und wânde daz nieman drinne wêr.
dô sach er, daz dort hin und her
der tiufel gienc und maz die wende
von einem ende an daz ander ende.
der bischof sprach:< ûz, boesewiht!
man bedarf ze dirre wîhe dîn niht!>
dô sprach der tiufel< wes schiltestu mich?
du fürhtest mich vil mêr denne ich dich!
ûf mînem eigen stên ich hie:
als wênic als ich des dînen dir ie
hân genumen, als lâz du mir
daz min, daz zimt joch gar wol dir!>
dem bischof was diu rede zorn
und sprach:< dînen gewalt nim ich dir morn
swenne man gote hie dienen sol!>
dô sprach der tiufel:< nu weistu wol.
swer dem andern nimt sîn guot,
daz der wider gotes willen tuot:
sol denne ein bischof erger werden
denne diebe und rouber sîn ûf erden?
daz ist wider sîn ambet gar:
dâ vor soltu dich bewar.
lâ mich daz mîn von hinnen füeren,
daz dîn wölt ich ungern rüeren!>
der bischof sprach:< daz erloube ich dir,
und hebe dich, boesewiht, schier von mir!>
hin fuor er. des morgens fruo,
dô der bischof gienc hin zuo
und wolte den tempel machen reine,
dô vant er weder holz noch steine:
alein ez koste manic pfunt,
doch was des tempels fullemunt
mit wende, mit dache enwec. gefüert.
swelch herze daz grôze unbilde niht rüert
und daz sich troestet valscher êren
mit valschem guote, wer wil daz lêren
daz ez bî zît wider kêre,
ê denne der hûfe sich gemêre?
hôchfart viel von himelrîch,
nît treip den menschen jêmerlîch
von sînem erbe, daz got im hete
verlihen in êwiger frönden stête,
dô brâhte in frâz und gitikeit
und unkiusche sît in manic leit,
daz sorge und angest und grôz arbeit
kûme in sîn êrste wirdikeit
in bringet, die er schier verlôs
und durch einen valschen rât verkôs.
alein diu werlt vol sünden sî,
doch hân ich gemerket drî,
die swachent sêre die kristenheit:
frâz, hôchfart und gîtikeit,
mit den der tiufel versuochen wolte
unsern herren anders denne er solte.
dô er ûz steinen in brôt hiez mache
und von eines hôhen tempels dache
durch hôchfart sich hiez nider lân
und ûf einen hôhen berc dô sân
in fuorte und hiez in sunderlîche
beschouwen alliu künicrîche
und sprach:< diz gib ich allez dir:
val nider und bis gehôrsam mir!>
hie wolte er, daz irdisch guot
verkêrt hêt unsers herren muot.
dise drî sünde ziehent an sich
alle ander sünde, dunket mich.
der hôchferte dienet zorn und nît,
gein frâze hât selten herten strît
unkiusche und ir gespil lazheit,
wurzel und muoter ist gîtikeit
aller der sünden hie genant,
der gesinde iu vor ouch ist bekant.
frâz und unkiusche zemt daz alter.
ez enwart aber nie kein man sô kalter
von vil jâren, daz gîtikeit
von im schiede: hât er geleit
sînen flîz an si, sô bringet der tôt
sîn sêle von jâmer in êwige nôt.
ein mül mit einem redelîn
bî einem kleinen dörfelîn
hete hie vor ein armer man.
sô wazzers dem redelîn zeran
und ez niht het sô vollen swanc,
mit jâmer ez ümme gienc und sanc:
< hilf herre got! hilf herre got!
dir ist aleine bekant mîn nôt!>
nu was dâ bi ein dorf vil grôz,
bî dem ein kreftic wazzer flôz,
daz treip zwei reder volliclich,
diu slapperten mit einander gelich:
< hilf oder lâz! hilf oder lâz!
diu erde sî trucken oder naz,
sô habe wir doch gnuoc tac und naht:
uns wirt sô manic sac her brâht!>
dise müln mügen uns wol bediute
ûf erden rîche und arme liute:
unsern herren ruofent die armen an,
sô kasten und biutel in ist wan,
die rîchen dunket si genesen wol,
sô kasten und kisten in ist vol.
grôz rîchtuom und grôz armuot
verkêrent maniger liute muot.
dem blinden ist mit tröumen wol,
wachende ist er leides vol:
alsô wöllen manige liute ûf erden
gewaltic, rîch und ahpêr werden.
den troumt daz irdisch guot und êre
des menschen herze niht verkêre;
und die nu gar rîlich schallent,
die wizzen niht wie schier si vallent
in siechtagen oder in armuot;
wol im, der gotes willen tuot!
getriuwe und ungetriuwe liute
sint ie gewest und sint ouch hiute,
ze guote und ze übel gedenket man ir:
swaz aber uns wirret, daz klage wir.
swâ ich einer untriuwe wirde gewar,
arcwân hân ich immer dar:
war sol ich denne ûf erden var,
daz ich vor valsche mich bewar?
swer niht weiz wie lange er lebt
und mit allem flîze strebt
nâch valschen êren, der ist tump:
der wec gein himel ist niht krump.
die wîse gein dirre werlde sint,
die sint gein gotes liebe blint:
mit sant paule ich daz beziuge
in sînen briefen, daz ich niht liuge.
hêt unser herre des wazzers fluz,
des luftes kraft, der sunnen schuz
sô volliclich uns armen ûf erden
niht geben, welch rât sölte unser werden?
waz sölte wir tuon? war sölte wir loufen?
möhten die gîtigen liute verkoufen
des wazzers fluz, der sunnen schîn,
des luftes kraft als korn und wîn,
sô lebte der tûsent mensche niht,
die man von gotes genâden siht
leben ûf erden ân irn danc,
der herze nâch gîtikeit ie ranc.
trüege wîn und korn berc und tal,
walt und ouwe immer über al,
des gîtigen herze mac dennoch niht
gesehen ob ieman iht guot geschiht.
wêr ir niht sô vil ûf erden,
sô möhte wir alle froelich werden.
alle gîtiger sint beteler:
alein der biutel in sî swêr,
doch sint ir herze tugende lêr:
dâ von sint si gote unmêr,
wenne si getrûwent nieman ûf erden.
möhte allez daz ir eigen werden
daz der himel bedecket hât,
dennoch wêre ir herze niht sat.
swer den gîtigen bitet sins guotes,
der rêmet sînes fleisches und sîns bluotes
und derret sîn marc und sîn gebein
und machet sîn herze sô gar unrein,
daz er des lebens dem vergan
des bete er niht entrinnen kan,
er sî geistlich oder werltlîch
edel oder unedel, arm oder rîch.
nu hoert waz dennoch mêre geschiht:
swer in bitet, dem gibt er niht
und wirt im dar zuo nimmer holt,
und möhte er sîns liumuntes golt
ze kupfer sinder mit nides zungen
verwandeln, sô wêr im gelungen.
swer gîtiger wil ze friunde behalten,
der lâze si ir untugende walten
und bite si niht und strâfe si niht:
sô dunket manigen boesewiht
er sî gar ein frumer man,
der tugent und êre doch nie gewan.
gîtikeit, hôchfart und nît
füegent ûf erden manigen strît.
vor allen sünden die drî sünde
könde ich ze rehte nie durch gründe:
der hât der tiufel einen pfluoc,
der leider im sêle gewinnet genuoc.
an swelhem menschen die drî sint,
des sêle wêr bezzer daz er blint
wêre, denne daz er ofte siht
dâ von sînem herzen wê geschiht.
vil ofte betrüebet der kargen muot
ob ieman frümeclîchen tuot:
wenne karc und arc sint nu sô starc.
daz maniges menschen bluot und marc
dorret vor grimmer gîtikeit
und ouch vor grimmer freidikeit:
wenne manigem ist sîn guot sô liep,
daz er sîn selbes sêle diep
wirt dâ mit, swenne erz beheltet
daz sîn mit sêlden ieman weltet:
wie sol des lop vor gote werden,
swenne sich sîns guotes nîeman ûf erden
hât gebezzert, und verswindet
daz nieman denne der tiufel ez vindet?
des sprichet maniger, dem irdisch guot
von gote wendet sînen muot:
< waz ist schande, waz ist êre?
der mensche sol sîn guot gemêre
mit rehte, mit unrehte, swie er kan,
sehe der rîchen schoenheit an
und sî der werlde guot geselle!
wer gesach ie tiufel oder helle?
man mac uns vil dâ von sagen,
doch sol ein frumman niht verzagen.
swer hie genuoc hât, der hât ouch dort
groezer pîn oder fröuden hort!>
nu merket, wie ein zuoversiht!
swer diz wil vor bedenken niht.
in welhem sinne lebet der,
sô gotes liebe im wirt unmêr?
gîtikeit ist ein mittelschôz,
daz ganzer triuwe und liebe sloz
sich nimmer lêt zesamen sliezen:
wenne swes man nu niht mac geniezen,
dem kan weder sippe, zuht noch kunst
erwerben gîtiger liute gunst.
sîn êre, sîn marc, sîn fleisch, sîn bluot
gibt der gîtige üm irdisch guot
und lebt mit grimme swinde ûf erden,
swelch rât der sêle beginne ouch werden
als ein höuschrecke er ûf springet,
sô an sînem unkoufe im gelinge
er vellet aber als ein snecke nider
dar nâch an die erde wider
und negt und grebt die liehten sât
rehte als ein milwe die liehten wât:
alsô wirt sîn herze nimmer sat,
die wîle ieman ûf erden iht hât
guotes und êren mêr denne er.
swie vil er hât, doch ist er lêr.
swenne er sich smücket und nider drücket
und vor bôsheit wider zücket,
sô sol er gar dêmüetic sîn.
got herre, wie manîgerleie pîn
der gîtigen herzen haben ûf erden,
wie diz und daz ir eigen müge werden!
sô swinde sorge si betoubent,
daz si der schrift niht geloubent,
diu gotes grôziu wunder kündet
und süezer kristen herze enzündet!
ein vogel den andern zerret,
ein tier daz ander querret,
ein krût dem andern wirret,
ein boum den andern irret
daz er sich niht gebreiten mac:
swer denne in sorgen naht und tac
gevangen lît, wie sanfte ist dem,
der friunden und vînden ist widerzêm?
wê dir, verfluochtiu gîtikeit,
wâ ziuhestu hin die kristenheit,
sît pfaffen und leien und klôsterliute
vil mêre dir leider volgent hiute
denne gotes lêre, die er enboten
hât uns allen bi sînen boten
und die er predigte ze maniger stunde
mit sîn selbes süezen munde!
himel und erde schrîet wâfen
über gîtige liute, die nieman strâfen
getar nâch rehte noch enwil,
wenne ir ist leider nu ze vil!
nieman den getrûwen sol,
die got niht wöllen getrûwen wol.
der mensche getrûwet gote niht,
den man mit allem flîze siht
tac und naht nâch guote werben
als ob er nimmer sül ersterben:
got, der ûf erden im gap daz leben,
der wolte im ouch sîn nôtdurft geben
und êwige fröude, wölte er erbîten:
sus wil er wider sîn sêlde strîten,
wenne im tuot vil baz daz pfenning klingen
denne aller pfaffen predigen und singen
und allez daz diu kristenheit
an gotes dienst mit flîze leit.
wê dir gevangenz gîtigez herze!
wie manic angst, wie manic smerze
dich grimmet, twinget tac und naht
den du niht wol entrinnen maht!
wenne du gêst nâch dînen sinnen,
wie du mügest guot gewinnen
ûf erden und niht in himelrîch!
wê dir immer und êwiclîch!
wê dir, gîtiger, wê dir, wê!
wenne sol dîn êwic wê zergê,
daz hie hebt an und immer wert,
des hinre vil mêr ist denne vert?
wê dir verfluochtin creâtûre,
du sist ritter, pfaffe oder gebûre!
wê dir, daz dich diu erde treit!
wê, daz dir got sô vil vertreit!
wê dir, daz du ie würde geborn!
wirt lip und sêle hin nâch verlorn,
waz sol dîn leben dir ûf erden
des nieman bezzer konde werden?
du wêre der werlde ein schiuhelinc
und bist nâch tôde ein griuwelinc,
dîner sêle nieman gehelfen mac!
wenne unser herre kêrt dir den nac.
wie sol unser armen werden rât,
sît got niht mêr ze geben hât
der ie was milte und genâden rîch?
schrîet, armen, alle gein himelrîch!
got herre von himel, bistu tôt,
sît gîtige liute sô grôze nôt
lîdent üm dîn irdisch guot,
und ouch üm daz du hâst dîn bluot
vergozzen, daz man daz besliuzet
vor uns und nieman des geniuzet?
wir fürhten daz guotes uns zerinne:
wenne aber diu sêle dem lîbe entrinne,
dâ hân wir lützel sorgen zuo.
ich wên niht daz ein esel tuo
als tumplich als der mensche ûf erden,
der gern schier wil ahpêr werden. liii. ein mere von kargen leuten vnd von knechten.
nu muoz ich ziehen dâ her în
ûf karge liute ein kurz mêrlîn:
ein herre het wîlent zwêne knehte,
die mit zorn und mit gebrehte
alle zît gein einander strebten
und selten ân boese kriege lebten.
nu wolte ir einer den andern stechen.
nu wolte dirre jenem diu ougen ûz brechen,
und dô den herren des verdrôz,
in ein stuben er si beslôz
und gap zwei mezzer in in die hende
und stuont er ûzen bî der wende.
dô sprach der eine:< nu hebt an!
wurdet ir ie ein bider man,
sô gerechet iuch an mir!>
< nein>, sprach er,< nu stechet ir,
wenne ich wölte von iu gerne
mannes frümikeit nu lerne!>
dô sprach jener:< ir müezet stechen,
wöllet ir iuch an mir gerechen!>
dô hiez der herre sîn ander gesinde
mit zwein steben si vil swinde
slahen biz an den grimmen tôt
und sprach:< ê denne ich dise nôt
alle tage von iu wölte haben,
mir wêre ê lieber ir wêrt begraben!>
dise knehte bediutent pfaffen und leien,
die an der gîtikeit reien
sint vor geschriben und varnt hin nâch.
wem ze gîtikeit ist sô gâch
daz er ûf sêle, ûf êre niht ahtet,
der hât vil übel sich betrahtet,
swenne er wîn, tuoch und getreide
bî im werden lêt ze leide
ê denne er ez armen liuten borge
ûf bürgen oder pfant: twünge in diu sorge
diu ofte twinget arme liute,
er geloubte vil lîhte baz in hiute.
kumt aber ein hungerjâr uns armen,
wer wil sich denne über uns erbarmen?
spricht der pfaffe:< nu hebt an,
her leie, nu sît ein frumer man
und gebt den armen rehten kouf!>
< nu lât mich sehen iuwern louf,>
spricht der leie,< swie ir mir vor
gêt, als trit ich in iuwer spor!
hebt an und werdet ein frumer man!>
< ich fürhte mîn kasten werden wan,
wes sol denne mîn gesinde leben?>
spricht der pfaffe.< wöllet ir niht geben
guot bilde uns leien und sît gelêrt,
wie werdent die juden denne bekêrt?>
spricht der leie -< ich fürhte uns werde
ein gesinde verrihten nâch unserm werde,
als wir denne sîn beide wert,
die hiure sint swinder denne vert.>
diz schrîbe ich niht von allen pfaffen,
ich schrîbe ez von den gîtigen affen,
die selten troestent arme liute
und selber guotes genuoc habent hiute.
swer nu guot hât, der hât êre:
aber willig armuot hât vil mêre
lôns und êren in himelrîche
vor unserm herren êwiclîche.
nu merket, daz ich manic jâr
gemerket hân und ist ouch wâr:
swer in der werlde sich verzwicket
und in der gîtikeit ersticket,
alle sünde er an sich stricket
alsô daz er niht sêre erschricket.
swie vil ieman ûf in gebicket:
wenne er hât sîn dinc geschicket
daz er loben und schelten gelîche wiget,
biz daz der tôt im an gesiget.
swer nâch der werlde glanze trahtet
und gotes liebe lützel ahtet,
des muot, des guot, des werc, des wort
sint geneiget ûf ein ort,
daz gein der linken hant sich lenket
und lîp und sêle gein helle senket.
mit grôzen unsêlden sich der nert,
der daz guot mit sünden zert
daz er mit sünden hât bejaget.
swer armer liute kummer klaget,
der sol vil mêr dise armen klage,
die leider sich von tage ze tage
mit roube, diube, gesuoche nerent,
die liegent, triegent unde swerent
üm irdisch guot und ân gewizzen
boeser rede sich hânt geflizzen.
wen sol ir leben niht erbarmen?
wenne si sint arm vor allen armen
und wöllen doch wîse und ahpêr wesen.
vil dinges hân ich von in gelesen
und selber gesehen und ervarn,
daz ich durch vorhte, durch liebe muoz sparn
ich sach und hôrte einen guoten man
des sêle heilic ist, dâ vür ichz hân:
der sprach, er hêt wol vierzic jâr
geprediget und törste die wârheit gar
nie gepredigen als er sölte
und als er gern von herzen wölte.
gîtikeit, zorn, nît und haz
hânt rôme gerücket her nâher baz
vil maniger mîle denne ez vor lac,
die wîle diu werlt einvelte pflac:
wenne altiu wîp und kleiniu kint
sô gar getürstic worden sint,
daz si gein rôme oder über mer
getürren sich heben üm drî erper.
man sendet gein flandern oder gein gent
ein kint nâch koufe, dem siben ente
ungern bevolhen hête sîn amme;
welch obez smecket niht nâch sînem stamme?
manic koufman wâget über mer
sîn leben daz er sîn guot gemêr,
und sezte man im daz vür sîn sünde,
er fürhtet den wint und des meres ünde:
sol er den kouf niht tiure geben,
üm den er wâget sô verre sîn leben?
einer der swinde nâch guote trahtet
und einer der ûf guot lützel ahtet
sint beide gar ungelîch gemuot
wenne ir dewedern dunket guot
des andern leben und sîn sin:
der erste wênt daz grôz gewin
wîsheit bringe und sêlikeit:
sô ist der ander des gemeit,
daz in benüeget des er bât
und daz er frô ist swie ez gât:
daz hât er ouch vür sêlikeit:
doch twinget jenen groezer leit,
der alle tage in sorgen lebet
und hin und her nâch guote strebet.
grôz guot hât ouch ofte manic man
die wîle im got gelückes gan,
mit dem er lop und êre erwirbet.
lêt er vil erben swenne er stirbet,
wie süln die kumen an sîn stat,
swenne einez das vierteil niht enhât
des guotes daz sîn vater hête?
swie gern daz als sin vater tête,
alein ez sî des selben muotes,
sô gebristet im doch ofte des guotes.
manic man wêr lange ein frumer man.,
gesigte im niht der kummer an,
der doch ein frumman ist des muotes
alein er arm sî des guotes.
swer an dem guote ze sêre verdirbet,
selten er werltlich êre erwirbet:
des stênt maniges menschen sinne
vil mêre wie ez guot gewinne,
denne wie ez got von herzen minne
daz ez dem êwigen smerzen entrinne.
ein heidenisch meister wîlent sprach,
dô er der gîtigen leben an sach:
< ein gitic mensche tuot nimmer wol
denne swenne ez stirbet und sterben sol,
daz ez der werlde denne rûmet
und an eim kratzen sich versûmet.>
sîn sêle, sîn êre, sîn fleisch, sîn bluot
wâgt ê der gîtige denne sîn guot.
dem kargen ist manic mensche gram,
üm daz sîn hant an milte ist lam:
sô minnet den milten manic man,
dem er kein liep nie hât getân.
âne zwîvel, ez ist ein grôziu tugent
swer milte went sîn herze von jugent,
wenne er ist gote von himel genême
und ist der werlde niht widerzême:
ich meine der rehte milte hât:
unrehtiu milte ist missetât.
wizzet er ist ein sêlic man,
der rehte halten und geben kan.
in der wîsheit buoche stât
geschriben ein wort, daz lobes vil hât:
< der man ist sêlic ze aller frist,
der âne flecken funden ist
und der sîne hoffenunge niht enleit
an golt, an schatzes wirdikeit.>
loben sül wir disen man,
wenne er wunder hât getân:
er mohte und wolte niht übertreten,
als gîtige liute vil gerne têten;
ern hât ouch übels niht getân,
als gerne tête manic übel man,
swar man die rede wende oder kêre,
sô hêt wir alle gerne guot und êre
und senfte leben ûf ertrîche
und êwige fröude in himelrîche.
möhte daz gesîn, daz wêr mir liep:
sô würde niht sô manic diep,
schâcher unde rouber,
verrâter unde wuocherer,
die man leider daz êwige leben
üm irdisch guot und êre siht geben.
selten er verre mit êren vert
swer vil geliuget und geswert.
swer sich wil mit eiden fristen,
der wil mich leider überlisten.
doch sint maniger leie liute
die erger sint denne rouber hiute,
die guoter liute leben verkêrent
mit boesem bilde und die si lêrent
daz irn sêlen ist niht guot,
als leider manic mensche tuot.
meide und nunnen trügener,
ketzer, velscher, glîchsener,
verrâter, rihter und vürsprechen
die man den liuten siht âbrechen
ir guot mit valscher urteil:
des habe wir alle ein michel teil
in steten, in dörfern, in bürgen, in gazzen,
die wir durch daz doch lützel hazzen,
und ist ir leben vil erger doch
denne jener, die manic mensche flôch.
nu sül wir aber vürbaz rennen
und unsern herren baz erkennen. lv. von boesen richtern vnd von boesen schepphen an gerichte.
den gîtigen sül wir urloup geben
und grîfen an der rihter leben,
die etswâ rihten niht gar eben;
und ir schepfen ouch dâ neben,
der maniger dienet der gîtikeit
und gênt verholn in irm geleit,
biz daz si vallen in den brunnen
dem lützel sünder ist entrunnen.
nît, vorhte, liebe und irdisch guot
verkêrent maniges rihters muot.
man würget einen armen üm ein huon:
der rîche kan des niht getuon
daz ieman rihten wölle über in:
sîn guot verkêrt der rihter sin
und machent reht gerihte kranc.
dâ von sprach her frîdanc:
< ob der tiufel wêre
der werlde rihtêre,
er rihtet baz, dâ vür ichz hân,
denne noch manic rihter habe getân.>
kouf und urteil werdent blint,
swâ gîtige liute rihter sint.
swer koufen und verkoufen wil,
der went sich lügen und eide vil,
mit den er sînen kouf bewêre.
manic koufman ist triuwen lêre
ofte gein sînem ebenkristen,
swenne er in mit boesen listen
an sînem koufe ze schaden brenget.
der tiufel uns allen vil verhenget,
daz er hin nâch uns trenket în
sô wir gar sicher wöllen sîn.
manige liute legent ir sinne
ûf anders niht denne ûf gewinne:
und ob die kument ze verlüste
etswenne von manigerleie unküste
die si hânt, wer sol daz klagen?
wer hiez an gote si verzagen,
daz si guotes gewinnen wölten
mêr denne si ze rehte sölten?
hêt wir angest daz wir stürben,
nâch grôzem guote wir selten würben:
sô siht man uns nâch guote streben
als got uns nimmê habe ze geben.
tuont daz leien. daz ist niht guot:
swâ geistlich liute und pfaffen muot
valsch an sînem koufe hête,
gein gote er swinde missetête.
weiz ieman wâ die liute leben,
die rehten kouf ûf erden geben?
die rîchen haltent naht und tac,
die wîl und ez geligen mac,
getreide, fleisch, tuoch und wîn:
twünge arme liute niht kummers pîn,
si têten ouch vil lîhte alsam:
wederm sol ich nu wesen gram?
si tuont als ich vil lîhte ouch tête,
swenne ich niht grôzer gülte enhête.
doch sint die rîchen vil mêr schuldic,
die kummer niht machte ungeduldic
wölte si begnüegen des si hêten:
wenne si nieman nihtes bêten,
als arme liute müezen tuo
mit manigen smerzen spât und fruo.
ein reht rihter hât êre ûf erden
und mac sîn sêle ouch heilic werden,
tuot er daz got geboten hât
der in hie setzet an sîner stat.
ein rihter sol in sîner hant
ein wâge hân, daz im bekant
sîn alle sache wie er die wêge,
daz er rehtes gerihtes pflêge.
unrehten kouf wir selten hêten,
swâ die rihter reht têten.
man hât von in geschriben vil,
des ich niht mêr hie rüeren wil.
swâ man vürsprechen unde schepfen
hoert anderswâ ir urteil schepfen
denne ûz des êwigen lebens brunnen,
dâ ist der wîsheit in zerunnen:
wenne unser herre tuot uns kunt
und sprichet durch künic davides munt:
< rihtet rehte, menschen süne!
ein trâm ist groezer denne ein büne,
ein berc ist groezer denne ein hûs,
ein helfant ist groezer denne ein mûs>;
disiu wort lege ich dar zuo:
< merke ein rihter, wie er tuo>!
daz ander merket ir selber wol:
wîse liute man niht vil strâfen sol.
lîp, sêle, guot, êre, lop und heil
nimt schepfen und vürsprechen valsch urteil.
selten wir gesehen haben
swarze swanen und wîze raben:
noch seltseiner diuhte mich ein rihtêre,
der gereht an allen sachen wêre.
nu merket mîniu wort vil eben:
ich wölte gern ûf erden leben,
daz mir die wîle kein leit geschêhe
biz mich ein rehter rihter sêhe -
âne got aleine -, daz mich der hienge
und sînen gewalt an mir begienge,
er wêre arm oder rîch,
geistlich oder werltlîch:
wenne man minnet schaz nu mêre
denne got und lîp, sêle und êre. lv. von juristen vnd judisten wie die an gerichte tuont.
susanna und daniêl lêrent uns wol
wie man reht rihten sol,
und der wîse salomôn,
der zwuo hübsche frouwen schôn
schiet von herten iren kriegen
üm zwei kindelîn in der wiegen.
alein nu aller untriuwen walten
unser jungen mit den alten, lvi. von vngetrewen judisten.
besunder ich doch triuwen lützel vinde
an jüden, an vögten, an hofgesinde,
an boesen erzten, an boesen kristen
die dâ geheizen sint judisten,
die sich rehtes under nement
und sich slehter wârheit schement,
die manic dinc wol möhten slihten
und mit kurzen worten ûz rihten
und schiebent ez ûf durch irn geniez.
swer vor in sprichet, sant si griez
und sprichet hin wider, griez si sant,
der hât verlorn sâ zehant;
spricht aber einer, vinger si dûme,
des sache wirt verrihtet kûme;
sprichet er aber, dûme ist vinger,
sô wirt sîn sache vol geringer,
ob sîn friunde dar zuo dringent
die in den ôren süeze klingent.
si ziehent daz reht üm bî der nasen.
wöllen si, sô sint mîn muomen basen,
wöllen si, sô sint mîn basen muomen
si grîfent den rihtern in den guomen
und verkêrent in den sin,
daz si nâch in müezen gin.
swenne si teilent den gewin,
sô wirt in silber, dem rihter zin,
der selber niht ist wol gelêrt:
dem wirt daz hinder her vür gekêrt
an manigen grôzen sachen.
des siht man ofte si wachen
die langen naht biz hin gein dem tage,
wie jener des sache, dirre jens klage
sô lange verziehen, biz daz sîn habe
kume von dem rosse zuo dem stabe.
swer mich wil wîsen an daz reht
und selber ist gern unrehtes kneht,
der lêret mich mîn sêle behalten
und lêt den tiufel sîner walten.
wer vant ûf erden ie groezer triuwe
denne daz ein mensche in êwige riuwe
sich selber stieze und in helle pîn
und mir füegte êwiger fröuden schîn,
ob ich nâch siner lêre tête
und ez gewalt ir beider hête?
âne zwifel, ich sölte im immer danken.
swer ê selber wölte wanken
von dem rehten, denne er mich lêrte
dâ mit mîn sêle ir pîn gemêrte.
wer sölte denne getriuwe juristen
niht haben vür guote ebenkristen,
die uns gein himelrîche wîsent
und si der werlde wollust prîsent?
ir zungen sint nütze und unnütze
als pfile und strâlen, mit den ein schütze
frume und schaden füegen kan,
als er den liuten denne gan. -
swelch kunst sich ze der heiligen schrift
niht rehte mischet, diu ist ein gift.
juden lêre und wîser heiden
hânt uns dinge vil bescheiden,
diu gar nütze und guot uns sint:
an maniger stat sint si doch blint,
die si gar tiefe hânt gesuochet
und der nu wênic ieman geruochet:
plato und aristotiles,
seneca und socrates,
demostenes und dyogenes,
tullius, empedocles
und ander alter meister vil,
der ich hie niht nennen wil.
swer der buochen volget nâch
ze sêre, der merke wie geschach
sant jeronimo dem heiligen man,
dô er die heiligen schrift hin dan
leite und gerne diu buoch las,
an den unsers herren lop niht was:
des wart er slâfende alsô geslagen,
daz erz wachende muoste klagen:
daz vindet man von im geschriben.
wol si, die ir zît vertriben
hânt mit gotes lêre ûf erden!
die süln himel bürger werden.
swer des wibels volger ist,
der wirt gefüert in rosse mist:
swer heiliger schrift volger ist
der wirt dir liep, herre jhesu crist!
swer niht wil volgen der heiligen schrift,
des wîsheit nimt vür honic gift.
swer rehtbuoch lernet durch gerehtikeit,
des arbeit ist wol angeleit:
swer aber si lernet durch gîtikeit,
des sêle wirt ez hin nâch vil leit.
ez machent ofte boese kristen,
die leien sint mit swinden listen,
daz vil wol gelêrte juristen
niht wol mügen vor in gefristen.
ô list gein listen, ô mist gein misten,
wes troestestu dich voller kisten?
wir sîn alle gemacht von erden
und müezen wider ze erden werden
und wizzen niht wie lange wir leben:
waz sol diz kriegen und diz streben
sô kurzer zît, sô kranker habe?
wir îlen mit willen zuo dem grabe.
ein dinc vor gote gar übel zimt:
swelch mensche guot dâr üm nimt,
daz ez einem andern hilfet rehtes.
unser herre gert anders niht denne slehtes
und ganzer triuwen von uns allen:
sol unser leben im wol gevallen,
sô muoz daz herze ze aller stunt
wârhaft sîn und ouch der munt.
man redet ofte anders mit dem munde
denne man vindet ins herzen grunde:
dâ von sprach der wîse man,
des sprüche ich genuoc behalten hân:
< swer ein übel zungen hât,
der füeget manige missetât:
diu zunge reizet manigen zorn,
dâ lîp und sêle wirt von verlorn;
diu zunge manigen êret,
diu zunge ouch reht verkêret.
von übeln zungen daz ergienc
daz crist an dem kriuze hienc.
diu boese zunge ist ein vergift:
als sprichet david in sîner schrift:
« manic zunge müeste kürzer sîn
und stüende ez an dem willen mîn.
ein übel zunge scheiden kan
liebez wîp und lieben man,
daz merke wir hie und anderswâ: »
dâ von sprach meister senecâ:
« diu zunge ist slipferic, wenne si hât
ein gar fiuhte leger stat;
si vellet gein übel ê denne gein gnote,
man habe si denne in grôzer huote. »>
des dunket mich, daz einz juristen
wol mügen sîn und einz judisten:
juristen stênt dem rehten bî,
judisten sint niht valsches frî,
juristen sint gerehte liute,
judisten tuont vil übels hiute.
jûdas teilt judisten mite
sîns namen ein teil nach friundes site.
ouch sint die jüden ir genôz,
wenne ir gîtikeit ist sô grôz
daz si nement vil groezern gesuoch
denne jüden und ouch groezern fluoch.
si habent entsetzet manigen man
guotes und êren und wöllen dâr an
aller schulde wesen frî,
doch wont der tiufel ir manigem bî.
juristen mac man niht enpern,
judisten siht man ofte ungern;
juristen gotes reht bekennent,
judisten reht und ê zetrennent;
juristen sich boeser dinge schement,
judisten guot âne êre în nement;
juristen stênt nâch gotes minne,
judisten gênt nâch boesem gewinne;
juristen an ir sêle gedenkent,
judisten von der wârheit wenkent;
juristen volgent der heiligen schrift,
judisten kluocheit ist ein gift;
juristen tuont. niemanne leide,
judisten brechent triuwe und eide
und sint nâchgriffic als ein ar,
wâ in iht sache wider var
der si geniezen, si sî reht
oder ein wênic krumpeleht.
gerehte liute sint juristen,
judisten abgöte sint ir kisten.
judisten în ziehens nie bevilte,
man siht aber ir keinen selten milte:
si wöllen ie daz ir kunst in frume,
swem ouch si ze schaden kume.
wen sölte der künste niht verdriezen
die lenge, der er niht möhte genîezen?
swer reht buoch lernt durch reht gerihte,
der kêrt sich niht an valsch getihte.
juristen werdent herren ûf erden,
judisten süln niht tiurre werden.
hôchfart und gîtikeit
ofte sint bî den judisten,
die grôz guot hânt în geleit
und gewunnen mit valschen listen.
geloben ist judisten pfluoc,
der guotes im gewinnet genuoc,
ê denne diu werc sich zuo den worten
füegen vor der sibenden pforten.
ir süeziu wort, ir schoen gebâren
künnen einveltiger liute vâren
als ein gemâlter stellio,
des heimlîche ieman selten wirt frô.
swer nu sî ein frumer man,
der neme sich keines getiusches an
und lâze ouch boese gewinne varn,
wil er sîn sêle bî gote bewarn.
swem êre ist lieber denne guot,
selten er immer missetuot;
swer ân êre gewinnet guot,
der hât sîn sêle niht wol behuot;
guot ân êre wirt nimmer guot,
guot mit êren wunder tuot;
swem êre ist lieber denne guot,
der treit mit êren hôhen muot:
swem guot ist lieber denne sîn êre,
der wil hie nît, dort leit gemêre;
swer êre bî grôzem guote hête,
des fröude wêr nu und immer stête.
wer kan ân sünde grôz guot gewinne?
grôz guot gewunnen wandelt sinne.
manic sêle verliuset grôz guot,
grôz armuot daz selbe tuot:
wol si, die des mitteln walten
und lîp und sêle in got behalten!
swer sînem leben ein guot ende
wil geben, der sol diz ellende
durch unsers herren liebe smêhen,
wil er sîn antlütze immer sehen.
manic mensche ist süezer worte vol,
des herze doch innen ist triuwen hol.
daz ist der liute friunt nâch wân.
swelch glocke niht sleht beidenthalp an,
diu entouc in dirre werlde niht:
getriuwen liuten alsam geschiht,
die worte und werke einveltic sint:
die dunkent tôreht unde blint.
zwivalt, drivalt, sibenvalt
hânt dich vertriben, slehtiu einvalt,
daz du worden bist gar unwert
swâ man mêre guotes denne gotes gert!
maniger wênt, ez habe kraft
und sol ouch sîn ein meisterschaft,
swer schalc mit schalke vâhen kan:
sô wölte ein sleht einveltic man
ungern bekümmern sich dâ mite,
wenne ez ist ein boeser site.
dem tiufel wont valsch und schalkeit bî,
gotes diener sint ir beider frî.
swer ein meister ist der künste,
der darbet des obersten meisters günste:
wie kan daz immer werden guot,
daz an der sêle uns schaden tuot?
swer trahtet daz er grôz guot gewinne
ûf erden, der muoz sîn sinne
wenden ofte von gotes liebe.
wê dem, der selber im wirt ze diebe!
der guot wol weiz und übel tuot,
der êwige fröude üm helle gluot
wehselt, wie hât der gevarn
und sich des vor wol möhte bewarn!
der volget der pfaffen lêre niht!
ob er etswâ einen pfaffen siht
niht gên und stên vil lîhte als eben
als er ze rehte sölte leben?
ob maniger vellet in ein hor,
der andern liuten lieht treit vor,
sô hüetent si sich dester baz
daz si mit schanden iht werdent naz.
juristen lernent durch gîtikeit
vil mêre denne durch gerehtikeit:
daz ist manigen liuten leit,
die wârheit und bescheidenheit
niht künnen gefristen vor irn listen.
boese judisten, boese kristen
sint ûf erden in manigen landen,
die mit sünden und mit schanden
guot nement ofte mêr denne si sölten
ob si daz reht ansehen wölten.
wâr ist reht, niht krump ist sleht,
swer triuget der ist des tiufels kneht.
man fünde geschriben vil reht gerihte,
swer rihten wölte nâch rehter slihte
und niht mit boesen listen fristen;
valsch füllet maniges judisten kisten.
rihter, die guot gewizzen haben,
sint seltseiner nu denne wîze raben.
swer rehtbuoch lernet durch gerehtikeit,
dem ist unreht gerihte leit:
swer aber si lernet durch gîtikeit,
manic valsch er gein der wârheit leit.
ê denne er sich lâze über kriegen,
sô lêt er ê sîn sêle fliegen
über triuwe und über reht:
sô macht er krump daz ê was sleht;
ê denne er ouch sîns lôns enbêr
sô ist der igel im als ein ber.
swer valsch und boese kündikeit
in rehtbuoch stoezet, daz wirt im leit
sô sîn klaffen ein ende nimt:
wenne valsch bî wârheit übel zimt.
swelch rihter gotes reht ansiht,
der bedarf unnützer klaffe niht:
swaz krump wil sîn, daz machet er sleht,
swaz valsch wil sîn, daz machet er reht.
man vant bî armen auctoristen
vor tûsent jâren bezzer kristen
denne bî sûren argumentisten
und bî gîtigen judisten,
die mit worten und mit listen
manigen gevangen ûz einer kisten
in ein ander kisten brengent,
sô kriege sich vor gerihte lengent.
des endekristes kamerer
sint ûf erden gar ahpêr,
die guot in sament âne sêlde, âne êre,
mit dem er die werlt verkêre:
und kême er hiute, dâ vür ichz hân,
er fünde manigen cappellân,
der im diente und nême sîn guot!
ô jhêsu crist! hâstu dîn bluot
vergozzen üm silber und üm golt,
sît dîn volc in ist sô holt?
swie gereht des armen sache sî,
doch muoz sîn silber werden blî
und kupfer werden sîn rôtez golt,
ist der rihter im niht holt,
des herze mêre nâch boesem gewinne
stêt denne nâch der wâren minne.
blî, nazzer sant wart nie sô swêr
als ein gîtic, übel rihter:
des sprach der wissage osêê
wîlent in der alten ê:
< diu werlt unrehte rihter hât
von des volkes missetât.>
unser herre siht an die einen persônen:
swer wol im dient, dem wil er lônen
mit der êwigen himel krônen.
man siht uns ofte ein ander schônen
durch vorhte, durch liebe, durch miete, durch haz,
wem loubet der oberste rihter daz?
des rîchen wort merket man ze grunde:
in maniges armen mannes munde
verdirbet wort und witze vil,
sô sîn rede nieman hoeren wil.
swer biuget sîn ougen ûf ein ort
sô er vür bringen sol wîsiu wort,
der rimpfet sich selber wunderlîch
und wênt er sî gar künstenrîch.
sîn kele er würget als ein wergel,
swenne im der starken künste mergel
in dem hirne beginnet ûf gên.
wer möhte denne vor im bestên?
als ein witewalch er kallet,
swenne er von tiefer künste schallet,
die er wol ûz kan rihten schône
als der gouch in sînem dône.
getriuwer juristen mein ich niht,
ir ist aber lützel, als man giht:
dâr üm hân ich keinen strît,
der tiufel weiz wol wie daz lît.
ich fürhte daz symôn und jezî
den cardinâlen wonen bî:
ich enweiz ob si iht guotes râten
bischöfen, ebten und andern prêlâten.
gewalt tuot ouch vil selten reht.
einvalt, wârheit unde sleht
hât drivalt, lügen und krump vertriben:
die drî sint bî dem gerihte beliben,
ob daz gerihte heizen sol
daz selten wirt gerihtet wol,
dâ man die sache sô lange ziuhet ümme
biz man si bringet an die krümme
durch haz, durch vorhte und geniez
anders denne got rihten hiez:
des sint si erger vil denne heiden,
die reht und wârheit wöllen scheiden.
sît fride und barmherzikeit,
wârheit und gerehtikeit
wonent dem obersten rihter bî:
welch rihter ist unrehtes fri?
wizzet daz tegelich gegihte
und vor gerihte valsch getihte
und alle tage krût mit nihte
sint driu jêmerlich gerihte.
die liute sich übels dâ verstênt,
swâ jüden, bütel und erzte în gênt.
juristen ouch selten ieman gert,
er sî mit kriegen denne beswêrt.
swâ friuntschaft und rehtiu triuwe wêre,
dâ wêre judisten kunst unmêre.
swer kriegen wol und kriegen muoz,
der sol in nîgen üm irn gruoz,
wenne ir kunst ist niergen sô wert
leider denne dâ man krieges gert:
der möhten si manigen und sölten
schier verrihten, ob si wölten.
daz manic sache unverrihtet belîbet
und daz man hin und her si trîbet,
daz machet der krieger ungedult:
dâr an gibe ich in kein schult.
swer aber sich gern lieze verrihten,
dem sölte man sîn sache slihten
und sölte in niht ümme füeren:
manic krump holz wirt gerihtet nâch snüeren.
judisten kunst hât nu verdrungen
bî den alten und bî den jungen
schuolbuoch und aller künste muoter:
daz machet der gîtikeit fuoter.
der nie gelernet ars que pars,
der wirt getürstiger denne her mars,
der aller vehter abgot was,
als ich von im geschriben las.
in machet der gîtikeit gêze
sô küene, sô traz und ouch sô rêze,
daz er der künste sô gar vergizzet,
diu allen künsten ir pfrüende mizzet.
daz er kan, daz lobet er,
oben ist er vol und unden lêr;
er lîdet ouch ofte durch gîtikeit
mêr nîdes denne durch gerehtikeit. lviii. ein mere von eine judisten wan die sint alle vnkristen.
ich hôrte und sach daz einer wart,
der het grâ houbet und grâwen bart,
von einem worte sô gar geunêrt
( daz schuoler muoter in baz gelêrt
hête, des wêre im nôt gewest):
er stuont und gluote als ein heiz test
und sach als ein diep vor der zente:
die schande leit er in einem sente.
ân zwifel und têt in laster wê.
si erwêgen sich kleines gewinnes ê
denne daz si manige unwirde lîden
und mit scharpfen worten snîden
ûf sich liezen und ouch sich schelten.
nu siht man ofte ir einen gelten
die koste vür jenen, der vor gerihte
in wolte verderben und vernihte:
sô getân gedult fünde nieman hiute
an in und wêren si klôster liute.
ôwê her tiufel, daz iuwer lêre
sô vol hât krefte, daz müet mich sêre.
daz man durch iuch daz gerne lîdet
daz ofte hirn und herze snîdet!
ez wêre vil nütze daz alle prêlâten
diu rehtbuoch könden, daz si gerâten
iren undertânen dester baz
könden, wenne si sint durch daz
gemachet daz alliu kristenheit
âne kriec lebe mit bescheidenheit.
swelch meister des grôze arbeit hât,
daz er dem gêbe getriuwen rât
der im getrûwet ze sînen sachen,
sölte der vil schrîben und vil wachen,
des lônte man im ze rehte wol:
nieman dem selben gelîchen sol
unnütze nager, die vürsprechen,
die man den liuten abe siht brechen
ir guot mit untriuwen und mit klaffen,
si sîn leien oder pfaffen.
swer în nimt und niht ûz wil geben,
der wil unlange mit êren leben.
selten er grôzer êren pfliget
swer boesen gewin vür êre wiget.
wem ist der liep in himelrîch,
dem nieman holt was ûf ertrîch?
getriuwer juristen hilfe und rât
vil manigen kriec gescheiden hât,
swelhe aber gênt ûf gîtikeit,
den ist suone und fride leit:
ir kunst wêr nütze, und wêr ir muot
nütze als diu kunst ist, daz wêr guot.
doch wizzet, swer swarze kündikeit
ze wîzer und sleht. er wârheit leit,
daz der vil boesen lôn enpfêhet
swenne er dem swarzen rihter nêhet.
boesiu kluokeit übel tücket
sô man die goukel hüete vür rücket,
die nu vil maniger lîhten sache
sint ûf gesazt ze einem obedache.
des dienstes sol man in wol lônen:
daz aber si niemannes schônen,
daz ist ir vürsaz und ir kunst.
gotes liebe und friundes gunst
sint gein gewinne gelich gewegen.
manic klage muoz belîben under wegen,
daz getriuwe und wârhafte arme liute
niht rehtes gerihtes vindent hinte.
dâ von sprach in der alten ê
ein wîssage, der hiez osêê.
< wârheit und barmherzikeit
und gotes lêre sint hin geleit
ûf erden; fluochen. morden, liegen,
steln, êbrechen, unreht kriegen
sint überflüzzic, wenne ein sünde
die andern rüert, als ich iu künde.
der boesen liute freidikeit
gefröuwet die künige, ouch ist niht leit
den fürsten lügen, swâ si sint:
diz machet die werlt an tugenden blint.>
sô sprach der heilige isaias,
der ouch ein hôch wîssage was:
< wê den, die dâ kreftic sîn
daz si trinken starken wîn,
die einem gerehten nemen sîn reht
und jeme, der dâ ist ungereht,
durch gâbe helfen ûz der nôt
anders denne in got gebôt!>
ouch sprach der heilige micheas,
als ich in sînem buoche las:
< ich künde dir, mensche, waz dir guot ist
und waz got vordert ze aller frist.
daz dîn herze sî bereit
ze tuonne gerihte und gerehtikeit,
und daz du mit sorgen stêst
vor dînem gote, swar du gêst.>
wenne ez sprach her frîdanc
drî sprüche, die sint niht ze lanc:
< swer unreht wil ze rehte hân,
der muoz vor gote ze rehte stân.
vor gote wirt er geswachet,
swer reht ze unrehte machet.
vürsprechen, klaffen hât kurze frist,
swenne got selber rihter ist.>
nu sül wir aber vürbaz rennen
und unsern herren baz erkennen. lix. von geitigen pfaffen vnd von andern boesen leuten.
swaz heiliger liute süeze andâht
unserm herren ze dienste hât erdâht,
daz wirt nu leider dicke vollebrâht
anders denne sîn was gedâht,
wenne pfaffen, ritter und klosterliute
lebent leider anders hiute
denne in der êrsten kristenheit:
diz machet hôchfart und gîtikeit.
gewalt und unreht habent die kraft
von des tiufels meisterschaft.
swâ man in henget üm ein ei,
dâ nement si driu ê denne zwei.
alsus sint vögte kumen,
der manic man hât kleinen frumen,
wenne vil manic vogteie
hât niht rehtes gein einem eie
und nimt zuo dem eie daz huon.
waz sol daz eigen dar zuo tuon,
swenne im gewalt und ouch unreht
machet krump, daz ê was sleht
dô triuwe und einvalt wâren wert?
untriuwe füetert manic pfert
daz mit sînem herren hungers stürbe,
wêr daz er anders niht erwürbe
denne daz sîn ze rehte wêre.
des ist vil manic wammaisêre,
platener und schüepelêre,
die kisten und kasten machent lêre,
der manic arm man vil gern enpêre,
wenne triuwe und reht sint in unmêre.
swer sich der selben knappen troestet,
des sêle wirt leider dort geroestet,
dâ bürge und lant, wip und kint,
ros und knehte unnütze sint.
doch sint die rihter noch sô blint,
daz sie durch êre, diu als ein wint
verswindet, lîp und sêle gebent
und nâch dem êwigen tôde strebent.
triuwe und reht sint gar verswunden.
sît die kirchen an sich bunden
veteche als ob si wölten fliegen,
daz si vor urliuge und vor kriegen
etslich wîle sich doch gefristen:
des siht man nu den tiufel nisten
ûf des heiligen geistes adel
als einen storch ûf einem stadel.
swenne man ûf den kirchen spitzen
vorn siht und ouch hinden sitzen
bercfride, erker und dar zuo tûren,
wahter ûf türn und ûf den mûren,
die got ze dienste sint gemacht,
dâ hoert man schrîen durch die naht:
< wartâ zuo dir, wartâ dar!
nim lîbes und guotes und êren war!>
singet der pfaffe:< marthâ, marthâ!>
sô schrîet der wahter:< wartâ, wartâ!>
daz volc loufet sân ûz an die wer,
der pfaffe nême ein heidelber
vür sîn opfer in disen noeten:
er fürhtet daz si in selber toeten,
ob si daz messegewant von im rîzen
die selten guoter dinge sich flîzen.
kelch, messegewant und buoch
ampollen, bühsen und altertuoch
sölten aleine in kirchen sîn:
nu siht man leider manigen schrîn
dâr inne stên denne pfarreliute:
des muoz vil manic pfaffe hiute
mit vihe und ouch mit andern dingen
sîn nôtdurft jârs zesamen bringen.
wir vinden in wîser lêrer buochen,
daz nieman sol den fürsten fluochen:
diu kristenheit sol vür si biten
daz got si bezzer an irn siten,
daz si ir undertânen alsô
bewarn daz si belîben frô.
daz müeste aller meist von fride kumen:
nu hab wir krieges sô vil vernumen
von bêbsten, künigen, grâven, frîen,
geistlichen fürsten, daz wir wol schrîen
mügen gein himel, daz gotes güete
si gebezzer und ir gemüete
von hôchfart und von gîtikeit
rihte ûf dêmüetige reinikeit.
wenne wir gehôrt hân und gesehen,
daz zwei grôz unbilde sint geschehen
und zwei wunderlich geschihte
an geistlichem und an werltlichem gerihte:
daz ein bâbst den andern dranc
von sînem stuole ân sînen danc,
und ein herzog von oesterrîche
künic adolfes rîche wunderlîche
besaz, dâ er verlôs sîn leben.
got gebe, daz dirre der werlde füege eben!
waz hête din werlt fröude oder wunne,
swenne der mâne und ouch diu sunne
tunkel wêrn und die planêten
stille stüenden an siben steten?
als habe wir kristen, swenne daz rîche
und der bâbst niht hellent gelîche
und swenne die rihter stille stênt
und rehter urteil niht nâch gênt.
der bâbest bezeichent uns die sunne,
von dem geistliches rehtes wunne
schînen sol: sô bediutet daz rîche
den mânen, swenne ez sunderlîche
werltliches gerihtes pflegen sol.
dâ von wizze wir alle wol,
daz sant johannes ein swert truoc
durch schirm, mit dem er doch niht sluoc.
sant pêters swert sluoc ab einem schalke
ein ôre, der was geheizen malke:
daz swert gehoert die rihter an,
johannes swert bediutet den ban. lix. von dem pabst vnd von seinen cardinalen.
got gap sant pêter sînen segen
und hiez in sîner schâfe pflegen,
er hiez in niht schâfe beschern:
nu schernt die pfaffen alle gern.
der bâbst enruochet wer beschirt,
daz im der wollen ein knolle wirt.
diz bewêre ich wol alsô,
wenne bâbest bonifaciô,
der bî den zîten bâbest was
dô ich diz buoch zesamen las,
nâmen herren, die hiezen von der siul e,
in bulgen, in schrînen, die truogen miule,
mêre denne zweinzic tûsent pfunt.
sôgetân schaz was vil unkunt
sant pêter und sant gregôriô,
der sêle nu sint vor gote frô,
als ich iuch noch baz bescheide.
dô sant gregôrius driu tûsent meide
ze rôme hete in sîner pflege,
daz sôgetân schaz bî im dâ lêge,
daz sül wir alle in wol verwizzen.
er het von jugent sich des geflizzen
daz er mit guote was gotes spîser,
mit lêre der sünder underwîser.
daz wart dem einsidel wol bekant,
der mêr eigenschefte vant
an sîner katzen naht und tac
denne der der kristenheite pflac.
got gebe ez uns ze heile!
ze rôme ist antlâz veile,
pfarre, bistuom, probstie
techenîe und abbatîe:
wenne nâch der alten meister sage
so bediutet rôme< hende nage>,
wenne si neget manige hant,
als pfaffen und leien ist bekant.
ouch wâren ir êrsten stifter
rouber unde morder,
sô sint nu ir kanzeler,
schrîber, huller, kamerer
trieger, lieger, âbrecher,
die manigen biutel machent lêr.
reinez leben, adel, kunst
belibent âne des bâbstes gunst,
ez enkume denne mit in an die vart
rîchart, klinchart und gebehart.
swer die bringet, der wirt gewert
swes er in dem hofe gert.
alle sache sint enwiht,
habent si der vürsprechen bî in niht:
wenne abeloeser und nemehart,
nimmervol und nagehart,
schindengast und lügenhart
und sîn bruoder trügenhart,
smeichart, swerolt, glîchsenhart,
slinthart, krazhart, jüdenbart,
lêrenbiutel und füllensac
pflegent des hofes naht und tac.
krazhan und her kratziân
behaltent des niht üm ein blat,
daz wîlent meister graciân
ûf gotes genâde geschriben hât.
ein decretâl und ein decrêt
sint in des bâbstes hofe bekant:
< swer zuo mir rîtet oder gêt,
der fülle mit silber mir die hant
und mit golde, sô wirt er
sân zehant von mir gewert
durch die heiligen marterer,
swes sîn herze von mir begert>.
wenne sant albînes heilictuom
und sant ruffines sint sô wert,
daz si noch habent den obersten ruom
vor allem heilictuom als vert.
swem si mit vollen genâden bî
wonent, der ist ein sêlic man:
er sî eigen oder frî,
sô betet man doch daz heilictuom an:
wenne ez tuot wunderlîchiu zeichen:
ez machet gesehende liute blint,
ez kan hertiu herzen weichen
und machet ûz alten liuten kint.
ez hât gewaltes alsô vil
ze rôme, als ich vernumen hân:
swer sant pêter koufen wil,
der ruofe daz selbe heilictuom an
und bringe ez volliclîchen dar:
man gibt im sant pauls dar zuo.
ist daz ich ez gesprechen tar:
got wirt selber spât und fruo
durch des heilictuomes liebe
verkouft, gemartert jêmerlich
von manigem rouber und diebe
beide verholn und offenlîch.
swer niht kan smeichen und tiuschen,
der sol sich hüeten vor den biuschen,
mit den maniger wirt geslagen
ân alle schult üm sinen kragen.
swer wol gelernet roemisch getiusche,
er si diep, morder oder unkiusche,
hât er ze geben man macht in heilic,
aleine diu sêle doch beleip meilic.
der bâbest ist sînen kinden holt.
er nimt ir silber und ir golt
und tuot in genâde, diu bezzer ist,
mit ganzen triuwen ze aller frist.
silber und golt treit man hin în.
und wêre sîn bulle silberîn,
welch strâze wêre denne morder frî?
wenne silber ist bezzer denne blî:
als hât des bâbstes heilikeit
bedâht wol alle die kristenheit.
der heilige wîssage zacharias,
niht der sant johans vater was,
hete von gote genâden genuoc.
der sach zeimâl einen grôzen kruoc
in dem geiste, in dem saz mitten
ein wîp als in des tiufels smitten,
der wart geworfen ze der stunt
ein knolle blîes in den munt.
dô der heilige man daz sach,
ze einem engel er dô sprach,
daz er in anwîste waz wîbes si wêre.
diu frâge was dem engel niht swêre:
< si heizet unbarmherzikeit>,
sprach er,< daz sî dir geseit>.
dô wart der guote man gewar
daz zwei wîp schier kâmen dar,
diu heten vetiche als ein wîe.
si nâmen daz wîp mit kruoge und mit blie
und fuorten si gein sennaâr:
daz lant mac wol bediuten gar
roemer lant und roemer site,
den lützel triuwe und güete wont mite.
wêre diu bulle silberîn,
sô würde manic pilgerîn
ermordet, des herze frô und fri
machet ein zedel und ein blî.
rôme teilt in manic lant
ir blî, als uns ist wol bekant.
si ist ân gâbe nieman holt,
si gît vür silber und vür golt
blî: die wîle diu werlt stêt,
diu münze ir niht abe gêt,
wenne ein sîde und ein blî
wonent des bâbstes briefen bî;
diu zwei müezen ungescheiden sîn.
doch ist diu werlt îsenîn,
blîîn worden und irdîn,
diu güldin was und silberîn.
diz hât bediutet ouch hie vor
diu siule, die nabuchodonosor
eines nahtes vor im stênde sach,
als mir daniêls buoch verjach:
diu hete ein houbet, daz was güldîn,
brust und arme silberîn,
bûch und hüffe wâren êrîn,
knie und schenkel îsenîn,
die füeze wâren halp irdin,
daz ander teil was îsenîn:
als nimt diu werlt an tugenden abe
von tage ze tage biz ze dem grabe.
güldîn, silberîn und küpferîn
mac doch diu werlt noch wol sîn,
sît kupfer, silber unde golt
sô wert sint, daz in allez daz holt
ist, daz haller nu bekennet,
vor dem man golt und silber nennet.
tugent ziert alter und jugent:
nu gêt untugent vür die tugent
sô verre, daz herren und rîche liute
untugent sich nimmer schement hiute.
milte was grôziu tugent hie vor,
swer milte nu wêre, der wêr ein tôr:
des fürhte ich sêre daz gîtiger muot
manîge sêle bringe in helle gluot:
wenne kein pfaffe nie vant geschriben,
daz gîtige liute bî gote sîn beliben
ûf ertrîch oder in himelrîch,
si sîn arm oder rîch.
ein wîser man sprach:< lieber sun,
ein lasterblech daz heizet un,
daz durch tiutschiu lant nu gêt
und vorn an manigen worten stêt,
der lop ez nidert unde swachet
und ez gar ze nihte machet.
des hân ich leider vil geziuge,
die mir gestênt daz ich niht liuge:
unsêlic, unsinnic, unstête, unreine,
unedel, unertic und ungemeine,
ungedultic, unordenlich,
ungehôrsam, unhöfelich,
unbillich, unzimlich,
unmenschlich, unkristenlich,
unversunnen, unêrlich,
unveterlich, unmüeterlich,
unswesterlich, unbrüederlich,
unfriuntlich, ungeselleclich
untugentlich, unendelich,
unflêtic, unkiusche, unlüstic,
unheimlich, ungetriuwe, unküstic,
unwert, ungewis und ungelêrt,
ungelöubic und unbekêrt,
unbescheiden, unredelich,
unwillic, ungenêdic, unfridelich.
noch vindet man der worte vil,
der ich doch niht mêr schrîben wil.
alein nu klebe diz lasterblech
an manigen worten als warmez bech.
doch ist ein gelt, ungelt genant,
daz verre und nâhen leider ist bekant
von sînem unrehte und grôzer untât,
die daz selbe gelt an im hât,
wenne ez schônt niemans ûf erden.
swer des zolles wil rîche werden,
der wil sich an der sêle verderben.
wê dem der sôgetânen zol sînen erben
lêt nâch sînem tôde belîben,
wenne er in gote niht mac beklîben!> lxi. von boesen zoellen.
unrehte zölle und vogteie
und zehende, die nu manic leie
koufet und erbet ûf siniu kint,
machent die kristenheit sô blint,
daz si die grôzen missetât
niht vür toetliche sünde hât.
wie zehende in der leien hant
sîn kumen, swem daz ist bekant,
der wölte ein mîle ungern loufen
daz er ir siben sölte koufen.
swer zölle wil ze rehte pflegen,
der sol ze brücken und ze stegen,
ze wazzers noeten und ze lantstrâzen
den nuz der zölle mit triuwen lâzen:
er sol niht erben ûf sîniu kint
als acker, hûs, pfert oder rint.
durch schirm und barmherzikeit
sint alle vogteie ûf geleit,
daz witwen, weisen und klôster liute,
die vil gewaltes lîdent hiute,
frume liute ûzerkorn, junge und alte,
beschirmten vor unrehtem gewalte,
und ob si den iht liebes têten,
daz si daz vür ein reht iht hêten.
nu könde kein meister nie vol durchgründen,
mit wie manigen boesen fünden
die vögte arme liute nagent,
sô si nâch irem guote jagent!
wer hât daz grôze unbilde erloubt,
daz ein arm wîp daz beste houbt
ûz irem vihe denne muoz geben,
swenne ende genimt irs wirtes leben,
des houbt gesinde und vihe nerte?
sôgetân vogteie ist gar ze herte:
und wizzet, swer si funden hât,
daz des sêle wirt nimmer rât,
und ouch daz dem der selbe site
unz an sîn ende volget mite.
man list niht daz der rîche man,
den lazarus rief in hunger an,
iht unrehtes guotes hête ûf erden:
und muoste sîn sêle doch verlorn werden,
üm daz er sîn guot unordenlîch
verzerte und unbarmherziclîch.
sol denne der ende werden guot,
die armer liute sweiz und bluot
mit gewalte ân gotes vorhte nement
und weder roubes noch diube sich schement,
sô sül wir hoffen alle gelîche,
daz wir ouch kumen ze gotes rîche.
doch wizzet daz sant bernhart
der wârheit lützel hât gespart
in sînen fünf buochen der merkunge,
wie hôhe, nider, alte und junge
rihter ûf erden leben sölten,
ob si daz reht ansehen wölten.
swer ouch in der hirten buochen
sant gregorien lêre wil suochen,
der vindet des er gebezzert wirt,
er si gast, hûsgenôz oder wirt:
wenne er hât aller hande liute
leben in den geschriben wol ze diute.
ouch wizzet daz unreht gerihte
lant und liute bringet ze nihte.
mit der schrift ich wol bewêr,
daz wir alle sîn rihter,
ein ieglicher über sîn selhes leben;
dem aber got hât kint gegeben,
hûsgenôzen, meide oder knehte,
der sehe daz er ouch rihte rehte
und daz er vor in alsô lebe,
daz er guot bilde in allen gebe:
swem groezer dinc bevolhen sî,
der rihte ouch eben und sî im bî.
wie sol ein man getuon aleine
daz einem convente gevalle gemeine,
sît manic kint alle sîns vater tât
allewege vür guot niht enhât?
den rihtern sül wir urloup geben
und grîfen an der frêze leben. lxi. von guoter tichter sinne vnd von getichte.
dô ich bî zweinzic jâren was,
swaz ich sach, hôrte oder las
daz was zehant von mir begriffen:
dô mir diu jungen jâr entsliffen,
dô sleif des sinnes kraft mit in,
daz ich nu halber niht enbin
als ich was bi vierzic jâren,
dô mîn sinne dennoch wâren
sô ganz daz ich der krefte wielt,
daz ich zwei hundert verse behielt
oder rîme tiutsch oder latîn.
drî tage in mîns herzen schrîn,
daz si genzlich dâr inne beliben,
biz si von mir wurden abe geschriben:
swaz aber ich nu leider tihte,
swenne ich zehant daz niht verrihte
sô hân ichs mêre denne halp verlorn.
dâ von sol nieman wesen zorn,
ob ich mich etswâ hân vergezzen:
wenne wir sehen etswenne mezzen
ein dinc drîstunt oder baz,
dem man dennoch gibt ein daz.
swaz mich ze sûr wolte an kumen
von tiefen sinnen ân grôzen frumen,
daz liez ich belîben und fuor hin ümme,
nu die rihte und nu die krümme
als diu swalwe nâch irre spîse.
manigerleie sin ich prîse,
wenne der liebe sant augustin,
plînius, perseus und solin,
gregôrius und ambrôsius
und etswâ sant jeronimus,
orâcius und virgilius,
amarcius und ovîdius,
esôpus und her aviân,
her juvenâl und manic wîse man
habent irs sinnes verstandenheit
ûf manigerleie materie geleit.
swer lange hin und her zuo giuzet
ein liet, ein mêre, schier des verdriuzet.
got hât uns manigerleie gegeben
ûf erden, des wir alle leben.
honic ist manigen liuten guot,
manigen liuten ez schaden tuot.
manic mensche ist von wine tôt,
manigen nert wazzer und brôt.
einer wirt nimmer vische vol,
der ander gêze einen ohsen wol;
einer wil warm, der ander kalt,
der dritte wil einen manicvalt,
der vierde wil met, der fünfte bier,
der sehste trinket wazzer als ein stier,
der sibende wil diz, der ahte wil daz,
der niunde wiltprêtes nie vollen gâz;
dirre wil trucken, jener wil naz:
wie könde unser herre die werlt baz
verrihtet haben nâch irem gedingen
denne mit manigerleie dingen?
gelustes muoter ist manigerleie,
der begert der pfaffe und ouch der leie:
diu werlt ir selber würde unmêre
denne wandelzît und niuwe mêre.
diu zît des jâres ist manicvalt:
trucken, naz, warm, lâwe, kalt,
ouch lêt got ungelîch ûz der erden
krût, sâmen, loup, gras, bluomen werden;
maniger vogelîn gedoene
von manigerleie stimme ist schoene.
des sprach der stolze ovidius
in einem sînem buoche alsus:
< der erden krût ist ungelich,
diz ist heilsam, jenz ist schedelîch:
diu rôse bi der nezzeln stêt,
diu lilie bî dorne ofte ûf gêt.>
alsô hân ich übel unde guot,
rîchtuom unde armuot,
junc und alt, schaden und frumen,
schande und êre vür mich genumen
und var mit disem büechelîn
von dem meine biz an den rîn,
von der elbe biz an die tuonouwe
durch kurzwîle und schatschouwe,
daz etswer mîner sêle gedenke,
dem got sîn herze dar zuo lenke.
ich hân ein teil in vür geleit,
wie hôchfart und gîtikeit
ir diener hie verleitent
und dar nâch in bereitent
ein bat mit helle brenden:
die rede wil ich nu wenden
von dem brunnen gein der lachen,
in die ouch von manigen sachen
manigerleie liute
vallent leider hiute,
von frâze, von luoder und von spil:
von den ich iu nu sagen wil
als verre als ich die genâde hân,
wenne in der werlde nieman kan
wurzeln, zwîge und este durchgründen
an disen und ouch an andern sünden,
wenne si sint ze sêre verworren
in ein ander: des muoz dorren
leider maniges menschen sin,
der sich niht kan verrihten ûz in.
wizzet daz ich der einer bin:
swie vaste ich jage her oder hin,
sô konde ich mich noch nie verrihten
ûz den esten und gar verslihten.
ich hab an manigen sünden teil:
got genâde uns allen und gebe uns heil,
wenne uns ist allen genâden nôt.
wol im der sêliclich ist tôt!
nu sül wir aber vürbaz rennen
und unsern herren baz erkennen. tertia distinctio von dem frâze lxii von frazze vnd von luoder vnd von spil vnd von tumpheit.
von dem frâze ich sagen wil.
frâz, luoder unde spil
machent tummer liute vil,
und unkiusche, diu ouch ir gespil
je was und muoz immer sîn:
wenne mete, bier und guoter wîn
und alle tage mit voller spîse
machent vil manic herze unwîse.
als ich dâ vor gesprochen hân:
daz merke ein ieglich wîser man,
daz ich der hôchferte ingesinde
in des frâzes dienste ouch vinde,
beide an pfaffen und an leien.
bruoder slunt füert vor den reien,
sîn geselle her trunc den stoup begiuzet:
der arbeit in niht sêre verdriuzet,
er machet daz daz hirne diuzet
und dirre gein jeme sêre eben hiuzet.
tracher, giuz în und verquelle,
güsemunt, trûtwîn und her schelle,
wetzen, hetzen, unnütze klaffen,
schimpfen, tasten, üm sich kaffen,
harpfen, rotten, lîren, gîgen,
lachen, spotten, selten swîgen
sint des frâzes nâchvolger,
dem süeziu andâht ist ofte unmêr:
der andern darf ich iu niht nennen,
die müget ir dâ vor wol bekennen.
unmêzic regen verderbet die sât,
unmêzic slinden ouch ofte hât
verderbet manigen guoten magen,
daz hoert man manigen siechen klagen.
in kleinen hiusern kleiniu fiur
sint gewarsam und gehiur,
mêzic trinken und kleine spîse
in wîser liute magen ich prîse:
tôren ist aber diu werlt nu vol,
die slindent vil und sint doch hol.
ze grôz fiur sleht ûf an daz dach,
ze voller mage bringet ungemach.
swer sînen vînt wölle überwinden,
der were der kele unmêzic slinden.
mêzic trinken ist wol erloubt,
unmêzic trinken hirne toubt.
als ein fûl mist würme gebirt
nâch dem regen, alsô wirt
eins menschen herze gelustes vol,
swenne ez hât gezzen und getrunken wol.
magen fröude ist ofte guot,
magen fröude ouch schaden tuot;
ze grôzer volle schaden tuot,
ze grôz gebreste ist ouch niht guot:
swer daz mittel an trinken, an spîse
wol behielte, der wêre wîse. lxii von den tiern vnd von irr mazze.
got allen tiern hât gegeben
ir mâze wie si süln leben:
swer denne wil ûz der mâze streben,
vür wâr des leben stêt niht eben.
und wêr eines menschen lîp êrin,
stehelîn, küpferîn, îsenîn,
er möhte swinden von dem roste,
von der unruowe und von der koste,
die beide tac und naht in neget,
hirn, ougen, lungen, lebern weget.
bech, mergel, schimel unde kân
habent mir leides vil getân,
niht wol gesoten und übel gebrâten
ofte mir vil leides tâten.
langez trinken und langez wachen
siht man vil siecher liute machen.
grôziu arbeit, sorge und vîntschaft
swendent schier des lîbes kraft.
ein süeziu gift, diu heizet minne,
stilt kraft und roubet uns der sinne.
hunger, siuche, ze heiz, ze kalt
machent ê der zît uns alt:
dâ von müeze wir krenker sîn
denne ob wir wêren alle glesîn,
wenne manic dinc den menschen eltet.
ein glas wert lange, der ez wol beheltet:
swie wol aber wir des lîbes pflegen,
doch ist sîn kraft gar schier gelegen.
swer trinket biz im die widehopfen
in dem hirne beginnent klopfen
von dem mergel und von dem hopfen,
hête der frisches brunnen tropfen
zwei tûsent in im oder mêre,
er klagte sîn houbt niht sô sêre:
ob anders in niht tobende mechte
denne unmêzic lût gebrehte,
daz hinder im, neben im, vor im ist,
sîn houbt müeste kranc sîn manige frist.
swaz ieman sage, singe oder schrîbe:
swer vil bedarf ze sînem lîbe,
der muoz ê dulden grôze pîn
ê denne er mêzic wölle sîn.
des wizzet daz boesiu gewonheit
aller sünden insigel treit:
swer der ze verre nâch volgen wil,
der tritet über aller tugende zil.
swenne unser mage vor hunger billet,
salz und brôt in schier gestillet
die wîle er niht bezzers hât;
ein arbeit sac ist fürsten wât
nâch hertem strîte, ê denne gesant
im werde gewant daz in bekant
mache den sînen aber als ê.
kummer tuot nâch vollen wê:
swer sîn kint in der jugent went,
daz ez sich alle tage sent
nâch wîne, nâch bier, nach zarter spîse,
wizzet vürwâr, der ist niht wîse,
wenne er sîn kint dâ mite verderbet:
und ob er grôz guot ûf ez erbet,
des mac im doch hin nâch zerinnen,
kan ez niht ander guot gewinnen.
mâze ist ze allen dingen guot,
diu bewart lîp, sêle, êre und guot.
maniger wirt ein galgenswengel,
der ûf erden als ein engel
in rehter fuore wol hête gelebt,
hête er niht ûz der mâze gestrebt.
den siben und sibenzic trunke niht
sêre krenken, als man ofte siht,
dem wil sîn hirnschal zebrechen,
sölte er die siben psalm sprechen
zwirunt in einem langen tage.
ich wên ouch daz vil mêre betrage
einer kurzen predige sôgetân liute,
denne swer in sünge oder sagte hiute
von den riuzen bî guotem wîn
und daz man ofte sprêche:< giuz în>!
aleine sôgetân geselleschaft
den liuten nimt irs lîbes kraft,
doch sint si bî einander gerne,
swer niht kan trinken, daz erz lerne.
trinkens und ezzens unmêzikeit
bringet manigen liuten ofte leit
an lîbe, an sêle, an êren, an guote.
eyâ got herre, wie guoter huote
nôt wêre, sô daz gar sanfte hin în
sinket daz uns machet pîn,
ê denne ez werde von uns verdöuwet!
waz sol mir der gast, der mir dröuwet
und von dem mir wê geschiht,
swenne er die herberge rûmet niht?
wizzet swer sich über trinket
und über wachet, daz er winket
dem tôde daz er kumt ê der zît.
wie manic mensche in der erden lit,
daz manic jâr noch hête gelebt,
hêt ez der mâze niht widerstrebt!
war zuo werdent liute frêze?
swer alle tage niht mêr brôtes êze
denne als grôz sîn herze wêre,
der genêse des tages vor hungers swêre,
er sî ritter oder gebûr -
diz schrîbent die meister von nâtûr -
ob er niht anders ûf erden êze.
schemet iuch, slünde, schemet iuch, frêze,
die tac und naht ir lîbe wenent
daz si sich von einander denent!
ein ieglich lîp sich dar nâch sent,
als in sîn meister hât gewent.
wie sol diu spîse mich gefröuwen,
die mîn mage niht mac verdöuwen?
swâ der wolf sînen vollen hât,
dâ frizzet er daz er gar wirt sat,
und leget sich nider dar nâch schier
und strecket von im alliu vier
und slêfet biz er gar verdöuwet:
alsus wirt sîn natûr gefröuwet.
manic mensche tuot reht alsô,
daz nüehtern selten ieman siht frô:
wirt aber ez sat, sô lege sich slâfen
als der wolf! wer wil in strâfen?
ein wolf sol frezzen, ein mensche sol ezzen
und sol sînes lîbes pfrüende mezzen
nâch sîner natûr bescheidenheit
und niht nâch frâzes gîtikeit.
plînius und her galiên,
ypocrâs und dise zwên
in irn buochen tuont uns kunt:
swer lange beliben wil gesunt
und froelich leben manic jâr,
der sol sînen magen gar
wol bewarn und fülle in niht
ze sêre, des leider vil geschiht.
unser siuche, die wir klagen,
gêt daz mêrer teil von dem magen.
wizzet daz grôz unmêzikeit
vil sêre verderbet die kristenheit:
wenne swer mit rehter mâze lebte,
nâch grôzem guote er selten strebte.
ez wêr übel daz manige liute
irn grôzen vollen hêten hiute
an ezzen, an trinken und an wête:
wenne manic mensche mêr übels tête,
hête ez den vollen, denne ez tuot:
dâ von ist armuot ofte guot.
unser herre hât uns fünf sinne gegeben,
nâch den wir rihten unser leben:
den ôren hoeren, den ougen sehen,
der kelen irn smac, der nasen ir drehen,
alliu unser gelider mügen rüeren.
wer kan des sinnes kraft vol füeren?
wil man die sinne ûz legen rehte,
sô hât daz sehen zwên knehte,
daz hoeren zwên und zwên daz drehen,
der smac niur einen, den wir doch sehen
verzern manic tûsent pfunt:
des ist der munt des lîbes spunt,
des küchen kneht ist mîn her slunt,
der beide gesunt und ungesunt
senket in des magen grunt,
als rîchen und armen wol ist kunt.
dirre sin ist sô gar gemeine,
daz alliu diu werlt im dient aleine
beidiu heimlich und offenlich
mêre denne den andern sunderlich.
in allen sünden grôziu unmâze
neiget sich gein der helle strâze.
des menschen unverstandenheit
ist sîn êrste unsêlikeit.
ez sprach der man, des sprüche nieman
vor gotes gerihte gevelschen kan:
< den tôren nieman tôrheit wert
denne der si sêre mit slegen bert,
und swâ man des nu niht entuot,
dâ wirt sô frech ir tummer muot
daz si irn wollen wöllen haben.>
des wirt manic junger lîp begraben,
der manic jâr noch hête gelebt,
hêt er der mâze niht widerstrebt.
sô manige gezzent und getrinkent,
daz si mit den vingern winkent
und mit der zungen lallent
und einhalp hin vallent.
sô mac ein beier sprechen wol,
des lîp ouch magen fröude ist vol:
< wanne kumstu, molle?>
< dâ guotes was der volle,
da hân ich getrunken und gezzen,
biz ich mîn selbes hân vergezzen.>
< waz bringestu aber her wider?>
< toubez houbt und müedin gelider
und daz mir diu ôren diezent
und diu ougen über fliezent.
wirt lîp und sêle dâ von gesunt,
sô sprich verboten mînen funt.>
unser herre hât uns geben wîn,
daz wir mit zühten froelich sîn:
swer trinket in anders denne er sol,
der tuot beide lîbe und sêle niht wol.
heiden und juden bescheidenheit
hete nie so. grôze unmêzikeit
mit ezzen und trinken als manige liute
bî uns habent ûf erden hiute;
und sô die lîbe in werdent sat,
sô gênt si lecken in ein bat
und dar nâch an ein ander stat,
der lîp und sêle niht frumen hât.
ein vogel, ein tier, ein arm gebûr
behaltent vil baz ir natûr
denne pfaffen und herren, der muotwillen
nieman ûf erden kan gestillen.
zwei dinc müeze wir alle haben
von natûr: daz wir uns laben
mit ezzen und trinken alle tage.
swer dâ mit sünde niht wil bejage,
er sî pfaffe, ritter oder gebûr,
dern ezze niht mêre denne sîn natûr
bedarf, sô belîbet er lange gesunt
und spart mit êren manic pfunt.
nu hât boesiu gewonheit
luoder und grôze unmêzikeit
sô verre brâht in die kristenheit,
daz rehtiu mâze ist hin geleit.
daz wir doch an got gedêhten
und ein kriuze vür uns mechten,
über daz wir trünken und êzen
und unsers herren niht vergêzen,
sô tête wir dester minner sünde!
ein übel daz ander kan entzünde,
des vinde wir in den buochen vil.
nu merket waz ich iu sagen wil:
ein buoch heizet dialogus,
in dem schrîbet sant gregôrius,
daz ein nunne in einem garten
einer latichen begonde warten.
mit grôzem geluste si die gâz
und weste niht, daz dâr ûf saz
der tiufel, der sân in si fuor.
und dô man vaste den beswuor,
dô sprach er:< wes zihet ir mich?
si schoup mich williclich in sich:
hête diu ein kriuze vor mir gemacht,
si hête mich schier von danne brâht!>
mit noeten rûmte er daz vaz.
nu merket lieben alle, waz
krefte des kriuzes zeichen habe,
und swer sich wölle mit trinken labe
oder mit ezzen, der gedenke
an unsern herren unde schrenke
ein kriuze mit andâht über die spîse
und über daz trinken! den site ich prîse,
wenne unser herre gap sînen segen
über ezzen und trinken, daz wir des pflegen
und niht ezzen als ein vihe.
wer mac tumme liute geziehe,
die beide, gesegent und ungesegent,
des lîbes baz denne der sêle pflegent?
nu hoert waz meister esôpus hât
uns allen geschriben an einer stat:
< füezen und henden was wîlent leit
des bûches gemach und müezikeit
und sprâchen: « ez wirt in dich geleit
allez daz unser arbeit
zesamen bringet naht und tac:
daz swendet aleine dîn tempfesac,
der müezic hanget und vür sich wigt
und weder arbeit noch êren pfligt.
du muost arbeiten als wir
oder wir wöllen vürbaz dir
weder trinken noch ezzen geben:
sô warte, wes du wöllest leben!
uns über fliuzet manic sweiz,
sô twinget dich weder kalt noch heiz:
denne swenne du niht bist worden vol,
sô wirt dir selten immer wol.
wie lange sül wir dir diz vertragen?
sül wir dir die wârheit sagen:
arbeite oder du muost verderben,
wir wöllen niht mêr nâch guote werben! »
alsus zugen si im abe
sîn pfrüende und ouch sîn labe
sô lange biz er wart gar lêre.
dô sprach er: « dem ze helfen wêre,
dem sölte man helfen, ê denne er gar
verdürbe »! si sprâchen: « daz ist wâr!
nu beite biz wir dir ze ezzen geben! »
er sprach: « wöllet ir iht lenger leben,
ir werdet wol baz gedenken mîn!
swaz ir mir gâbet, daz nam ich in
und gap heimlich iu daz beste.
so beliben in mir die boesen geste,
die weder mir noch iu niht tohten;
die fuoren ouch danne swar si mohten.
ich hân iu allez guot getân:
dâ sült ir gedenken an
und helfet mir daz ich iht sterbe
oder ir müezet mit mir verderbe! »
si sprâchen: « lâ dich an uns niht:
kein guot dir nimmer mêre geschiht
von uns! » dô er erhôrte daz,
mit jâmer er zesamen saz.
des magen hitze diu verswant,
diu kel gar dürre wart ze hant,
der dürre durst beslôz den munt:
dô wart füezen und henden kunt
mit leide, daz an im stuont ir leben.
si wolten im ze ezzen und trinken geben,
dô was er sô gar worden kranc,
daz weder spîse noch getranc
im konde gehelfen. dô viel er nider
und mit im grôz und kleine gelider,
diu dennoch hêten manigen tac
gelebt und wêre der tempfesac
mit hunger niht verderbet alsô,
des koste uns alle machet frô.
nu zieren helde, pfleget wol
des bûches, daz er iht hungers dol
und gedenket an die sêle niht,
die man weder ezzen noch trinken siht!
ir sült helfen dem armen lîbe
daz diu sêle dâr inne belîbe,
und tuot daz mit bescheidenheit!> -
unmâze vil übels in ir treit,
luoder ist selten ân unkiusche,
gelîchsenheit kan manic getiusche.
manic gebûr wirt schimelgrâ,
der selten hât gezzen mensier blâ,
vîgen, hûsen, mandelkern:
rüeben kumpost âz er gern
und was im etwenne alsô sanfte
mit einem heberînen ranfte
als einem herren mit wilde und zam.
von frâze ist maniger worden lam:
swer sîner natûre ir reht behielte,
gesundes lîbes er lange wielte.
fleischlich gelust kan uns zuo locken
und spilt als lange mit uns der tocken
mit manigerleie tranke und spîse,
biz wir uns selber werden unwîse
und unser leben heimlich
uns selber steln jêmerlich.
dô unser herre vierzic jâr
die juden spîste, daz ist wâr,
mit himelbrôte in der alten ê,
daz in kein hunger nie tet wê
und süezer spîse heten den vollen,
do geluste si louches und zwibollen:
alsô tuont mîn herren die luoderer,
den bûch und blâse wirt selten lêr:
sô si guoter spîse sint vol,
dennoch ezzent si doch wol
birnkumpost und rüebelîn.
nu helde, mac iht mêre hin în
des iuch gelustet, daz ezzet ouch!
zwibollen, louch habent boesen rouch:
sol diu spîse sich wol döuwen,
sô muoz man den lîp gefröuwen
mit guoten trunken, got weiz.
ein spîse ist kalt, diu ander heiz.
ezzen touc ân trinken niht,
trinken hât mit ezzen pfliht.
mir tuot wê, bin ich ze mêzic,
mir tuot wirs, bin ich ze frêzic;
wizzet daz der guoter witze wielte,
swer daz mittel zil behielte.
maniger neiget ex hoc in hoc,
biz daz er sitzet als ein stoc
der weder tiutsch noch latîn kan.
luoder verderbet manîgen man.
wil unser lîp von fülle donen,
wâ sol der heilige geist denne wonen,
der die sêle baz spîsen könde
ob im der füllebûch des gönde?
wir êzen und trünken ân sünde wol:
swer alle zît wil stecken vol
und selten immer werden lêre,
des leben ist unserm herren unmêre.
ez lernent diu jungen öhselin
bier, met ziehen unde wîn
bî irn vetern den alten,
biz ein scherf in den valten
niergent wirt behalten,
des ir kint sölten walten.
kurzewîle und geselleschaft
nement ê der zit den liuten ir kraft,
die bloede und doch guotwillic sint.
ein schâf ist krenker denne ein rint.
pfenning sint geste swâ man vert:
si werdent ouch ofte ungelîch verzert
bî gelîcher zeche, swenne einer bedarf
mêre denne jenes zwên, der als vil warf.
swer tôt und lebende nützet ûf erden,
wie kan der immer arm werden
an sîner nôtdurft ze disem lîbe.
wil er bî rehter mâze belîbe?
unfuor hât manigen man verderbet,
ûf den grôz guot und êre was geerbet:
dâ bî ist maniger ze êren worden,
des vater ie lebte in kummers orden.
swer alle zît lebt in hôhem geschelle,
der gedenket selten an die helle:
und ob niht helle und vegefiur wêre,
doch sölte. uns sünde sîn unmêre
durch unsers herren liebe ûf erden,
wenne wir ze miste müezen werden.
bî rîchen pfrüenden und pfarren
ziuhet man vil tôren und narren,
die niht wizzen ob ez sî
almuosen, und sint dâ mite sô frî,
daz man si hoert der braht gesweigen
die grôz erbe hânt und eigen.
wenne pfaffen und ander tumme liute
gebent boese bilde der werlde hiute
mit unkiusche und mit gîtikeit,
mit hôchfart und mit glîchsenheit
und mit andern dingen vil,
der ich hie niht schrîben wil.
diz tuont si doch alle niht:
swâ man sich aber guotes versiht
und übel vindet, daz tuot wê:
ûf bluomen zimt übel rîfe und snê.
swer nu gar âne sünde sî,
der fliehe uns sünder und sî frî.
sô manige tac und naht getrinkent,
biz zunge, lefse und ougen sinkent
und arm und bein und füeze in hinkent
und glöckelîn in den ôren klinkent:
dennoch wöllen si wider trinken,
biz nahtigaln, iulen, göuche und vinken
gelîche singent in irn ôren.
nu merket üm dise werlttôren,
die bî in selber wol möhten sîn
denne bier und met und starker wîn:
schônten si der, sô schônten si ir,
tuostu mir, sam tuon ich dir.
grôziu sorge, wîp, wîn und grôziu hitze
machent manige liute wanwitze.
nu merket wie manic dinc uns elte:
von grôzer hitze, von grôzer kelte,
von grôzer fülle, von grôzer lêre,
von grôzer unkiusche, von grôzer swêre,
von grôzem zorn, von grôzem leide
kumt leme, krampf und gegihte beide.
swer gegihte mit hunger wil vertrîben,
der wil niht lange bî uns belîben.
vür gegihte wart nîe niht sô guot
als lützel sorgen und frôer muot,
dar nâch bringet ein ander heil
warm ziegel, haber und bibergeil.
swer wîslich mit den werben kan,
der wirt gesunt ân allen wân.
swen neget daz gegihte in sînem lîbe,
der sol mit habern daz vertrîbe
und mîde kumpost die wîle er lebe,
sô darf er den erzeten niht gebe.
holzepfel und wachalterber
siede man einen vierlinc oder mêr
und schütte daz in ein wazzer bat,
und swer daz wüetende gegihte hât,
der sitze dar în und ûf sîn houbt
lege er sîn ein teil: ist er betoubt,
er wirt gesunt tuot erz drîstunt
oder mêre: daz tâten uns kunt,
die alle ander buoze niht
konden gehelfen. swer nu giht:
< von gesunder spise kumt kein gegihte>
der hât wâr, izzet er wênic gerihte:
nie wart kein spîse sô gesunt,
fülle man ir in des magen grunt
ze vil, si tuo dem menschen wê.
von erzenîe schrîb ich niht mê,
daz ieman spreche ich neme mich an
als manic man, des er lützel kan.
von des frâzes überwallen
bin ich in dise rede gevallen.
sît junge und alte, man und wîp
mêre flîzes legent an iren lîp
denne an der sêle tugent und êre,
sît wart unwert der wîsen lêre:
wanne manigen menschen ist nimmer wol,
in si denne mage und blâse vol.
des lebt vil manigez als ein vihe,
daz man unsanfter könde geziehe
von sîner boesen gewonheit
denne ein vihe: seht, dem ist leit
swer iht des saget oder singet,
daz im niht magen fröude bringet.
des selben leben tuot uns kunt
ein tummer esel, der den munt
drücket ûf die erde, die wîl er izzet
und aller andern dinge vergizzet:
des entuot der helfant niht,
der izzet sîn lîpnar ûfgeriht.
alsô sölte der mensche ze sînen gerihten
herze und hende gein gote ûf rihten
und sölte im danken in sînem gebete,
daz er im sô vil genâden tete,
und sölte niht als ein esel leben:
sît got im vil mêr sinne hât geben
denne allen tiern ûf ertrîche,
des sölte ez loben in êwiclîche
und sölte gar mêziclîche leben,
sîn spîse, siu trinken wegen eben.
von luoder und von trunkenheit
kumt ofte sô grôziu unreinikeit.
daz die tiufel sich des schement
des trunken liute sich an nement.
einem nüehtern menschen ist vil baz
denne einem der vol ist als ein vaz.
renftelîn, spitzelîn, abschroetelîn
von brôte, von bier, von mete, von wîn
gefröuwet maniger trinker muot
und sint etswenne in doch niht guot.
êsau der linsen frâz,
der sîn erbeteil an linsen gâz,
hât nâchvolger ein michel teil,
die lêhen und eigen und erbeteil
an fleische, an vischen, an wîne verzernt
und lesterlich hin nâch sich nernt.
swelich mensche von gote der genâden wielte
daz er der dinge sich enthielte
der niht bedörfte sîn natûr,
dem würde sîn leben selten sûr:
wenne swer sêre ûz der mâze strebt,
gar unsanft ime der selber lebt.
wîlent ê denne ich könde gemezzen
beide an trinken und an ezzen
mînes lîbes pfrüende bî rehter mâze,
dâ volgte ich ouch der frien strâze
werltliches gelustes an manigen dingen,
diu schaden und siuche uns ofte bringen.
swenne ich iht ze vil getranc,
sô wart mîn lîp hin nâch sô kranc,
dar zuo mîn ougen und mîn houbt,
daz ich gienc als ein gans betoubt:
dâ von kan mich verwundern nimmer,
wie der mensche den wîn müge immer
verdöuwen, den ez über maht
in sich giuzet tac und naht.
man sündete wîlent heimlich
mit vorhten und einvelticlich,
sô sünde wir halp offenlich
und mêre denne halp gar frevelich.
swenne sünde sô gar wirt offenbar,
daz si ân alle vorhte ist gar,
sô sament sich diu freidige schar
des endecristes: nemt sîn war!
man setzet valken und lêbarten
hûben ûf, daz si niht warten
hin und her, und des enbern
des si von herzen hêten gern:
swer unkiusche ist und denne sîn ougen
lêt ümme fliegen offen, tougen,
hête der ein hûben als ein lêbarte,
sîn sêle er michels baz bewarte.
denne daz sîn ougen ümme fliegen
und in und ander liute triegen.
swer rehter mâze sô gar vergizzet,
daz er vil ofte sich über izzet
und über trinket an maniger stat,
dâ er den vollen ir beider hât,
der belibe bî rehter mâze stête
ob er ein valken hûben hête
vor den ougen, dô er daz sach
dâ von im sît niht wol geschach.
swer denne sô gîticlîchen lebet,
daz tac und naht sîn herze strebet
nâch allem dem daz er gesiht,
der ist ân grôze marter niht:
waz hûben sol man dem ûf setze,
daz er sîn arme sêle iht letze?
unkiusche, frâz und gîtikeit
hânt leider nu die kristenheit
sô gar verkêrt und ouch sô sêre,
daz nieman ahtet der wîsen lêre.
wîp, tegelich luoder und legerhort
sint werder vil denne wîsiu wort:
und lebte meister aristotiles,
wer wölte im nu lônen des
daz er mit tiefen sinnen hât
wîslich verborgen an maniger stat?
her plâtô müeste ouch sîn sinne
ân zwifel rihten ûf ander gewinne
denne ûf tiefer künste spitzen:
wer wölte nu sîner lêre gesitzen?
socrates und her cicerô
sölten ouch nu selten werden frô
von dirre gîtigen werlde günste
bî allen irn tugenden und ir künste,
donâtus und her prisciân
müesten ouch verre gên hin dan,
swâ dirre werlde minner sêzen
mit jungen wîben, trünken und êzen,
der tugenthafte senecâ
möhte ouch lieber anderswâ
sitzen ân zwifel denne an der stat,
dâ tôren fröude iren willen hât,
ypocrâs und galiên
mügen ouch anderswâ wol gên,
wenne nieman fürhtet siechtagen.
wer wil in denne sîn wazzer tragen.?
mich dunket, meister graciân
müeste ouch etswâ baz krazen an.
wölte er nu guot und êre erwerben.
bî rîcher künste niht hungers sterben:
er müeste golt mit kupfer loete,
wölt er niht kumen in kumers noete:
wenne gîtikeit mit gelîchsenheit
hânt alle die künste hin geleit,
der wîse meister sich begiengen
hie vor und lop und lôn enpfiengen.
mâze entwîchen muoz dem frâze,
ir dient der steic und im diu strâze.
swenne der mage ist überladen
mit vil spîse, daz kumt ze schaden.
frume und schade lît in dem magen,
swem niht enwirret, der darf niht klagen.
maniger trinket durch gîtikeit,
biz daz im boese gewonheit
glas, becher, kopf als ofte zuo treit,
unz daz lîb und sêle wirt leit.
waz sint von vihe die gescheiden,
si sîn kristen, juden oder heiden,
die des morgens heben an
mit ezzen und trinken nimmer wan
wöllen werden naht und tac
die wîle in irn lîp iht mac,
daz machet sô grôziu unmêzikeit
armuot und manic herzenleit?
sô trunkenheit dem frâze schenket,
sô wirt mage, lîp und sêle gekrenket.
natern friuntschaft hebet sich hie:
nu lât iuch bescheiden wie
der natern wirt von êrste verdirbet,
swenne sie mit im nâch jungen wirbet:
wenne si bîzet im abe daz houbt,
sus wirt si swanger: alsô wirt betoubt
des trinkers houbt, swenne im das trinken
in dem hirne beginnet klinken.
der natern kint ir muoter ûf rîzent
und werdent geboren: seht alsus flîzent
sich die trinker daz si zerrent
irn lip ûf, swenne si in sperrent
vil wîter denne er was gewon,
wenne er muoz als ein biutel don
ê denne ein ander trünke mêre
denne er: sus wil er haben êre,
des er schande und schaden hât.
dem slunde dient manic missetât
und ist sîn rîche doch gar smal
von durlâze abe gein dempfetal!
swer under sîn kinne drî vinger leit,
der hât gemezzen schier wie breit
des slundes künicrîche sî,
der selten die werlt lêt sorgen frî.
der selbe slunt hât manic pfunt
verzert und in der helle grunt
manige sêle versenket:
wenne er den menschen krenket,
swenne er ze vil verslindet,
daz er gein gote erblindet.
luoder hât manic unnütze klaffen
beide bî leien und bî pfaffen:
wenne sô diu zunge ie fiuhter liget,
sô si ie groezer unzuht pfliget.
man klaffet ob manigem tische vil,
gar selten aber ieman hoeren wil
von gote sagen und wie grôz wunder.
sîn diener habent getân besunder.
daz merken die alten mit den jungen,
daz der rîche man ûf sîn zungen
einen tropfen wazzers im bat geben,
der schoene gewant und muotwillic leben
het gehabt manigen tac
und in der helle mit jâmer lac.
sêlic ist der mensche, der sich des went
daz er nâch wollust sich niht sent,
nâch wîne, nâch mete, nâch zarter spîse,
nâch kurzwîle und nâch werlt prîse,
und den begnüeget des er hât
ez si getranc, spîse oder wât:
wenne mâze vil selten schaden tuot,
unmâze wart nie und wirt nimmer guot.
unmâze verderbet manigen magen,
daz hoere ich frêze und trinker sagen.
swer sînen magen über füllet,
wizzet daz im ofte wüllet
ê denne der volle sich gesâze
und sich geselle ze der mâze.
swer frô wil sîn und lange gesunt,
der mîde iuch zwên, her frâz und her slunt.
wenne swer ze lange iu volget nâch,
den mattet ir oder tuot im schâch!
ir zwêne habt boeser diener vil:
boesiu wort, luoder und spil,
hôchfart, unkiusche, liegen, swern,
diube, roup, unendelich zern
und manic ander missetât,
die man ouch vor geschriben hât:
wenne luoder, spil und frouwen bilde
machent vil tummer liute wilde.
von spil loufet maniger in blôzem hemde,
dem guot und êre sint lange fremde.
und der beide friunde und guot wol hête,
ob er sînem dinge reht tête.
spil und unmêzic trunkenheit
bringent manic herzenleit.
wîn, der des menschen spîse ûz tribet
daz si bî rehter döuwe niht belîbet,
der trîbet vil sanfter ein lîht wort,
daz man heimlich hât gehôrt,
und stoezet ez vür des mundes tür,
daz nüehtern nie wêr kumen her vür.
manic unmenschlich unreinikeit
kumt von grôzer trunkenheit.
wie mac ein mensche andêhtic gesîn,
swenne im guot spîse und heizer wîn
uf riechent in sîn houbet?
sîn hirne wirt sô betoubet,
ob er sichs niht verloubet,
daz er weder geloubet
an got noch an die liute.
man siht noch leider hiute,
daz maniger als unsinnic wirt
daz er grôze unzuht niht verbirt.
wizzet daz trinkens gîtikeit
manigem menschen bringet leit
an lîbe, an sêle, an êren, an guote
swenne einer gedenket in sînem muote:
< ê denne mir der mîn gelt abe trünke,
ich trünke ê daz mir diu zunge hünke
und daz sich lunge und leber spielte>:
seht daz der selbe sîn gelt behielte,
wölte er die trünke niht übersehen,
dâr an möhte im vil baz geschehen,
denne daz er sich ze trinken noetet
und durch gîtikeit sich selber toetet
und hirne und ougen machet kranc.
dâ von sprach her frîdanc:
< trunkenheit ist selten guot,
si tobet und swachet wîsen muot,
si ist ein roup der sinne gar,
des tôdes bilde nimt sîn war.
sorge, zorn und trunkenheit
tuont siechen liuten grôz leit.
mete und wîn sint ofte guot
vür sorge, durst und armuot.>
trunkenheit tuot wunders vil,
des ich ein teil iu sagen wil:
ich hôrte sagen und mac wol sîn,
daz einen dar zuo brâhte der wîn
daz er stille muoste stên,
dô er heim sölte gên,
und mohte weder hin noch her.
dô krôch er limmende als ein ber
gein einer pfützen, diu was tief.
in die viel er unde rief:
< wol dir, liebiu liutgart!
wie wol du mich nu hâst bewart,
daz ich alsô sanfte lige
an disem bette und ruowe pflige!>
ein anderz hân ich ouch vernumen,
daz beir in ein stat wâren kumen
und lâgen in grôzer koste
bî einem starken süezen moste.
dô die eins nahtes swinde sliefen,
in dem troume ir zwên riefen:
< wol dan, helde, über mer!
der künic kumt oht mit sînem her!>
des wart ir genuoc erwecket.
under des dô strecket
sich ir einer und rûzete sêr.
< wer vernam sôgetânes ie iht mêr>,
sprach einer,< daz eines mannes tôt
einen kiel vol liute wil bringen in nôt?
stirbt dirre bî uns, daz ist mir leit,
wenne daz mer niht tôten treit!>
ein ander sprach:< wâ sîn oht wir?>
< ûf dem mere, des geloubet mir!>
< waz sol dirre denne in dem kiel,
dem der tôt kirret durch den giel?
wol her, werfe wir in in den wâc!>
si huoben in ûf, als er dâ lac.
und truogen in an ein venster enbor
und wurfen in ab hin in daz hor
von einer louben, diu was hôch.
jener arme wart nüehtern und zôch
nâch im ein bein, daz was enzwei
und ouch ein arm; vil lûte er schrei:
< ach herre von himel! wer hât mich
ermordet?> alrêst versunnen sich
jene ûf der louben, daz si niht
wêren ûf dem mer. - vil des geschiht
von trunken liuten allenthalben,
in steten, in dörfern und ûf den alben:
einer wil varn über mer,
der ander wil stürmen an ein her,
der dritte wil varn in ein zelle,
der vierde wil gein kumpostelle,
der fünfte fluochet und schiltet,
der sehste vür sînen gesellen giltet -
daz geriuwet in schier dar nâch,
swenne er kumt an sîn gemach.
einer ist gar unbescheiden,
der ander wil vehten an die heiden,
der dritte lachet und singet,
der vierde reiet und springet,
der fünfte tûchet und wichet,
der sehste vil boeser worte sprichet,
der sibende krümmet sich und swanzet,
der ahte mit der katzen tanzet,
der niunde schallet und vihtet,
der zehende des landes vil verrihtet.
der einlifte wil schîben und bôzen,
der zwelfte wil spiln mit sînem genôzen.
swer vaste nu getrinken mac
die langen naht biz an den tac
und dem der lîp wirt nimmer wan,
der ist ze der werlde ein frumer man
und heizet ein guot geselle:
ir kumt aber vil in die helle
leider und in des tiufels nest,
den diu werlt ist lieber gewest
denne si ze rehte sölte sîn:
der werlde lôn hât grôze pîn.
sô trinker werdent âne güzze,
sô tuont in sô sanfte die düzze
die ûf diezent in den ôren,
daz si sitzent als die tôren
und einer siht den andern an
als kobolt hern taterman.
swie vaste wir helfen disen lîben,
sô mügen si doch niht lange hie belîben.
wir sehen vil liute in fröuden sweben,
als ob si süllen immer leben:
und sô in aller senftest ist,
sô kumt zuo in in kurzer frist
eintweder siuche, roup oder brant,
schelm oder hagel, daz in bekant
werde daz dirre werlde glanz
sî dürkel und ein affen tanz,
der junge liute sêre betriuget
und etswenne ouch den alten liuget.
ein ieglich mensche dunket guot
swaz er aller gernest tuot:
swer unsers herren willen weste
und den ouch tête, daz wêre daz beste.
der wêre aleine ein guot geselle,
der von dem himel und vor der helle
ofte vor sînen gesellen kôste
und dirre werlde glanz verdôste
und ofte ouch an die sêle gedêhte,
sô man trinken und ezzen brêhte.
und sô man tôren fröude hête.
der kurzewîle unlange ist stête.
swer kan singen, springen, lachen,
mit loterfuor vil fröude machen.
lange trinken und lange wachen,
frumer liute leben swachen,
der ist nu liep, den siht man gerne.
swer von hern dietrich von berne
dâ sagen kan und von hern ecken
und von alten sturm recken,
vür den giltet man den wîn:
wer ziuhet hern lazarum hin în
oder gibt im wazzer vür die tür?
kumt er hin în, er muoz her vür.
übel der izzet und ist unwîse,
swer gotes vergizzet bî guoter spîse;
übel der trinket ze aller stunde,
swer got niht hât in herzen grunde;
übel der schallet, singet, springet,
swer niht nâch gotes liebe ringet;
übel der ist bî jungen meiden,
der sîn herze lêt von gote scheiden.
übel der schirmet, strîtet, rennet,
swer unsers herren niht bekennet,
übel der nâch grôzen êren wirbet,
der vor gote an der sêle verdirbet:
übel der lernet, tihtet, schrîbet,
swer niht in gotes liebe belîbet;
übel ist dem der priester ist worden
und niht beheltet priester orden,
übel ist dem, der geistlich kleit
an im ân gotes liebe treit,
übel ist dem bî grôzem guote,
swer got niht hât in sînem muote:
diz übel vür allez übel gât,
swer an sînem ende niht riuwe hât.
swer gedehte: ich bin gemacht von erden
und muoz aber erde wider werden
und wölte wizzen waz er wêre,
vil manige missetât er verbêre.
< bekenne dich selber> daz ist ein wort,
daz wîser liute sin durchbort;
< bekenne dich selber> daz ist ein wort,
daz sünde und schande von uns schort;
< bekenne dich selber> daz ist ein wort,
daz gibt uns êwiger fröuden hort;
< bekenne dich selber> daz ist ein wort,
daz hie wert machet unde dort,
< bekenne dich selber> daz ist ein wort
bî dem weder diube wont noch mort,
< bekenne dich selber> daz ist ein wort,
gein dem ein pfunt wigt als ein ort:
swer diz wort wil merken eben,
der mac lange mit êren leben
und über hebt sich weder sterke noch künste
noch lîbes noch guotes noch herren günste.
manic dinc alte liute twinget,
daz jungen liuten fröude bringet.
langez sitzen âne kurzwîle
ist alter liute marter vîle.
die gebresten hânt an irm lîbe;
der alte mac selten gesunt belîbe.
alters fröude und âbent schîn
mügen wol gelîch ein ander sîn,
si troestent wol und varent hin
als in eime regen ein müediu bin;
daz ander merket ir selber wol.
allez dinc man niht durchgründen sol.
swenne uns daz hâr beginnet wîzen,
sô sölte wir tac und naht uns flîzen
daz dennoch unser sêle wîz würde,
ûf der lît swarzer sünden bürde.
grôz wunder ist daz, swie unser hâr
in unser jugent si gevar,
gel, rôt, swarz, brûn oder val,
daz unser herre uns über al
ziert in dem alter gelîch
mit wîzer varwe sunderlîch.
swer aber vor alter ist schimelvar,
hât der sîn herze gein himel gar
niht gerihtet in sîner jugent,
der minne doch in sînem alter tugent
und bezzer sich von tage ze tage:
an gote nieman sol verzage
ein müezic mensche, swer ez merken wil,
stêt tac und naht reht als ein zil,
ze dem die tiufel ir bölzelin
schiezent, ez gê ûz oder în.
swer gern nu bezzern wil sîn leben,
der nem guot bilde bî der wînreben,
diu ir houbet gar einvelticlich
neiget und gar wunneclich
ûf wehset und hin nâch gebirt
des engel und mensche gefröuwet wirt.
alsô tuot der mensche, der reht geloubt
und unserm herren neigt sîn houbt
in rehter einvelte dêmüeticlich
und alle zît wehset wunneclich
in sînem dienste, biz ez gebirt
die fruht, der wol gefröuwet wirt
sîn sêle und allez himelisch here.
got herre von himel, gip uns dîn lêre,
daz wir gar eben nâch der wînreben
leben, der namen du dir hâst geben!
swer mêre wil zern denne er hât,
der suochet manigen engen rât
wie er guot gewinne ûf erden,
daz wênic liute des innen werden.
ist denne daz niht der sêle vergift,
swer sich begêt der heiligen schrift,
ze der er liebe nie gewan
denne ob er ein wênic klaffens kan,
als glîchsener, biter und lügener,
manic gîler und vil trugener,
die tummer liute vil betriegent
sô si swerent und doch liegent?
man hoert antlâzes si vil geloben,
swenne si schrîent als ob si toben
und dar zuo blatten in heizent schern,
daz si deste baz irn valsch bewêrn:
dirre lügener ist leider nu sô vil,
daz selten ieman gelouben wil
wârhaften boten, die man gesant
mit wâren briefen hât über lant.
waz ist nâchgültiger denne wort?
sölte man si koufen als legerhort,
manic tummez wîp und tummer man
wêrn sô milte niht dâr an.
wer kan vor valsche sich bewarn?
sölte einer verkoufen einen sparn,
er swüere ez wêre ein haselhuon;
und möhte er groezern schaden getuon
sînem ebenkristen, er têt ez ouch:
vür ein rephuon einen gouch
gêbe er einem tôrn, swâ er den fünde.
manic ander valscheit ich iu niht künde,
wenne ir leider ist sô vil
daz nieman finden kan ir zil.
meide bitel, spiler, rostûscher,
âbrecher und viertêter,
riemenstecher und kegeler
wurden nie sô grôze trügener
als leider valsch geistliche liute,
boese erzte und boese judisten hiute.
den boesen volgt ir bôsheit mite,
die gerehten habent ir rehten site.
ich sihe vil dinges und hoere sîn jehen,
des ich hie vor niht hân gesehen.
swaz unserm herren ze lobe geschiht
in rehter einvelte, des schilte ich niht.
wenne gîtikeit mit glîchsenheit
wandelt sich in sô manic kleit,
daz ich niht weiz wie ich gebâren
sol bî siben und sibenzic jâren,
diu ich gelebet hân ûf erden.
welch rât sol mîner kinde werden,
diu von silber kument in zin,
von golde in kupfer? herre, gip in
und mir, daz wir mit sêligem ende
verwandeln schier daz jâmer ellende!
nu sül wir aber vürbaz rennen
und unsern herren baz erkennen lxix. von dem frazze vnd von der geitikeit.
mit allen dingen in rehter mâze
und sagen ein wênic mêr von dem frâze.
fische, vogel und alliu tier
behaltent ir reht baz denne wir.
swer einen wolf mit brôte nert,
unsanft er im daz fleisch erwert:
swenne er der gense wirt gewar,
brôt und meister lêt er var,
gein velde nimt er eine vart
nâch sîner angebornen art.
einen wilden vogel vêhet ein man
und pfliget sîn sô er beste kan:
daz enhilfet allez niht:
swenne er den tac an siht,
her ûz beginnet er zabel
mit klâwen und mit snabel;
maniger stirbet vor hunger,
vil lîhte genist ein junger.
der mac her nâch wol werden zam,
er wirt dem walde doch nimmer gram.
swer einen boc den salter lêrt
und im her nâch die köle wert,
mich dunket er lâze den salter var
und neme der kappaz bleter war.
swie wol der ohse daz wazzer siht,
alliu diu werlt betwünge in niht
daz er trunke über maht:
anders hab wir uns bedâht:
maniger trinket naht und tac
mêr denne er verdöuwen mac.
ich hân gesehen daz maniger lac
donende als ein voller sac,
der sprach dennoch:< tragâ her,
mir ist noch blâse und mage lêr!
ich hân dâ heime noch hundert pfunt,
die wîle ich lebe und bin gesunt
sô gewinne ich guotes vil:
wil ieman üm ein halbez spil,
der wirt bestanden hie von mir!
herre wirt, wâr an zwîfelt ir?
ich hân noch hof unde hûs!
grôze bachen, der diu mûs
selten hât enbizzen,
die sint noch ungerizzen.
trinket froelîche,
wir werden noch alle rîche!
nieman sol an gote verzagen,
lâzâz immer rôsen tragen!>
bî dem sitzet einer vil stille
und sprichet:< nein â lille ville>!
die zungen wölte er gerne brechen,
daz si könde alsô gesprechen
< liehte rôsen lilien vîol:>
nu tuot daz trinken im sô wol,
von dem diu zunge lît gequollen
in dem munde und ist geswollen,
daz si sich niht geregen mac:
sus lellet er biz an den tac.
des morgens an dem andern tage
sô hebet sich jâmer unde klage,
sô habent die grôzen trünke enwec
beidiu brücken unde stec:
waz hânt die diebe hie genumen,
dâ vor niht waz hin kumen?
waz habent die rouber hie gebrant,
dâ er zem êrsten niht envant?
swelch mûs der bachen leben sol,
diu mac wol suochen ein ander hol,
wenne si hie niht vinden kan.
er ist nu worden ein arm man,
der nehten beidiu guotes
rîch was unde muotes. -
er ist ein alsô wîser man,
der gewunnen guot behalten kan
als jener, der mit sînen sinnen
guot mit êren kan gewinnen.
alle vogel sint in den witzen:
swâ si des nahtes wöllen sitzen,
dâ fliegent si des âbendes hin.
anders stêt der werlde sin:
maniger izzet über maht
vierstunt ze undarn in der naht;
einer gêt ûz durch daz er stel,
der ander würget jeme die kel;
sô saget einer langiu spel
und ist der rede niht ze snel:
sô man metten liutet,
ein wort er kûme bediutet
und wênt iedoch gar wîse sîn:
diz machet allez der guote wîn;
sînes gemüetes ist er frô
und sprichet ûz der schrift alsô:
< dominus salvête,
man liutet complête!>
der gestern was ein affe,
der wênt nu sîn ein pfaffe,
er spricht:< wil ieman lerne
diu wort ûz dem quaterne?
ich kan den narraverunt.>
diz machet allez der volle slunt;
dirre saget von den priuzen,
jener singet von den riuzen:
mich dunket si sîn iulenslaht,
si nement vür den tac die naht.
des morgens sô der tac ûf gêt,
manic becher vor in stêt
beidiu mit wîne und ouch mit mete,
dort ligent vier ob einem brete,
jener hât den roc verlorn,
der sitzet und ist nâhe erfrorn,
einer lît hie, der ander dort
als ob si habe geslagen der mort.
state, luoder unde spil
machent sunde leider vil,
ez nement wîn unde wîp
manigen liuten sêle und lîp.
dâ von sprach hie vor alsus
der guote sant paulus:
< trinket wînes niht ze vil,
wenne er unkiusche haben wil>.
von sôgetânen sachen
vellet manic sêle in die lachen. lxx. von boeser gewonheit dez menschen.
boesiu gewonheit hât vil mêre
nâchvolger denne der man êre
hête und frumen ûf ertrîch
und êwige fröude in himelrîch.
des sprechent die wîsen: vil tuot lêre,
sô tuot gewonheit dennoch mêre.
wâriu lêre sprichet:< fürhte got
und behalt mit flîze sîn gebot;>
gewonheit sprichet:< bis hôchgemuot,
got tuot dir niht, er ist sô guot!>
wâriu lêre sprichet:< bis wol gezogen!>
gewonheit sprichet:< bis gar betrogen!>
wâriu lêre sprichet:< bis rein und kiusche!>
gewonheit sprichet:< lebe mit getiusche!>
wariu lêre sprichet:< bis gar bescheiden!>
gewonheit sprichet:< lebe als ein heiden!>
wâriu lêre sprichet:< bis senfte, mêzic!>
gewonheit sprichet:< bis mördisch, frêzic!>
wâriu lêre sprichet:< bis milte, reine!>
gewonheit sprichet:< bis ungemeine!>
wâriu lêre sprichet:< fliuch gîtikeit,
diu aller schanden angel treit!>
gewonheit sprichet:< gewin guot,
swie du maht, daz ist dir guot!>
wâriu lêre sprichet:< hüete dich vor spil,
daz bringet schaden und schanden vil!>
gewonheit sprichet:< bis tôren geselle,
wer gesach ie vegefiur oder helle?>
wâriu lêre sprichet:< du solt niht steln
und solt dînes friundes laster heln!>
gewonheit sprichet:< lâz dir bediute
mînen sin und lebe als ander liute!>
wâriu lêre sprichet:< bis getriuwe,
sô wirt dîn lop ganz und niuwe!>
gewonheit sprichet:< man muoz liegen
und guote friunde etswenne betriegen!>
wâriu lêre sprichet:< swer niht eide,
wiltu niht von gote scheide!>
gewonheit sprichet:< du muost swern,
wiltu dich valscher triuwe nern!>
wâriu lêre sprichet:< bis gedultic,
du sîst schuldic oder unschuldic!>
gewonheit sprichet:< man drücket dich nider,
du setzest dich denne gar vaste wider!>
wâriu lêre sprichet:< rihte dîn leben
nâch unsers herren willen eben!>
gewonheit sprichet:< du muost verderben,
wiltu nâch guote und êren niht werben!>
wâriu lêre sprichet:< ganc ze mette!>
gewonheit sprichet:< lige ûf dînem bette:
ein diep stêt lîhte vor der tür,
der mordet dich, gêstu hin vür!>
wâriu lêre sprichet:< du solt bîhte
und mache dîn sêle von sünden lîhte!>
gewonheit sprichet:< gehabe dich wol:
ein siecher mensche bîhten sol!>
wâriu lêre sprîchet:< wir müezen sterben,
du solt nâch êwigen fröuden werben!>
gewonheit sprichet:< swaz ist beschert,
dem menschen wirt daz swâ er vert!>
wâriu lêre sprichet:< trahte niht sêre,
wie sich dîn irdisch guot gemêre!>
gewonheit sprichet:< habe guot und êre
und kêre dich niht an pfaffen lêre!>
wâriu lêre sprichet:< krankez leben
hât got uns allen ûf erden geben!>
gewonheit sprichet:< boese mit den frumen
hât ie des tôdes kraft genumen!>
wâriu lêre sprichet:< wê der nôt,
ze der uns alle bringet der tôt!>
gewonheit sprichet:< wir müezen klagen,
an got aber nieman sol verzagen!> -
die alten sprechent:< je elter, ie erger>,
die jungen sprechent:< je rîcher, ie kerger>.
nu wê der werlde von ergerungen,
die gotes lêre hânt sêre verdrungen!
wir sehen unbildes vil geschehen!
swer unserm herren sich wil nêhen,
dem sint der heiligen schrift wort
vil lieber denne kein leger hort:
wenne gotes wort die sêle ûf rücket.
die leger hort nider hât gedrücket.
got herre, wenne wirt dîn volc sô reine,
daz rîchen und armen sî gemeine
ir guot, daz si von dîner güete
hânt ûf erden, und ir gemüete
von dir wendent und sich blendent
und êwiclich ir sêle schendent,
swenne si dir, herre, niht getrûwent
und vil vach über einander bûwent,
in den si wîn und korn behalten
als ob si süln âne ende walten
guotes und êren ûf ertrîche
als du, herre, in himelrîche!
dise eigenschaft, dise armen êre
hât niendert dîner boten lêre
geprediget in der kristenheit,
an die diu werlt irn flîz nu leit! lxx von ergerunge.
nu wê der werlde von ergerungen,
die von den alten lernent die jungen!
ergerunge swachet lîp und sêl,
dâ von sprach ezechiel:
< verfluochet sî der, der sîn swert
von bluote enthabt des got niht gert:>
daz ist, swer die sünden niht
strâfet, sô er si sünder siht.
sünde bezeichent uns daz bluot,
daz swert die zungen: swer missetuet,
den sölte wir strâfen, junge und alte,
wölte wir gotes lêre behalte:
des entuo wir leider niht:
unbillicher dinge deste mêre geschiht.
getrûwet wir unserm herren wol,
sô würden uns kisten und kasten vol
alles des wir dörften ûf erden,
sô wölle wir rîche und ahtbêr werden
von uns selber ân sîn stiure:
des wirt beidiu wîn und korn tiure
und allez des wir sölten leben:
wer wil âne danc ieman iht geben?
nu wê der werlde von ergerungen,
die vür alle tugent sîn gesprungen!
swâ valsche lêrer und judisten
mit lêre verkêrent ir ebenkristen,
dâ wirt des endekristes schar
gemêrt und kumt er nimmer dar.
wer lernet nu durch heilikeit,
durch tugent und durch reinikeit?
man lernet mêre durch freidikeit,
durch hôchfart und durch gîtikeit,
durch wollust und durch gelîchsenheit
diu maniger sünden insigel treit.
einveltic kunst ist leider tôt,
driveltic unkust izzet herren brôt.
sô der werlde sô boese bilde
pfaffen und leien machent wilde,
swâ geistliche liute ungeistlich sint,
swâ wîse sich dunkent kleiniu kint,
swâ wegewîser sint selber blint,
swâ der lewe muoz fürhten ein rint,
swâ unreht dem rehten dröuwet:
dâ werdent die wîsen wênic gefröuwet.
nu wê der werlde von ergerungen,
nâch den die tiufel ie habent gerungen!
swelhe pfaffen karc und gitic sint
bî grôzem guote, die sint blint
gein gote und gein irn ebenkristen,
wenne ir abgöte sint die kisten.
pfaffen guot sölte armer liute
sîn ze rehte: nu siht man hiute
daz manic pfaffe ez gîticlîche
sament und vil ungelîche
teilt mit den armen, der diener
und spîser er billicher wêr.
swer jungen liuten boese bilde
vor treit und si machet wilde,
der muoz got antwürten an der stat
dâ kunst und guot ein ende hât.
sîn sünde ouch der vil sêre gemêrt,
der ander liute sünden lêrt.
wenne er muoz üm der selben leben
unserm herren antwürte geben.
nu wê der werlde von ergerungen,
die manic herze habent betwungen!
swâ die jungen sehen die alten
an worten, an werken unzühte walten,
dâ nement si boese bilde bî:
der werlde ist wênic unzühte fri.
man hât ein wunden schier geslagen,
diu geheilet aber kûm in manigen tagen.
doch wizzet daz allin missetât
groezer ergerunge an pfaffen hât
denne an leien, wenne ir leben
sölte guot bilde uns allen geben.
nu kan von rôme nieman verjagen
grôze ergerunge, hoere ich sagen,
dâ der kristenheit stuol
ist und unsers gelouben schuol.
swâ pfaffen und alle geistliche liute
ze gotes dienste ungern sint hiute,
dâ ergernt sich vil leien mite
und ist ein schedelicher site.
nu wê der werlde von ergerungen,
die gotes liebe hânt hin geswungen!
manic mensche vil milte wêr,
sêhe ez die kargen gîtiger
bî grôzem guote ouch milte walten:
nu bôsent die jungen mit den alten.
als manigen menschen hâstu erslagen,
als manigen du bî dînen tagen
boese bilde hâst vor getragen:
die heiligen schrift hoere wir daz sagen,
als ich geschriben hân dâ vor
und var noch ûf dem selben spor.
swâ geistliche liute mördisch sint,
verrâter und an tugenden blint:
dâ wart nie ergers iht ûf erden
und kan ouch unsanft immer werden.
denne swâ untât von dem geschiht
ze dem man guotête sich versiht.
nu wê der werlde von ergerungen,
bî den nieman ist wol gelungen!
swer roubet, stilt, spilt, luodert, mordet,
brichet, guot mit sünden hordet,
bî dem nement ouch junge liute
boese bilde ûf erden hiute.
swelch pfaffe pfrüende hât und zwuo pfarre,
der machet ouch daz ein ander narre
nâch pfruenden und nâch pfarren wirbet
und an der sêle mit im verdirbet.
unrehter dinge ist nu sô vil,
daz ich etswenne wênen wil
unreht sî reht und reht sî unreht.
sît ir alle hoert und seht,
daz pfaffen und münche sin dar ûf gêt
daz vor in niht geschriben stet:
swâ die leien daz vernement,
boese bilde si dâ bî nement.
nu wê der werlde von ergerungen,
die schendeliet uns habent gesungen!
an frîtagen und an vastetagen
siht man den jungen ouch vor tragen
pfaffen und leien boese bilde:
sus werdent si mit einander wilde.
wir haben alle kristen namen,
der werke müge wir uns aber schamen
diu man von uns hoert und siht:
diu hellent mit cristes werken niht.
der arm und dêmüetic was ûf erden:
sô wölle wir rîch und ahpêr werden
und grôze êre haben ûf ertrîch
und dennoch kumen ze himelrîch
nu wê der werlde von ergerungen
an boesen worten, an boesen zungen!
gar boesiu wort, swern und liegen,
unkiusche, untriuwe, unbillich kriegen
hoerent die jungen von den alten,
daz lange wirt von in behalten.
sît allez daz ist veile worden,
pfrüende, pfarre und klôster orden
und swâ mit man helfen sölte
den sêlen, der rehte leben wölte.
sô füerte billich an irem reien
mit bistuomen und mit abbateien
diu gîtikeit werltliche fürsten.
ob man den bâbest ouch siht dürsten
nâch irdischem schatze ûf erden?
wie sol unser geloube veste werden,
sô sîn siule sich neigent alle
gein des êwigen tôdes valle? lxxi. von der herren abtgoeten.
der heiden abgöte wâren silber und golt:
den sint die kristen noch sô holt,
daz abgöte vil ûf erden ist.
lâ dich erbarmen, herre krist,
daz man dir niht getruwen wil!
wenne vil und vil und mêre denne vil
mügen manîc herze niht erfüllen!
wem sölte gein dirre unmâze niht wüllen?
abgöte, als ich gelesen hân,
wâren kobolde und taterman:
si heten munt und sprâchen niht,
si heten ougen und sâhen niht,
si heten ôren und hôrten niht,
si heten hende und griffen niht,
si heten füeze und giengen niht,
si heten keln und schriren niht:
swer karge rîche liute an siht,
des selben er ouch von in giht:
si habent ougen und sehent niht,
swie wê den armen von in geschiht;
si habent ôren, dâ gêt niht în
armer liute kummers pîn;
si habent hende und gebent niht;
si habent munt und swâ geschiht
den armen unreht, dâ swîgent si zuo;
ir füeze gênt selten spât oder fruo
an kein gerihte durch arme liute,.
die niht in habent ze geben hiute:
diz sint nu der werlde abgöte.
daz aber si helfen in grôzer noete
den armen und in ze staten kumen
âne miete, des hân ich wênic vernumen.
getreide, wîn, vihe und wât
und swaz der rîche veile hât,
daz wirt vil ê nâch sîner swêre
verkoufet denne ob ez eins armen wêre.
ir gunst, ir wort und iren gruoz
ein armer üm si koufen muoz,
wil er die lenge in wonen bî,
swie getriuwe, swie edel, swie wîse er sî.
diz machet leider, daz junge und alte
lernent guot gewinnen und guot behalte:
und daz diz niur leien têten,
die êlich wîp und erben hêten,
daz wêre ein teil vertregelîch!
daz man aber kint nu machet rîch
wider got mit gotes gâben,
ê denne si kunst oder alter haben,
daz ist niht guot ob man daz tuot:
um sôgetân guot vergôz got sîn bluot! lxxxii ein mere von ainem prelaten.
ein war mêre ich vernumen hân,
des ich niht wol vergezzen kan,
daz wil ich schrîben daz ander liute
dâ bî sich bezzern wöllen hiute.
dô ein prêlâte zeimâl saz
und mit sînen gesten âz,
ein schenkar wart im gesant
mit birn, dô sprach er zehant:
< wer beheltet mir daz schenkar
mit disen birn âne vâr,
daz ir deheiniu werde verlorn?
ob daz geschêhe, daz wêr mir zorn!>.
si sprâchen:< dâz tuo iurre swester sun:
wer solte ez billicher denne er tuon?>
< nein> sprach er,< der ist ein tôr:
er nême vil lîhte der besten vor
und lieze mir die boesten ligen!>
dâ mit wart der rede geswigen.
nu saz ein geistlich man dâ bî,
der sprach:< lâ dir geklaget sî,
got herre, daz man dem niht sol
ze sehzic birn getruwen wol,
dem tûsent sêle bevolhen sint!>
ein rîche pfarre het daz kint,
dem man ze den birn niht
getrûwet, als leider noch geschiht
daz sêle baz veile sint denne birn;
daz unbilde gêt mir in mîn hirn.
wol im, der volc verrihten sol,
ob er daz kan verrihten wol:
wenne diu kunst ist aller künste
meisterin gein unsers herren günste!
swer die heiligen schrift gern list,
mit dem kôset got, der bî im ist;
swer gern betet, der kôset mit gote,
ze dem sîn gebete ouch ist sîn bote.
dem lîbe daz ouge lieht zuo treit,
der sêle lieht ist verstandenheit.
wizzet daz manige guote liute
unreine gedanke sêre müewent hiute,
wenne ich daz ofte hân vernumen,
daz priestern in der messe sîn kumen
gedanke, die von herzen grunde
si habent beswêrt ze maniger stunde.
nieman ist gedanke fri,
si wonent jungen und alten bî.
swer boesen gedanken widerstêt
als verre er mac, wie wol der gêt!
swer aber ze sêre in volgen wil,
der gewinnet schande und schaden vil.
wilde gedanke ofte ümme fliegent,
die manige tumme liute betriegent:
wie got und mensche müge gesîn
in eines sô kleinen brôtes schîn
als in der messe die priester uns zeigent,
gein dem sich alliu geschepfede neigent,
und wie unsers herren almehtikeit
in einer sô swachen âmehtikeit
einer jungen meide sich liez besliezen:
swer rehtes gelouben wil geniezen,
der segen sich vor disen gedanken
und lâze sîn herze niendert wanken:
des hât er lôn im himelrîche
und lebt ûf erden sêliclîche;
dennoch ist wilder gedanke vil,
der ich niht mêre schrîben wil.
in einem klôster wâren heilige liute,
als manigen enden ûf erden hiute.
dar kam ein edel man und bat,
daz si vür sîn missetât
unsern herren bêten
und daz mit flîze têten.
ein schoene ros het er mit im brâht
und sprach:< swer nu mit süezer andâht
ein pâter noster gar zuo brêhte
daz er anderswâ niht gedêhte,
der wölte sîme klôster diz ros gewinnen:
daz lieze ich hie> und gienc von hinnen.
die klôster liute zesammen giengen,
dô si des herren rede verviengen,
und bâten einen, der sunderlich
unserm herren diente gar inneclich
und den man vür heilic hete,
des man si bat daz er daz tête.
der kniete vür einen alter nider
und dô er sich ûf rihtet wider,
er sprach:< sol mir niht wesen zorn?
der satel hât uns daz ros verlorn:
dô ich daz leste wort in dem munde
hete, dô gedâht ich an der stunde:
sol der satel uns ouch werden?>
wer kan sô gewis nu sîn ûf erden,
daz fliegende gedanke sîn gebete
niht irren, swie gern er andâht hete?
doch sül wir unser gebete sprechen:
swie dicke ez wilde gedanke zebrechen,
so belîbet sîn ungelônt doch niht:
got unsern wîllen aleine ansiht,
im ist niht versperret vor,
er siht durch aller herzen tor.
sît ein ieglich stern hât
einen engel, der in an die stat
wîset dâ er hin sol gên:
wie sölte wir kranken denne bestên
und leiten uns die engel niht?
swelch mensche an daz gestirne siht
und gotes wunder niht merket dâr an,
der ist guoter witze wan.
swenne ich niht mac gesehen diu wunder,
diu unser herre hât besunder
oben behalten in sînen tougen,
sô merke ich diu, diu menschen ougen
alle zît sehent ob in sweben,
fliegen, swimmen als ob si leben,
nu rôt, nu gel, nu brûn, nu wiz:
swenne ich dar an mîns herzen flîz
besunder lege, sô wundert mich,
ûf welherleie underschôz sich
daz wazzer ûf habe, daz ob uns fliuzezet,
daz ez ze mâl her ab niht giuzet.
des vinde wir genuoc geschriben nâch wân.
swaz man niht wol bewêren kan,
nâch dem sol man niht vil trahten,
swenne man wol bezzer dinc mac ahten:
unsers herren wunder sül wir merken
und mit den unsern gelouben sterken.
wer hât daz vür grôz wunder niht,
daz unser sêle vil wunders siht,
swenne unser lip und unser gelider
ruowent und halp tôt ligent dernider
ze langer oder ze kurzer frist?
daz denne diu sêle sô froelich ist
oder sô trûric, des wundert mich.
got herre, swer vor nie wolte dich
bekennen oder dîner wunder kraft,
wie verre langet hie des meisterschaft
vor dem der mensche nu ganz lît gar!
und war des sêle mit riuwen var,
daz er des niht bescheiden kan
und nimet sich grôzer dinge doch an!
swaz got mit uns allen tuot,
daz sol und muoz uns dunken guot:
setze wir uns des mit kreften wider,
eines flôhes knie drücket uns dernider.
manic man ofte sich nimt an
daz er sî ein wîser man,
der minner sich versinnen kan
denne ein âmeize oder ein han.
swer kan bekennen der zweir leben,
der rihte sîn leben nâch in vil eben
und hebe denne an und werde ein man
der wîse bestê niht halp nâch wân.
wenne werltlich wîsheit ist enwiht,
rehtiu wîsheit hât mit gote pfliht;
werltlich wîsheit ist unstête.
rehtiu wîsheit übel ungern tête;
werltlich wîsheit brichet triuwe.
rehtiu wîsheit ist an tugenden niuwe,
werltlich wîsheit missetuot
durch liebe, durch vorhte, durch êre, durch guot,
rehtiu wîsheit siht daz lützel an:
allen liuten si wol guotes gan,
werltlich wîsheit machet sich grôz,
rehtiu wîsheit ist rîche und doch bloz.
werltlich wîsheit kan vil rête,
rehtiu wîsheit ist an triuwen stête,
werltlich wîsheit lernet vil künste,
rehtiu wîsheit wirbet nâch gotes günste;
werltlich wîsheit hât vil sinne
wie si guot und êre gewinne,
rehtiu wîsheit gert niht anders mêre
denne daz sich tugent an ir gemêre.
swer weste waz rehtiu wîsheit wêre,
alle irdische wisheit er verbêre,
wenne manic man vil buoche kan
und ist doch niht ein wîser man.
wie wolken swimmen, wie wazzer diezen,
wie tier sich grimmen, wie vische fliezen,
wie würme kriechen, wie vogel fliegen,
wie sunnen und mânen schîn uns triegen,
wie brunnen klingen, wie vogel singen,
wie bluomen in maniger varwe ûf dringen,
wie wazzer und erde sich nider senken,
wie fiur und luft ze berge ûf swenken,
wie kindes lîp in muoter lîbe
sich samen und füege, wie ez beklîbe,
mit welhem jâmer ez werde geborn,
wie loup und gras, obez, wîn und korn
ûf erden wahse, wie grôz wunder
daz mer in im ouch habe besunder:
weste ich daz allez, sô diuhte ich wîse!
ein wîsheit vor den allen ich prîse:
swer unsern herren ze aller stunde
liep hât und minnet in herzen grunde
und swer im ofte lêt gên ze herzen
sîn grôze marter und sînen smerzen.
der leien leisen durch tiutschiu lant
sint einveltic und doch baz bekant
denne manic kunst, ûf die geleit
ist grôziu kost und arbeit.
unserm herren ist wâriu einveltikeit
lieber denne valsch driveltikeit.
über zouber, goukel, ketzerie
sölten alle kristen wâfen schrîe:
des wirt sô vil von tage ze tage,
daz wir ez gote immer süln klage.
dar zuo sint leider ander sünde,
die ich mit worten niht durch gründe:
des ist sô vil ouch leider worden,
daz der hôhen templer orden
geswachet ist und manic man,
der klôster lebens sich nam an.
kiusche wirt bedecket manigerleie:
wie pfaffe, wie münich, wie manic leie
mit sunden und schanden si bedecke,
daz weiz der wol von schandenecke.
manic dinc man niht ûz legen tar
mit worten, aleine ez doch si wâr.
valsch getiusche hât valsche kiusche,
wâriu kiusche lebt ân allez getiusche.
swer nu wil sîn ein frumer man,
der neme sich lobes und hôchferte an
und gewinne dâ bî guot swie er müge,
wil er ze dirre werlde iht tüge.
swer unsern herren liep wil haben,
der tuo als er halp sî begraben
und ner sich mit dem andern teil:
nâch grôzem truren kumt oft heil.
swâ aber nu pfaffen und leien jugent
wirt erzogen ân alle tugent,
bî den süln leider lant und liute
selten sich gebezzern hiute:
wenne alliu unsêlde und allez leit,
daz nu hât alliu kristenheit,
kumt von boeser gewonheit,
sô man der dinge ze vil vertreit
diu man billich strâfen sölte,
ob man daz reht ansehen wölte.
des ist mêre rouber und wuocherer,
diebe, morder, âbrecher,
lügener, trügener, êbrecher,
spiler, slünde und meineider,
valscher, tiuscher, vürbringer,
unkiuscher, gîler, vürkoufer
denne bî der zît und bî den jâren,
do getriuwe und wol gezogen wâren
unser alten die nu sint vervarn.
disiu werlt wil wênic unzuht sparn,
wenne manic man ist ein boesewiht.
würfe man im daz under ougen niht,
sô wênt er sîn ein frumer man:
sus triuget in sîn tummer wân,
swenne er bî frumen liuten stêt,
des herze ûf manige untugent gêt.
daz juden und heiden freidic wâren
bî der zît und bî den jâren
dô unser herre niht mensche was,
daz dûhte mich ofte, swenne ich daz las,
vür wâr niht halp als unbillîch
als daz ein kristen mensche ungelîch
sînem namen wil sîn und freidiger vil
denne juden oder heiden über alliu zil.
manic arm man ofte ze hûse bête
sînen herren, sîn friunde mit sînem gerête,
gienge jûdas mit sant pêter niht
und mit den frumen ein boesewiht,
der im hin nâch mêr schaden tête
denne alle die er geladen hête.
der boese hât triuwen ê vergezzen
denne die frumen sîn gesezzen.
sîn ouge in alle winkel siht,
dâ von dem wirte ê schade geschiht
denne frume: ân gift sint natern niht.
mit den habent übel liute pfliht.
swer mit tugentlichem site
sîn guot teilt rîchen und armen mite,
des lebens sol. uns niht verdriezen:
swer aber besliuzet und heizet besliezen
sîn guot daz ez im belibe aleine,
des leben ist vor got unreine.
wenne manic guot ist sô verfluochet,
daz unser herre sîn niht geruochet.
er gibt uns dâr üm, daz wir geben
und ouch im dienen üm êwigez leben.
swer rîch ist und ungerne siht
brôt ezzen, des nu vil geschiht,
den fröuwet sîn gesinde und ouch der gast
als siuröuge liute der sunnen glast.
swie gelîch ist honic unde harz,
zucker und senf, wîz und swarz,
alsô ist der milte gein dem kargen
und der senfte gein dem argen.
wenne werdent rîche liute bekêrt
den man nu dient, die man nu êrt,
die als die göte vor uns stênt
und als die pfâwen vor uns gênt,
den irdischiu êre sô sanfte tuot
daz si niht sêre die helle gluot
fürhtent und unsers herren zorn?
des wirt vil manic sele verlorn.
auch machet pfaffen gîtikeit,
daz unser herre deste ê vertreit
ob eteslîch smâcheit in geschiht,
wenne er bedarf irs merzelns niht.
si sölte begnüegen des si hêten
und sölten singen, predigen, beten
in süezer andâht dêmüetecliche,
mit irdischem guote niht werden rîche.
unrehte gewinne sint helle bant:
den diep nie mensche ûf erden vant,
der mit ganzen fröuden sünge
die wîle daz seil die keln twünge.
swer gern gülte und vil sol gelten,
der lachet von herzen grunde selten:
wenne er ist ein marterer,
der gern getriuwe und wârhaft wêr,
und getar nieman sîn armuot klagen:
des muoz er dicke missesagen
und frist gewinnen über frist:
swes herze aber als unküstic ist
daz er enruochet wen er betriuget,
der gelobt, der borget, der swert, der liuget
und zert froelich die wîl daz wert.
swer valschafter koste gert,
der muoz durch varn manic lant
und setzet dâr üm sîn bestez pfant.
nu sül wir aber vürbaz rennen
und unsern herren baz erkennen. lxxiiii von luoder vnd dar nach von seinem bruoder.
ich enwên niht daz kein unfuor sî,
da ensi ein ander unfuor bi.
ein teil hân ich gesagt von luoder,
nu lât iu sagen von sînem bruoder.
bî luoder ist ofte gern spil,
von dem kumt leider sünden vil:
diube, meineide und mort,
untriuwe, lügen und boesiu wort
und manic ander missetât,
ze der nu der tiufel hât
manige liute sô gar gereizet,
daz man ez ein kurzwîle heizet.
ir sült wizzen, swer gern spilt,
daz der sich selber ime stilt
von zorn, und ouch sînem ebenkristen
von nîde und manigen valschen listen;
dar zuo hât er ouch got verlorn.
sô manic eit leider wirt gesworn
bî sînem namen durch kleinen gewin.
got herre, war stêt des menschen sin.,
daz dich und sich und sîn gebruoder
verliuset durch jêmerlichez luoder
und lîp und sêle durch klein guot wâget!
daz in der unfuor niht betrâget,
diu lîp und êre im machet kranc!
dâ von sprach her fridanc:
< von spil hebet sich alle zît
fluochen, schelten, swern, zorn, steln, strît.
spil tuot manigen liuten leit,
wenne ez lêrt manic boese kündikeit,
triuwen wont im lützel bi
und wirt selten schanden fri,
irriu wîp, zorn und spil
machent tummer liute vil>. lxxiiii ein mere von einem luoderer.
ein luoderer het einen site
der leider noch wont ir manigem mite,
daz er die naht biz an den tac
ze dem luoder ofte lac,
und dô er zeimâl solte gên
von der tabern, dô sach er stên
vil volkes dâ ein mensche saz,
daz was beheftet.< nu rûme daz vaz>,
sprach er,< ô tiufel, var in mich,
ich gine ûf und verslinde dich!>
der tiufel vor in allen sprach,
dô er sîn grôze tumpheit sach:
< deswâr friunt, und wêr aller der wîn
in dir, der ie gewuohs bî dem rîn
und jenhalp mers, ich füer in dich:
nu irret ein kleiner tropfe mich,
der hiute dir kam in dînen munt,
dô du trunkener luoderhunt
dich sprengtest ûz einem kezzelîn:
der machet daz ich nu schône dîn>!
nu merket alle kristen eben,
welch kraft unser herre hât geben
dem wîchwazzer, daz der tiufel schiuhet
und ofte von uns allen fliuhet!
sprenget iuch mit im, vil lieben, gerne,
ir gêt ze kirchen oder ze taberne! lxxiiii. von spiler mangerlaye tumpheit.
der werlde spil hât tumpheit vil,
der ich ein teil iu künden wil.
wer hât daz vür ein tumpheit niht,
daz man zwêne knien sicht
den tac, und die naht dar zuo, lanc
vor einer banc gar âne danc
vor der beinînen driveltikeit,
diu ofte der einveltikeit
abgezogen hât ir kleit
und dar zuo manic herzeleit
jungen und alten machet,
der herze nâch ir kraehet?
si ist blint und hât doch ougen vil:
swer sich vor ir niht hüeten wil,
den machet si blint, swie blint si sî,
wenne schanze mit schande wont ir bi.
si machet den milten schamerôt,
si trîbet den armen in den tôt,
si stiftet mort und rêtet brant,
swer ir volget, der rûme daz lant,
si schiltet, fluochet unde swert,
von ir ist gêher tôt beschert,
si liuget, triuget, brichet triuwe,
ir schande ist alle wege niuwe,
si roubet, luodert unde stilt,
dekeiner untugende si bevilt,
si bringet den menschen hie in nôt,
die sêle dort in den êwigen tôt.
der werlde ist niht mêre
denne lîp, guot, sêle und êre:
die setzet er ze pfande dar
der der würfel nimet war:
der hât der êren sich erwegen,
lîp und guot sint schier gelegen:
über die sêle des armen
müeze sich got erbarmen!
hêt er geknîet alsô vil
ze kirchen als vor dem spil,
daz wêr im nu ze staten kumen.
jens hât er weder êre noch frumen.
swer spils sich niht verloubet,
der genâden er sich beroubet
die got in sînem rîche
den sînen gibt êwiclîche.
der tiufel stêt vil nâhen hie bî
swâ zwêne spilent, vier oder drî,
und siht in mit flize zuo.
daz einer dem andern unreht tuo,
daz ist sîn rât, des ist er frô.
er stêt als er sül sprechen alsô:
< verliuset jener, sô gewinnet dirre,
bî den mêren gên ich niht irre:
ich bin ie der gewinnes pfliget,
swie vil ouch vor in der würfel liget.
liegen, triegen, haz und nît,
zorn und eide, verlorn zît,
boesiu wort, fluochen und schelten
sint vor ie mîn, diu doch vil selten
spiler mîdent ze allen stunden:
wirt mir iht mêr, von frischen wunden
oder von sêlen, daz ist ouch mîn.
wer sölte griezwarte vergebene sîn?>
spil, boesiu wort und tummiu wîp
verliesent manige sêle und lîp.
swer sich der sêle erwegen wil,
der springet über aller tugende zil;
deheiner unfuor ist im ze vil:
swie lange aber wer sîn fröuden spil,
daz weiz der gouch, der im vür wâr
hât gegutzet hundert jâr.
swer an sîn sêle gedenken wil,
swaz der gewunnen bât mit spil,
daz muoz er allez wider geben
und den doch niht, daz merket eben,
den er ez an gewunnen hât,
denne als verre sîns bîhters rât
bescheidet und sîns pfarrers lêre,
daz sich sîn unsêlde iht gemêre.
sô spricht maniger:< ich sazte daz mîn
gein im als er gein mir daz sîn>:
wer twanc si beide ze dirre nôt,
daz einer dem andern spil an bôt?
< lâz mir daz mîn, hab dir daz dîn>
diz sint zwei wort âne alle pîn:
wölte der manic spiler walten,
sô möhte er lîp und sêle behalten.
o verfluochtiu gîtikeit,
wie manigem spiler du tuost leit!
noch ist ein ander affenheit
diu schaden bringet und arbeit,
und ist doch leider manic man
der wênic daz bedenken kan:
sô zwêne schîbent ze einem zil:
loufet diu kugel iht ze vil,
sô wil einer ûf haben den wint
und neiget sich nider als ein kint
und dent den mantel vaste nider;
dar nâch schibet der ander hin wider
und ist der kugeln niht vil gâch,
sô loufet er balde hinten nâch
und schrîet:< loufâ, kugel frouwe,
zouwe dîn, liebiu frouwe, nu zouwe!>
siht man die kugeln gelîche ligen
gein dem zil, sô wirt genigen
weiz got vil michels tiefer dar
denne dâ man gotes selber nimt war.
si streckent sich beide ûf den lîp
ze der erden als ein altez wîp,
die lange würme bîzent.
si krîstent unde krîzent,
si mezzent unde mezzent
biz daz si gar vergezzent,
daz si witzige liute sint.
si ligent hie rehte als diu kint,
diu grüebelîn grabent an der strâzen.
wie mac ein wîser man gelâzen
er müeze lachen, swenne er daz siht?
nu hoert waz dennoch mêre geschiht!
sô si geloufent hin und her,
sô machent si den biutel lêr
und gewinnent dar zuo müediu bein:
sölte man tagelôn geben in zwein,
in würden zwên schillinge sûr.
des sprichet manic vilzgebûr
sînem wîbe dâ heime vil boesiu wort,
der die kugeln hiez frouwe dort. lxxv. von dem wurfzagel.
noch ist einerleie spil
des herren spulgent, von dem doch vil
sünden und schanden kumt etswenne:
wurfzabel ich daz spil iu nenne.
daz vant ein ritter hiez aleô
vor troie, des sît vil maniger unfrô
ist worden und wirt leider noch,
dem spil ûf bindet des kummers joch. lxxv. von mangerlaye wuerfeln.
von zinken, quater, esse
sitzet maniger in kummers esse,
von zinken, quater, drîen
mac maniger wâfen schrîen,
von zinken, quater unde tûs
hât maniger ein unberâten hûs,
von quater, drîen, zinken
muoz maniger wazzer trinken,
von zinken, drien und quater
weinet maniges muoter und vater,
von zinken, quater, tûs und ses
muoz liukart, metze und agnes
unberâten belîben,
wil ez die lenge trîben
ir vater! daz erbarme got,
daz der tiufel sôgetâne not
mit sînem goukel machet:
ich weiz wol daz er lachet,
swenne ûz drîn würfeln einer wil jagen
einen hasen, der bî siben tagen
mit drîn guoten winden
kûm einen möhte vinden:
des kostet manigen der selbe hase
daz vater, muoter und sîn base
vür in rinder unde swîn
gerne gêben, möhte ez gesîn.
swer disem hasen jaget nâch,
dem ist gein himelrîch niht gâch,
swer disen hasen jagen wil
ze lange, der gewinnet schaden vil,
von dises hasen tücke
hât maniger blôzen rücke,
von dises hasen liebe
wirt maniger ze einem diebe,
des selben hasen unstêtikeit
machet schande, mort und herzeleit:
des vellet von sînen sachen
manic sele in sünden lachen. lxxv. von muotwillen.
diz bringet allez muotwille zuo,
der manige sêle spât und fruo
leider in die helle senket:
wênic ieman daz bedenket.
dâ von sprach meister ovidius
in einem sînem buoche alsus:
< nahtminne unde wîn
künnen niht wol mêzic sîn,
wenne die enschement sich niht.>
minne und guot wîn habent pfliht
ze kuonheit und ze frîem muote:
daz kumt eteslichem niht ze guote.
swâ mergelhûben und beckelhûben
beginnent gein einander strûben,
swer denne mit fuogen entwichen kan,
wizzet der ist ein wîser man,
wenne maniger tuot in sînem zorn
hiute daz in geriuwet morn.
ich hân wol zwirunt daz vernumen,
daz affen an tôren eins nahtes sîn kumen
und von rehtem übermuote
begozzen wurden mit irm bluote
und etsliche ouch dâ lâgen tôt.
von kleinen worten huop sich diu nôt.
< wer gêt dâ?>< daz si wir?>
< wer sit ir?>< waz wöllet ir?>
< dâ wölle wir ez wizzen ân iuwern danc!>
ein tôr dô ûf den andern dranc
und begonden sich houwen als diu swîn:
diz machte diu nahtminne und der wîn.
sôgetân unfuoge unde mort
hêten vor bewart driu wort:
der gesprochen hête:< daz sint friunt,>
sô wêr vürbaz niht mêr gestriunt.
nu dunket sich manic mensche alsô traz:
der im einez slüege an den glaz,
hête ez ein ouge dem ûz gebrochen,
ez enhête sich dennoch niht gerochen.
des wirt manic man gestochen,
daz er lange dar nâch muoz sochen:
daz machet allez tratzer muot,
der nimmer wirt und nie wart guot.
wol hât uns bescheiden des
ein meister hiez aristotiles:
< als edel ist des menschen muot,
daz er betwungen ungern iht tuot;
man füert in baz denne man in ziehe:
getwancsal, hoert aleine ze vihe.>
sprêche ein man.< wol dan mit mir!>
ich sprêche ze hant.< war wollet ir?>
sprêch er:< ir müezet mit mir gên!>
ich sprêche:< sô wil ich hie bestên!>
< nu gêt denne durch die liebe mîn!>
< gerne, friunt, nu sol ez sîn!>
swem ich betwungen dienen sol,
dem diene ich selten immer wol.
dâ von sprach sant augustin
ein wort, bî dem gedenke ich sîn:
< nieman wol betwungen tuot,
aleine doch daz er tuot si guot.>
swaz mit willen aber geschiht,
daz ist vil bezzer. got wil niht
betwungen dienst, er hât geben
uns frîen willen daz wir leben
nâch sînem willen unbetwungen.
nu habent die alten mit den jungen
irn willen von im gezogen sô gar,
daz selten ieman wirt gewar
rehter zühte und rehter güete.
diu werlt tuot reht als ob si wüete
mit aller hande missetât,
swie vil si guoter lêrer hât.
aller heiligen schrift lêre
hât begriffen in ir niht mere
denne got, werlt, helle, himel,
lîp, sêle, tiufel, sünden schimel,
tugent mit ganzer bezzerunge.
nu merke der alte und ouch der junge,
daz ich der hôchferte ingesinde
bî frâze und bî unkiusche vinde,
bî zorn, bî nide, bî allen sünden;
des lât die wârheit iu hie künden. lxxvi von tatermenleinen vnd von tatermannen.
got möhte wol lachen, sölte ez sîn,
swenne sîne tatermennelîn
sô wunderlich ûf erden lebent,
daz zwei gein einander strebent
und selber des niht wöllen enpern
si enwöllen mit zwein langen spern
ûf einander stechen.
wer sol die wunden rechen,
ob einer den andern durch den magen
stichet oder durch den kragen?
waz prîses wil der dâ bejagen,
ob man in muoz von dannen tragen?
des enwolte er selber nie gedagen.
ân zwifel, daz sol nieman klagen:
wer twanc in ze dirre nôt?
er wêre sus wol sanfter tôt.
noch bezzer ist ein zage guot
denne eines heldes übermuot.
die zagen mügen niht prîs bejagen:
der helde wirt vil mêr erslagen.
nu lât uns mit den zagen leben,
swar ouch die helde hine streben, lxxvi von justiern vnd turniern.
wenne ez hânt manige tumme leien
von justieren und von turneien
verlorn lîp, sêle und guot:
waz sol sôgetân übermuot?
swenne der tiufel dar zuo schürget,
daz vil maniger wirt gewürget
daz vor sînem munde lît der schûm:
vür alle sîn sünde hêt er kûm
sôgetân nôt und buoz erliden,
daz er ûf sich lieze smiden
als ûf einen anebôz
mit kolben, mit swerten! awê wie grôz
der werlde tumpheit leider ist!
lâ dich erbarmen, herre krist,
daz wir der werlde sô gar uns geben
und nâch dir sô lützel streben! lxxvi von ringen vnd wilden tiern.
der mac wol niht gar sinnic sîn,
der sîn leben an ein swîn
wâget, an lewen oder an bern:
der tuot des er wol möhte enpern:
wer sagt der kuonheit im danc?
dâ von sprach her frîdanc:
< maniger îlet zuo dem grabe
als ob er sich versûmet habe:
sôgetân îlen ist gar ân nôt.
er gelêge sus wol sanfter tôt.>
swenne ein junc man hôchgemuot,
der friunde, lîp hât und guot,
ûf einem starken rosse sitzet
und alle sîne gedanke spitzet
wie er der werlde wol gevalle:
daz der von werltlichem schalle
sîn herze gein süezer andâht senke
und an der helle pîn gedenke,
unsanft ich des gelouben mac,
werltlich wunne ist tummer liute slac. lxxvi ein mere von zwein kemphen.
ein kempfe wîlent was bekant
von sîner kraft über manic lant.
nu was ein ander in einem lande,
des kraft man ouch wîten bekande.
nu kâmen si beide in ein stat,
dâ daz volc mit flîze si bat
daz si zesamen wölten gên
und dirre mit kampfe jenen bestên.
dô sprach ir einer:< möht ir mir geben
ein ander leben zuo disem leben,
daz alsô lange werte als diz tuot,
ich hête den lîp und ouch den muot
daz ich der leben einz wâget an in:
diz wêr aber gar ein tummer sin,
ob ich daz leben, daz ich noch hân,
wâget ûf tummes ruomes wân.>
der kempfe was wîser denne die degen,
die man siht justierens pflegen
und maniger ander affenheit,
diu ir leben veile treit.
vil tiufel wont oben in den lüften:
die pflegent der die man siht güften
mit rossen, kleidern und mit koste
durch burdieren unde joste
und durch liebes wîbes minne,
diu manigen tôrn beroubet der sinne.
hât der witze, die sint klein,
swer einen slegel oder einen stein
ûf hebet über alle sîne kraft,
und wênt ez si grôz meisterschaft
ob er in wirfet von der stat,
dâ er mit fride gelegen hât,
an ein ander stat hin dan.
sprichet ze dem durch spot ein man,
er habe geworfen als ein helt,
sô loufet er aber hin und quelt
mit dem grôzen steine
fleisch, âdern und gebeine
und daz vil lihte ein rippe brichet.
dirre arbeit lôn ist daz man sprichet:
< wê wie ein wurf!> diz lobelîn
machet manigem tôren unsenfte pîn,
swenne sîn gelider beginnent queln
tougenlich und er daz muoz heln.
ein nützer werc wölt ich im zeigen:
daz er würfe an hôhen steigen
grôz und kleine steine ûz dem wege
und daz er brücken unde stege
mechte swâ sîn würde nôt:
des genüzze sîn sêle, swenne er wêr tôt.
jene arbeit hât er gar verlorn,
die möhte er lieber hân verborn. lxxvi von ringern vnd von springern.
noch ist einz daz schaden bringet:
swer alsô ringet oder springet,
daz im der sliem, arm oder bein
bristet: der möhte vil lieber ein
ganz jâr sanfte hân gelebt
denn daz er nâch unsêlden strebt.
zweir dinge mac lîhte ein man
genuoc haben, als ich gemerket hân:
wîhwazzer und unsêlikeit:
swer hât ein eizel eins nagels breit,
den dunket er habe unsêlden genuoc,
drî tropfen sint reht als ein kruoc
vol wîhwazzers vür missetât,
swelch mensche rehten gelouben hât.
dise vorgenanten affenheit
füeget muotwille und unmêzikeit,
die von voller pfrüende varnt
und manige sêle niht wol bewarnt.
volliu pfrüende machet übermuot,
daz manic mensche die sünde tuot,
die ez âne zwîfel nimmer tête
ob ez niht voller pfruende hête.
wizzet daz êsau der frâz
sîn erbeteil an linsen gâz;
sô machte honic daz jonathas
sînem vater ungehôrsam was;
fünf stete versenket gotes haz:
frâz und unfuor machten daz;
die juden ouch nâch frâze rungen,
die got spîste in der wüestungen
mit himelbrôte vierzic jâr.
ist daz man ez gesprechen tar,
sô stêt vil übel ob frâz die prîsent,
die tegelich sich mit gote spîsent.
daz hûs bedörfte reinunge wol,
in daz got selber kumen sol.
wie die vordern alle von frâze
wurden gepînt, die rede ich lâze
und wil aber vürbaz rennen.
ir mügt daz selber wol bekennen,
daz manic man von frâzes schulden
kummer und scham muoz ofte dulden.
armuot lêt ir scherzen sîn,
die twinget maniger hande pîn,
diu dem frâze ist unbekant.
des vellet von im über allez lant
von manigerleie sachen
manic mensche in sünden lachen.
nu sül wir aber vürbaz rennen
und unsern herren baz erkennen. quarta distinctio von der unkiusche lxxvii ein vor rede gen der vnkeusche
wölt iuch der rede niht beviln,
sô sagte ich iu von sîner gespiln
der unkiusche, diu ouch leider hât
manigerhande missetât
ze tegelichem gesinde.
in irm dienste ich vinde
swern, liegen, triegen,
tratzen, vehten, kriegen,
tanzen, reien, springen,
schimpfen, lachen, singen,
helsen, küssen, tasten,
baden, ungerne vasten,
stete wandeln und justieren,
kurzewîlen und turnieren,
zwirlitzen, verwen, unnütze klaffen,
schate schouwen und üm sich kaffen
und des frâzes gesindes vil,
des ich hie niht nennen wil,
wenne si sint iu vor genant
und bî der hôchferte ouch bekant. lxxvii von der vnkeusche.
unkiusche fünf boese wege hât:
swer geistlich leben hât und wât,
der sol die wege bediuten
uns ungelêrten liuten:
ich bin ein goukel prediger,
des herze tiefer lêre ist lêr:
doch wizzet daz si wîten strich
hât in der werlde al ümme sich.
unkiusche swendet mannes bluot,
unkiusche blendet heiligen muot,
unkiusche swachet lîp und guot,
unkiusche machet standen fluot,
unkiusche glüet als ein gluot,
( wol im der vor ir ist behuot!)
unkiusche hât manigen boesen ganc,
unkiusche hât manigen boesen gedanc,
unkiusche hât manigen smêhen wanc,
unkiusche macht manic herze kranc,
unkiusche hât manigen oeden blic,
unkiusche hât manigen valschen stric,
unkiusche zange kan manigen zwic
von dem ir tougenlich der sic
ofte ist gevallen und vellet noch.
swem si bindet ûf ir joch,
der muoz tatschûnen als si wil.
si hât mit im ir goukel spil,
die wîle er ir des henget:
swer sich aber von ir lenget
und verret, der ist ein sêlic man:
mit strîte gesiget man ir niht an.
minne minnet müezikeit
und fliuhet ernst und arbeit:
swer si fliuhet, den fliuhet si,
swer aber si jaget, dem wont si bî.
swer sich mit ir reizet,
sînes herzen ofen er heizet:
von sôgetâner hitze
wirt maniger wanwitze;
sô wirt ouch maniger alsô stolz,
daz er fliuget als ein bolz
beidiu ze rosse und ouch ze fuoz.
wizzet daz der minnen gruoz
manic herze hât betrogen
und vaste in ir dienst gezogen.
si kan wunders alsô vil,
daz des nieman hât ein zil:
si machet kluoge liute ze narren,
si berêtet mit pfrüenden und mit pfarren
manigen ungelêrten pfaffen:
si machet manigen alten affen
daz er sleckemiulende gêt,
daz sînem grâwen hâre übel an stêt,
si machet kriec und süenet strît.
ir lop ist sô grôz und sô wît,
daz ir der werlde fürsten alle
müezen ofte ze füezen valle.
îsenin gemüete zemt gelust,
geistlich güete lemt unkust.
ich könde von ir vil wunders sagen:
nu getar ich niht sô verre jagen
als mich leitet mîn gedanc,
wenne ez sprach her frîdanc:
< gesaget ich halbez daz ich weiz,
ich müeste bûwen fremden kreiz.
swer in sîn selbes herze siht,
der sprichet nieman übels niht;
swer sîner schulde nimet war,
der über siht die mînen gar>.
unzimlich schimpfen, unzimlich sehen.
unzimlich kôsen, unzimlich spehen
machent leider sünden vil,
der ich ein teil iu künden wil.
wir lesen in der künige buochen
an dem êrsten blate, swer ez wil suochen,
daz got sibenzic fürsten sluoc
und fünfzic tûsent mensche, dô man truoc
sîn archen, daz si die sâhen an
unwirdiclich! got herre, wer kan,
wer sol, wer mac dich denne sehen
wirdiclich, sô wir uns nêhen
ze dînem alter swâ man singet
und dînen sun dir ze opfer bringet,
sît der man der dîn archen rüerte,
do si vallen wolte und dô man si füerte,
vor in tôt lac an der stat
üm kein ander sîn missetât
denne daz er des nahtes bî sîner wirtinne
gelegen was durch fleischliche minne!
ist ieman, der unkiusche pfliget
und unêlich bî frouwen liget,
der mac wol fürhten disen slac
daz der man ie tôt gelac,
der ein êliche wirtinne hête!
êlich leben sol vil stête
sîn und wol sîn reht behalten,
wil ez des himelrîches walten.
got minnet alle reinikeit,
unzimlich leben was im ie leit.
in der zal buoche ich gelesen hân,
daz driu und zweinzic tûsent man
von frevel und von unkiusche wurden erslagen
eines tages: nu lât iu fürbaz sagen.
ein fürste, der was genant zambrî,
gienc ze einem wîbe hiez thesbî
und lac bî der unzimlich,
dô sîn genôzen vil jêmerlich
vor dem tabernakel weinten;
und ê denne si sich vereinten
wie si ze buoze gesazten in des,
dô kom geloufen her pfinees
mit einem swerte und stach sie beide
ze tôde: ir frevel wart in ze leide.
dô liez unser herre sînen zorn:
driu und zweinzic tûsent wâren verlorn.
die dâ vor iu sint genant,
die tuot sant paulus ouch uns bekant
in sînen briefen gein corinte.
unkiusche gesehende und ouch blinte
an der sêle gein gote blendet,
wenne si rîche und arme schendet.
ein wîssage hiez her balaam,
der durch rât geriten kam
ze einem künige, der hiez balach.
dem riet er alsus unde sprach:
< wiltu den juden an gesigen
und niht mit laster underligen,
sô tuo als ich dich nu bescheide:
schoeniu wîp und schoene meide
wel ûz allem dînem rîche,
die die juden listiclîche
zuo in locken unde spenen;
und swenne si sich beginnen senen
nâch in, sô heiz die juden bite
nâch heidenischem site
ir abgöte êren: tuont si daz,
so verdienent si irs gotes haz
und vallent in der sünden stric:
zehant gevellet dir der sic,
daz si dir nimmer mügen entrinne:
niht anders maht du si gewinne.>
sus wurden die juden überwunden.
dar nâch in vil kurzen stunden
ir tumpheit unser herre rach,
wenne er ze moysen sprach,
daz er die fürsten alle vienge
und si gein der sunnen hienge
an hôhe galgen, daz si niht wolten
dem volke weren als si solten.
vil maniger wart ir dô gevangen
und gein der sunnen ûf gehangen.
mich dunket, sölte man si nu vâhen
und als jene fürsten an galgen hâhen,
die werltlich wollust und ir minne
beroubent noch sô gar der sinne,
daz si die abgöte ane beten
und von irs herren dienste treten
der lîp und sêle in hât gegeben:
man sêhe ir vil an galgen sweben.
abgöte ist noch ûf erden vil,
swer ez ze rehte wegen wil.
swem guot, êre, wîp oder kint
lieber denne got ûf erden sint,
der ist ân zwifel ein tummer man
und betet hie sîn abgöte an.
got herre, lâ dir geklaget sîn,
daz noch sô manic abgötin
pfaffen und leien sô verre ziehen,
daz si dîn knehte und dich ouch fliehen!
minne, werltlich êre und grôz gewin
verkêrent guotes mannes sin,
gelust, nît, hôchfart und zorn
sint uns leider angeborn.
alter bringet arbeit,
minne swendet herzeleit:
wenne unverstanden minne
mac wol heizen unsinne.
wizzet er ist ein sêlic man,
swer mit zühten minnen kan
daz er ze rehte minnen sol:
unzimlich minne stêt niht wol:
wenne manic êbrechêre
machent fröuden lêre
die frouwen, die si habent genumen:
des ist ir genuoc in jâmer kumen.
manic wîp wirt irem manne gram,
diu doch muoz durch wîbes scham
bî im sîn, des si gezam,
er sî blint, toup oder lam.
tiefe gedanke tuont ir wê
daz si gebunden ist der ê,
und fürhtet, ob si die brêche,
daz ez got an dir rêche.
sô ist ein ander dâ bî,
diu wirt selten leides frî
daz ir man ungerâten ist:
si vindet ir selber einen list,
der wêr bezzer vor behuot:
nu merket wie si denne tuot:
minnet er hin, sô minnet si her,
des wirt daz hûs dâ heime lêr.
dar nâch zergênt ir junge tage,
sô hebet sich jâmer unde klage:
si slâfen oder wachen,
die ligent ouch in der lachen.
dar an gedenket junge meide,
und hüetet daz iu der schaz iht leide,
den alliu diu werlt iu niht möhte
vergelten und dar zuo niht töhte!
magtuom ist ein wildez guot,
den süeziu andâht und reiner muot
vil mêr denne kiuscher lîp behaltent.
swelch meide unstêtes muotes waltent,
die mügen wol meide sîn an dem lîbe,
swâ ouch der tugende magtuom belîbe.
ein ieglich magtuom dar nâch wiget,
als sînes meisters muot sîn pfliget.
swelch maget eines êlichen wirtes gert
biz an ir ende, diu wirt gewert
êlicher frouwen lôns vor gote
swenne ir kumt des tôdes bote.
alein ir lîp ganz beliben si,
doch was ir muot niht mannes frî;
swelch aber gedenket, wie lange sol ich
alsus gên magt? wölte ieman mich
nemen, ich enrüechte wer er wêre:
der ist ir magtuom leider unmêre,
wenne er kein lôn von got erwirbet
ob si mit disem willen stirbet:
sol denne ir sêle dort lîden pîn
als ander unkiuschiu fröuwelîn,
got herre, daz sî dir geklaget,
sô doch ir lîp was beliben maget!
wer kan ze rehte uns nu bescheiden,
welch tanz, welch reie mit rehten meiden
sî gezieret und welch hûs?
fledermûs ist weder mûs
noch vogel und ist doch beiden gelîch:
sam sint die meide zwîfellîch:
nîdisch, hôchfertic und gîtic maget
unserm herren selten wol behaget;
dêmüetiger witwen reinikeit
hôchfertiger meide krône treit:
die meide aleine sint gotes kint,
die dêmüetic ûzen und innen sint.
wenne aller tugende küsterîn
ist dêmuot und sol immer sîn.
dêmuot ist alles valsches frî,
dêmuot wont gotes engeln bî,
dêmuot sleht ir ougen nider.
dêmuot sich nieman setzet wider,
dêmuot hât aller tugende hort,
dêmuot hât reiniu werc und süeziu wort,
dêmuot lieplich gein friunde lachet,
dêmuot selten iht krieges machet,
dêmuot ziert frouwen unde man,
dêmuot niht valscher rête kan,
dêmuot ahtet niht vil ûf liehte wât,
si hazzet sünde und allen unflât,
dêmuot vil selten übel sprichet,
dêmuot mit übel sich niht richet.
manic mensche dunket dêmüetic ûzen,
in dem doch trazmuot wol mac lûzen.
< wer kan die besten ûz gelesen,
swenne nieman wil der boeste wesen?>
gewalt wil haben sîne kraft
und schiuhet alle geselleschaft,
diu sich gein im genôzen wil:
des hât der tiufel diener vil,
die von gote sint gestôzen,
als er wart mit sînen genôzen.
hôchfertic mensche, karc und unküstic
ist milten und guoten liuten unlüstic:
dêmüetige liute gemeine sint
als kleiniu vogellîn und kint.
man weste niht wer der beste wêre,
swâ man uns allen wêr gevêre:
des dunket manic mensche guot
die wîle man im niht leides tuot,
des güete unlange belib stête
der im gewalt und unreht tête.
nieman weiz waz übermuot
grôzer unbilde ûf erden tuot,
der dêmuot gar lützel ahtet,
wenne si selten nâch in trahtet.
swer nâch prêlatûren strebt,
wênic er nâch gotes willen lebt:
swer aber si betwungen nême,
der würde got und der werlde genême,
ern wêr denne ein gelîchsenêre
der nu diu werlt ist selten lêre.
alte ketzer und gîtiger
könde von himel ein prediger
mit allen engeln unsanfte bekêren:
waz süln denne irdische liute si lêren?
hêt ein mensche ein heilic leben,
daz wölte nieman merken eben:
têt aber ez ein missetât,
sô wêren zehen an eines stat,.
die die missetât vür brêhten
und lützel sîner guotête gedêhten.
swer üm mit grôzen dingen gêt,
wunder ist ob er bestêt
an kristen gelouben einvelticlîche:
wenne swer wil belîben êwiclîche
bî unserm herren in himelrîche
der sol niht sîn ûf erden rîche.
und ob er rîch sî des guotes,
doch sol er arm sîn des muotes:
daz ist daz er dêmüetic sî,
sô wont im heil und sêlde bî.
wâ wart ie groezer gelîchsenheit
in aller der heiligen kristenheit
denne swer in valscher gotes minne
wil irdisch guot und êre gewinne?
dêmuot ân slehte einveltikeit
ist kunterfei der glîchsenheit.
ich wêr dêmüetic der mir niht tête,
strâfte aber man mich, sô würde ich drête
mit widerklaffen: ô ungedult,
hôchferte bolz, diz ist dîn schult!
dêmuot froelich bî gote beleip,
dô hôchfart lucifern vertrip.
dêmuot huop über den himel erde,
dô got geruochte mensche werde.
und der meide güete ansach.
diu bliuclich ze dem engel sprach:
< got hât die dêmuot ane gesehen
sîner diernen, des süln mir sêlden jehen
der werlde geslehte alliu êwiclîch
und heiligen und engel in himelrîch,
wenne got mir grôz dinc hât getân!>
dâ gedenken meide besunder an
und sîn dêmüetic: alein diu tugent
ziere man und wîp, alter und jugent,
doch wont si stête der meide bî
diu sünden ie was und immer ist frî,
diu aller tugent ein spiegelglas
vor allen frouwen und meiden ie was.
wilder vogel hât schoene gevider,
wildes balges hâr lît nider
schône geslihtet und gestreichet:
swelher meide gemüete man schiere erweichet
mit gâbe oder valsches lobes gedoene,
der magtuom belîbet unlange schoene.
kein vogel wart sô schier nie zam
als wîp und meide an zühten lam.
der meide selten wol gelinget,
diu gerne vil springet, ringet, singet.
ir êre beginnet ir schiere entslîfen,
diu fremde man ofte lêt an sich grîfen.
jungiu magt sol kürre und wilde sîn,
so belîbt ir lîp und ir lop vîn:
gein friunden kürre, gein fremden wilde,
bî kunden, bî fremden an zühten ein bilde:
so bestêt ir lop in hôhen werden
als der sunnen schîn ob der erden.
ê denne ein ieglicher sînen gelust
volbringe, sô wirt vil manic unkust
beschoenet mit süezer zungen:
des ist maniger misselungen,
die wânte si hête wol gevarn.
wer kan vor untriuwen sich bewarn?
swelhe meide und jungiu wîp sich flîzen
daz si den munt einhalp ûf rîzen
als ein ros an krummem zoume,
die gênt in einem tummen troume.
man hoert ir genuoc lispen und zarten
durch daz die jungen man ir warten:
sô man die selben beginnet loben,
sô kument si rehte alsam si toben
als die vogel ze dem kloben,
die dennoch wîten sint zestoben.
dâ von wirt ir genuoc betrogen.
die sint dennoch sô wol gezogen
und gebârent sô klôsterlîche,
daz wir wênen alle gelîche
si sîn reine meide:
doch wirt in ze leide,
daz si verholne betrogen sint.
sô jeniu tragende wirt ein kint,
diu gedenket in irem muote:
< ich setze mir selber huote,
daz ez mir nimmer mêr geschiht>:
si gedenket aber an daz sprichwort niht.
< dô der sieche lîp genas,
do beleip er als er ê was.>
wölte got, würde er niht erger,
boeser unde kerger!
sô si denne genesen ist,
dar nâch in vil kurzer frist
kumt zuo ir ein junger man,
der sîn rede vil wol kan.
er gelobt ir mit der rehten hant
ganze triuwe und siben lant,
der ze dem bade niht hât ein pfant.
got hât sîn herze wol erkant:
sô wênt diu frouwe sâ zehant
in habe got selber dar gesant.
si sprichet:< ist diu rede wâr?>
< des zwîfelt niht als üm ein hâr>!
antwürtet ir der junge man,
< frouwe, ir sült mich geniezen lân
daz ich der wârheit niht enspar.
iuwer diener bin ich gar
swâ ich in dem lande var,
sölte ich leben tûsent jâr!>
sô wênt diu frouwe im sî alsô:
des wirt si dar nâch schiere unfrô.
si entwîchet irm gemüete
durch ir selbes güete
und wirt aber hie betrogen.
ir ist der halm vor gezogen
als einer jungen katzen:
roufen unde kratzen
und manigerleie unsinne
machet ir diu mannes minne.
riuwe und klage gênt her nâch.
der êrste man tet ir ê schâch,
sô ist si nu worden mat.
si machet irn ougen manic bat.
dar nâch ist unlange,
unz daz der minne zange
ir herze beginnet zwengen.
so beginnet si verhengen
der wîplichen broede.
dar nâch wirt si vil oede
und vellet von disen sachen
in maniger sünden lachen.
wîp betriegent manigen man -
unsanfte man daz bewaren kan -
wenne si liegent unde kriegent
und swerent vil biz si betriegent
die man, daz si des müezen lougen
daz si sâhen mit irn ougen.
des ist sô vil geschrîben von in,
daz maniges hôhen meisters sin
ir kluokeit niht durchgründen könde,
ob im got langes lebens gönde. lxxx ein mer von ebrecherinne die het gar einen einueltigen man.
ein einveltic man ein wirtîn hete,
diu irs gemüotes niht was stête,
und zeimâl dô der wirt ûz gienc,
daz wîp einen andern man enpfienc.
dô si den in ir gadem brâhte
durch kurzewîle, als si gedâhte,
dô kom der wirt an des hûses tür.
zehant liez si den man her vür:
der anders dinges wolte warten,
der muoste springen in einen garten
durch ein venster, daz was niht wît.
ouch hete diu wirtin bî der zît,
dô der wirt was ûz gegangen,
einen boc in sînem stalle gevangen
und vor gestôzen in den garten.
nu begunde der wirt mit flîze warten
in dem hûse hin und her,
wâ der man ûz komen wêr.
dô sprach daz wîp:< wes wartet ir?>
er sprach:< ver boesiu hût, sagt mir,
wer ist dort hin ûz gevarn?>
< gêt dan, daz sült ir schier ervarn!
ein nebel iu vor den ougen gêt:
seht ir den boc, der vor iu stêt?
der spranc durch daz venster her vür,
dô im versperret was diu tür.>
diu rede was dem manne zorn:
< er hete weder langen bart noch horn>,
sprach er,< der durch daz venster fuor!>
daz wîp sêre zurnte unde swuor,
als denne die frouwen gerne tuont,
ez wêre der boc der vor im stuont:
< swer vür ein bloch hât einen stoc
und siht vür einen man einen boc,
der hât den sibenden fuoz verlorn>,
sprach si;< lât varen iuwern zorn,
wenne ir habt daz houptgeschîde!
wölt ir daz unsinne iuch vermîde
und wölt iuwers arcwâns schier vergezzen,
sô strecket iuch nider und lât iuch mezzen
als man iuch mezzen und segenen muoz:
unsinne wirt iu anders nimmer buoz!>
er stracte sich rückelingen ûf die erden.
swer nu ein segener wölle werden,
der lerne den segen flîziclich,
den si sprach siufzende inneclich:
< lâ dîch effen, narrengûl!
wölte got wêr dîn houbet fûl.
so gewünne ich vil armez wîp
nâch dînem tôde noch frôen lîp!
du bist sinne und witze ein slûr,
worte und werke ein vilzgebûr:
disen segen setze ich dir ze buoze;
und daz du sterbest vor mînem fuoze
oder daz dîn hirne vürbaz wüete,
des gewer mich got durch sîne güete!>
vil lûte sprach si daz leste wort,
der vordern lützel wart gehôrt.
ob im baz würde, daz weiz ich niht:
unbilliches dinges vil geschiht.
adelarn und lühse sint worden blint,
swenne kluogiu wîp ân werwort sint.
noch sneller kumt in irn gedanc
ein aberede denne einem hasen ein wanc.
daz si daz künnen, des ist nôt,
wenne ir manigiu lêge tôt,
könde si den zorn niht abe wenden
der ofte ir rêmt und wil si schenden.
noch kündiger denne ein slangen houbet
sint wîbes gedanke: der in geloubet,
dem wirt bewêrt mit eiden ein wân
daz ûz einem raben wirt ein swan.
manic wîp hât ein stête gemüete,
der ofte irs mannes grôziu ungüete
ir rein gemüete gar ümme kêrt,
die er mit worten und werken unêrt.
armuot machet manic wîp unstête.
diu selten immer mîssetête,
swie lange, swie vil man si gebête,
wêr daz si hête guot gerête
beide an der kost und an der wête:
armuot kan vil boeser rête.
sô ein tump wîp ein ander siht
wol gekleidet und sich niht,
der tuot jener hôchfart wê:
si brichet üm guot ir rehte ê
und kumt ouch ze gewande:
daz gilt her nâch ver schande.
diu êre von ir entwîchet,
swenne si dort hin slîchet
und lancsam über die ahseln siht:
< ganc mir nâch, ich span dîn niht.>
si muoz sich lâzen schouwen
herren und ander frouwen:
des wênt si haben frumen und êre:
sô schadet ez sêle und êren sêre.
noch habent die frouwen einen site.
der ouch ir maniger volget mite.
sô si verslâfen eteswenne,
daz si kluckende gênt über den tenne
durch den tac als ein bruothenne,
alein ein man doch wol bekenne
daz ez ein goukel klucken sî:
wenne daz kiuset man dâ bî,
sô zwuo stimme in irm munde sint:
diu eine ist kleine, als ein kint
diu wort niht vol drücket
und si halbiu underzücket,
tuot aber ir der wirt iht zorn,
sô ist diu kleine stimme verlorn
und schillet ein grôziu stimme als ein horn:
daz hête ein man vor wol versworn.
si sprichet:< wölte got, wêr in als mir,
sô weiz ich wol ân zwîfel daz ir
vîl mêre klunzert denne ich tuon>!
si heizet sieden ir ein huon
und heizet ir wermen einen wîn.
daz muoz der arme wirt lân sîn:
wenne zürnet er dâr üm, sô tuot si ez mêre:
ein man muoz vil übersehen durch êre.
wer gedêhte ouch dar an niht,
daz manic guot den mannen geschiht.
daz den frouwen niht wider vert?
si habent uns alle doch ernert
und sîn von in ze der werlde kumen:
des haben si billich êre und frumen,
die wider frouwen zuht niht strebent
und reiniclich ûf erden lebent.
ein dinc süln wir besunder
doch haben vür ein wunder:
daz wênic kein wîp sô ungenême ist,
der ir gêbe ein kurze frist,
si mache sich schoene und gê her vür
als ein götin ze der tür.
diz sind wundermêre!
und könde ein rostûschêre
siniu ros verwandeln alsô schier,
ir gülte einez mêre denne sus vier:
die genâde hât in got gegeben.
swer die heiligen schrift kan eben
verstên, der weiz wol waz got tete
durch judith und durch ir gebete,
dô er, des manic mensche genôz,
mit genâden ir antlütze übergôz
und sôgetân kuonheit in ir herze
gap, des olofernes smerze
und sîn houbt geziuc muoz sîn,
daz si wêr ein degenîn:
diu genâde was keinem man behalten,
weder den jungen noch den alten,
daz si den herzogen oloferne
ze tôde sluoc: des sol man gerne
alle reine frouwen lân gesigen.
dâ mit sî der rede geswigen.
der wîse man jêsus syrach
diz lop von reinen wîben sprach:
< als von der obersten hoehe diu sunne
die werlt gefröuwet mit liehter wunne,
alsô ziert ir hûs ein reinez wîp,
diu guot und êre, sêle und lîp
irs wirtes und ires gesindes bewart.>
ô bilde guot! ô werlde zart!
ô hôchgelobtiu crêatûr,
diu süeze machet daz ê was sûr!
ô aller werlde gebêrerîn,
ô mannes herze fröuden schîn.
ô junger und alter sünder trôst,
der kindes kînt uns hât erlôst!
ich meine dich frouwe sant anne hie
und alle reine frouwen, die
nâch unsers herren wîllen leben
und uns guot bilde ûf erden geben!
ô kiuscher lîp, ô leitvertrîp,
ich meine ein ieglich reinez wîp!
swer dich niht êrt, der ist ein rint,
swer dich niht lobt, der ist ein kint!
du sêlden kranz, du himel krône,
du fröuden tanz vor gotes trône!
wenne von dir der heiligen schar
wirt gemêrt von jâr ze jâr:
von dir geboren sint profêten,
von dir geboren sint poêten,
die zwelfboten sînt von dir geborn,
manic tûsent marterer ûzerkorn,
heilige bîhter, manic reiniu maget
der lîp und sêle got wol behaget!
diu werlt und allez himelisch here
hât dîn immer frumen und êre,
wenne diu maget von dir geborn
ist, der kint den alten zorn
und den alten fluoch uns allen
hât versüenet, daz wir niht vallen
ân allen trôst in êwigez leit!
unser herre, der an dich geleit
hât sô hôhe wirdikeit
und an sich nam dîn ümmekleit,
der gebe daz alliu dîniu kint,
diu verre und nâhen geborn sint,
nimmer werden von im gescheiden:
juden, ketzer und heiden
müeze er ze sînen genâden ziehen,
daz si dem êwigen tôde enpfliehen!
mit den frouwen wil ich belîben,
swaz ouch alle meister schrîben.
got müeze in lônen daz wir leben,
got müeze in die êwigen krône geben!
got müeze si frîsten in disem lîbe,
daz in der êwige lôn beklîbe
und daz wir si froelich vinden
bî gote mit allen iren kinden!
dâ mit habe diu rede ein ende. -
nu sül wir aber den segel wende
gein der unkiusche ingesinde,
bî den ich tanzen, reien vinde.
nu merket daz ich gemerket hân -
ich schrîb ez vür wâr und niht nâch wân -:
an wîten tenzen schoene kitel,
bî jungen meiden valsche bitel,
in samenunge valsch capitel,
in tiefen buochen valsche titel
bringent vil mêr schaden denne frumen,
als ich die wârheit hân vernumen.
und sêhe ein münich an einem tanze
ein magt in einem gelwen swanze
und mit einem schoenen rôsen kranze,
sînem herzen viel vil lîhte ein schanze,
von der er daz gemüete nême
daz sînem orden niht wol zême,
ob ez mit werken sölte vol gên,
wer mac gedanken wider stên?
ein heilic buoch heizet exodus,
in dem stêt geschriben alsus,
daz die juden wîlent guzzen
ein kalp, des si niht vil genuzzen,
und saztenz ûf und bettenz an
und âzen und trunken und stuonden ûf sân
und spîlten und tanzten üm daz kalp,
daz was von golde und von silber halp,
und sprâchen:< diz sint dîn göte,
die dir hulfen ûz dîner noete,
jüdisch volc!> seht under des
kam ir leiter moyses
und brach daz kalp und hiez ez brennen
ze aschen, daz er möhte erkennen
wer dâr an schuldîc wêre.
der tanz wart in vil swêre.
diu asche geschütet in wazzer wart:
swelch man des tranc, dem wart sîn bart
goltvar, sus wurden si bekant:
des wurden ouch ir erslagen zehant
driu und zweinzic tûsent.
swelhe man noch gerne mûsent
üm die tenze und böcke ûf setzent,
kristen gelouben si ouch letzent
als die juden, die wider got
ein kalp ûf sazten und durch spot.
wenne sant gregôrius der heilige man
sprichet, als ich gelesen hân,
daz riuten und eren bezzer sî
denne der dem tanze wone bî.
sôgetân spil ist tugende hagel:
swenne einer mit eines pferdes zagel
strîchet über vier schâfes darm,
daz im sîn vinger und sîn arm
müeder werden denne ob si hêten
einen ganzen tac unkrût gejeten.
ouch ist der jungen meide trût,
der eines tôten hundes hût
twinget, daz si bellen muoz:
dem vor der tôt tet hellens buoz,
des hût muoz nâch sînem tôde bellen
und über siben acker schellen.
dar nâch kumt ein ander tôr,
der bringet ein blâsen und ein rôr.
die blâsen er drücket ze maniger stunde
hin und her vor sînem munde,
daz im die backen donent dâ bî:
seht alsô werdent der blâsen drî:
dise blêent sich hin, jene blêent sich her:
swenne die zwuo âtems sint lêr,
sô lêt diu dritte schiere den dôn,
der vor den meiden lûtet schôn.
zem êrsten tretent si gar lîse
und rifierent ez dar nâch mit prîse
und springent denne ûf als ob si toben:
wer sol diser tumpheit loben
den gotes liebe ist unbekant,
swenne si nâch der linken hant
ümme und ümme swenkent
und lützel an den gedenkent,
den diu linke hant bediutet
und ouch daz uns got verbiutet
aller hande missetât?
manic magt vil mêre zühte hât
an des tanzes ümmetreten
denne in der kirchen: dâ si beten
sölten, dâ hoert man si klaffen
mit irn gespiln, daz si den pfaffen
etswenne irrent, swenne er singet.
manigiu ze dem alter dringet
mit einem< eyâ> reht als ein wider,
diu an dem tanze ir ougen nider
sleht als ein tummez genselîn;
sô kiuwet si daz flenselîn,
daz ez muoz rôten ân sînen danc;
diu doch kan manigen irren ganc,
diu gebâret sô schôn, daz wir wol swüeren
si könde ein kelbelîn niht gefüeren
mit einem bendelîn an die weide:
nîmt einer die, dem geschiht vil leide,
swenne si der zühte gar vergizzet
und irs herzen senf ûz mizzet.
man sprichet: sî der merze grüene
und ein tummer pfaffe küene
und ein jungiu meit ze balt,
die wordent selten mit êren alt.
nu sint ir vil sô selpherre worden,
daz meidelich zuht und meidelich orden
selten wirt von in behalten;
der jungen unzuht müet ofte die alten.
rôte münde und kluoge blicke
betriegent minner herze dicke.
sêlic ist der, dem wîn und wîp
niht verliesent sêle und lîp:
wenne tôren herzen nâch meiden krachent,
die stolz sint und ez wêhe machent
und kint verderbent tougenlîchen
und schapel tragent offenlîchen:
sint die meide, daz weiz der wol
der lügen und valsches nie wart vol.
herren gunst, abrillen weter,
frouwen gemüete und riusen eter,
würfel, ros und vederspil
triegent ofte, swer ez merken wil.
wîlent wâren bliuge meide
und schemic, als ich iuch bescheide,
die sprâchen:< wol her, wir meide, wir kinder!>
nâch dem kâmen.< wir meide, wir rinder!>
sô sint nu kumen:< wir ros, wir böcke!
über rûch, über sleht, über stein, über stöcke
sül wir hurren, loufen, springen,
lûte kachezen, vehten, ringen,
schalkeit trîben, smêhen, spotten,
in mannes kleidern nahtes notten,
die jungen knappen zuo uns locken:
die füegent uns baz denne tôte tocken!>
sôgetân meide, dâ vür ichz hân,
werbent vil mêre üm die man
denne die man üm si nu werben.
des siht man zuht und êre verderben
und manîc unbillich dinc geschehen;
wenne wir hoeren unde sehen
daz junge meide und junge liute
niht strâfens wöllen dulden hiute:
swer si strâfet, dem sint si gram,
dâ von sint zuht, êre und scham
an irem vorgange worden lam.
< dürrez zwî treit dürrer stam>:
daz wîse wort ist niht gelogen:
swer âne vorhte wirt erzogen
und strâfe niht wil behalten,
der muoz ouch âne êre alten.
meide virwiz wil besehen
wie jungen briuten sî geschehen,
und swenne ir manigiu daz besiht,
an lîbe, an sêle ir wirs geschiht
denne ob si beliben wêr als ê:
trûren tuot nâch fröuden wê,
senfte leben hât irren muot,
honic ist niht allen liuten guot.
turteltûben ganc bî trappen
ist junger meide bî tummen knappen.
ungamper und herte rindes hiute
sint ungefüge dörperliute.
vîol, rôsen und lilien blüete
bezeichent senfter meide güete.
swer valken und hebich ze tûben tuot
und wolfe ze schâfen, daz ist niht guot.
manic dinc belibe lange reine,
pflêge sîn ein reine mensche aleine,
daz in der menige schier verdirbet
ob sîn getriuwer pfleger stirbet:
swaz boesen und frumen ist gemeine,
wie kan daz lange belîben reine?
alsô ist manîger reinen meide,
diu von gemeine kumt ze leide.
junge meide bî boesen wîben
mügen unlange kiusche belîben.
wîn machet manige meit unstête,
diu nüchtern selten missetête.
swelch meit nimt tummer knappen schenke,
diu wil sich schier an êren krenke.
blôzer nac und gelwer kitel
lockent manigen valschen bitel,
snüere an röcken, an kiteln bilde
machent meide und knappen wilde.
wenne ez wirt ofte manic want
von irem gemêlde baz bekant
denne ein ander want dâ bî,
alein si sleht und vester sî:
als machet ofte guot gewant,
daz ein wîp wirt baz bekant
denne ein armez wîp dâ bî,
alein si kiusche und reiner sî.
schoener sal âne obedach
ist guot und êre âne hûsgemach;
schoene boume âne alle fruht
sint schoene meide âne zuht;
ûzen golt und innen zin
sint wîp und meide ân zuht, ân sin.
wizzet swer sich underwindet
daz er eine katzen schindet,
der schindet vil sanfter allen irn lîp
denne daz houpt: sam tuont diu wîp:
diu legent an daz houbet allen irn flîz:
nu sleier gel, nu houpttuoch wîz,
nu diz drum hin, nu jenz drum her,
nu banier ûf, nu glunkeler!
der wandel wunder ist sô vil,
daz ich niht katzen schinden wil.
wir sehen ofte daz kleiniu kint
an der strâzen tratzer sint
denne gewahsen liute hie vor:
ein traz trîtet in des andern spor.
junge meide sich nu niht schement,
daz sî sich knehte spil an nement.
sô wilent kleiniu kinder sâhen
fremde liute, die begonden gâhen
und verburgen sich hinder die tür:
sô loufent si nu beltlich her vür
und spottent der liute in schalkes siten,
si gên ze fuoze oder sîn geriten.
wil ieman si dâr üm strâfen,
über den schrîent ir friunde wâfen
und geloubent einem kinde baz
denne frumen liuten: wie stêt daz,
daz si den gern erzürnen wölten
dem si billich danken sölten?
sus werdent knehte und ouch die meide
an zühten wilde als ûf der heide
wildiu tier: von dîsen sachen
kumt ir vil in sünden lachen.
wilder muot bringt ofte pîne:
daz bewêrt hern jacobs tohter dîne,
diu von irem vater ûz gienc schouwen
in einer fremden stat die frouwen,
dâ von sît grôzer mort geschach.
des landes herren sun si sach
und beslief si mit gewalt,
des manic unschuldic man engalt
der von irn brüedern sît lac tôt:
disen mort, diz leit, dise nôt
machet frouwen dînen wîlder muot,
der nie wart und nîmmer wirt guot.
dô meide wâren in bliugen siten
und sich lange liezen biten,
dô wâren hübsche liute wert:
sît man nu anders niht engert
denne grîfen unde ringen,
von sôgetânen dingen
ist zuht und êre verdorben.
ein man hât ê erworben
drî meide mit unfuogen,
ê denne sich die kluogen
ze der rede gespitzen:
wer wil in der rede nu gesitzen?
niht mêre ist nu der meide sin
denne:< wol her, heb ûf, trac hin!
ich schrîe doch niht sêre
durch unser beider êre!>
manic swêr magtuom wirt getragen
âne danc, âne lôn ze langen tagen:
wenne magtuom ist ein wildez guot
und wînwahs: swie wol man den tuot,
doch ist zwîfel ob si bestên
und mit guotem ende ûz gên.
die wîle ein maget einen man gerne hête,
die wîle ist ir magtuom niht stête:
si hoerte gerne daz man si bête,
wölte ieman kumen der daz tête.
si ist niht maget, diu mannes gert,
alein si doch belîbe ungewert.
der tiufel hât ir genuoc ervêrt,
die langez harren hât beswêrt.
westen alle meide wie sanfte in wêre,
manic tumminc wêr in ofte unmêre
gein dem si slenkernt ir gemüete
mêre durch tumpheit denne durch güete.
ein dinc ich ofte hân geklaget:
swenne ein wol gezogeniu maget
einem sûren schalke ze der ê wirt geben,
daz diu ir jugent und ir leben
in leide mit im verzeren sölte
anders denne ir herze wölte.
weder lîbe noch sêle der herzen frument,
die gar ungelîch zesamen kument.
manic frouwe treit liehte wât,
diu selten frô gemüete hât
swenne ir irs wirtes unertikeit
tac und naht tuot herzen leit.
ein schoeniu meit oder ein juncfrouwe
mit zühtiger schamroete begozzen
stêt als ein rôse in sumertouwe,
der mich selten hât verdrozzen,
swie lange ich si hân angesehen:
wâ vinde wir nu der meide vil,
den wir der varwe mügen jehen?
uns triuget der werlde goukelspil
an manigen meiden und jungen wîben,
die verre uns gebent liehten schîn:
daz aber sî niht kleider und wangen rîben,
wer wil des ir bürge sîn?
schoene satel und zoum verkoufent daz pfert,
daz âne gezierde niht wêr sô wert:
schoene wât ziert ofte manic wîp,
diu inlachens hât unwerden lîp.
waz sol ein gemâlter spiegel,
der minner hât glastes denne ein ziegel?
ungenêmer lîp in schoenem gevêze
ist boeser wirt in schoenem gesêze:
zuht mit schoene gibt sunderwunne
als vor den sternen uns gibt diu sunne.
der werlde fröude wêr halp enwiht,
wêr schoener wîbe und meide niht.
halp offen tür und venster kaffen
macht vil toerinne und vil affen:
si sîht hin ûz, er siht hin în,
er gedenkt ir, si gedenket sîn;
doch gêt des marktes gar vil abe,
swie liep ir einez daz ander habe,
wenne ofte wirt einem daz dinc zuo brâht
daz einem andern was gedâht.
manic maget durch liebe springet
etswenne dâ ir misselinget,
sô ir gespîl mit einem entrinnet
verholne und guot und êre gewinnet.
wer weiz waz im künftic sî?
guot hoffenunge wont uns allen bî.
swenne ein magt hât offen tür
und doch niht gên tar hin vür,
ist der herze niht wol behalten,
sô muoz got lîbes und êren walten
daz si bestê in kiuscher huote:
diu lît aleine an irm muote,
wenne sôgetâne warterîn
sint verholne martererin.
unrehtiu liebe ist sterker vil
denne rehtiu liebe, der ez merken wil.
nu merket daz ich gemerket hân,
mich triege denne mîn tummer wân:
versniten gewant, an kiteln bilde
machent manic einveltic herze wilde,
daz nie vil lîhte wêr worden unstête
wêr ez beliben in slehter wête.
vîl manic laster und manic schande
wirt verborgen in schoenem gewande,
daz man hât verdient mit sünden.
nu lât iu ein bezzerz künden:
swer ganze liebe ze gote hât,
der ahtet niht vil ûf liehte wât,
wenne er sich alle tage kleidet
mit tugenden sô diu werlt im leidet.
swer sich verschemt, dem ist aleine
sanft in dirre werlde unreine,
der laster und êre gelîche wiget
und lîbes und sêle ungelîche pfliget.
wenne er schande vür êre hât
und schiuhet keine missetât
und bringet daz in gewonheit,
diu lîbe und sêle hin nâch wirt leit.
trazmuot manige bât betrogen:
vil lieben meide, sît wol gezogen
und hüetet iuch vor den valschen biteln,
die vil mêr stênt nâch iuwern kiteln
denne nâch iuwern lîbe!
diz büechelîn ich iu schrîbe,
daz ir nâch sîner lêre
behaltet guot und êre
und iuch niht kêrt an lügener
und an die valschen trügener,
die gar friuntlîch gebâren
und doch iurre êren vâren:
wenne manigiu wirt leider ûz gefüert,
diu manigen heizen zaher weint,
swenne si kummer und ellende rüert
und bî dem fremden vereint.
begeben frouwen nieman sol
des lîbes biten, daz stêt wol:
si habent sich durch got begeben
daz si fliehen der werlde leben.
ir manigiu wirt her nâch sô kluoc:
diu vor ein tuoch von garne truoc,
diu wil nu haben einen wifelinc:
alsus verendert sich ir dinc.
selten stêt der werlde muot
nâch dem daz der sêle ist guot.
des boumes obez, daz got verbôt,
brâhte uns alle in grôze nôt.
swaz man uns wert, daz wölle wir haben:
der sieche wil sich mit wazzer laben,
diu junge maget wil einen knaben,
sô wil der blinde hiute schaben,
der handelôse stricke ergraben,
sô wil der münich ze velde draben,
diu nunne wil haben einen man
diu vor den willen nie gewan.
swenne ein magt in ein geistlich leben
in der jugent wirt gegeben,
diu merket in der zelle
daz liutgart, metze und elle
tragent verholne minne:
sô stênt alle ir sinne,
wie sî den gewinne
der fröude mit ir beginne.
si stîgt ûf wartende als ein geiz,
diu grüene sumerlaten weiz
ûf hôhen dürren velsen:
< ô wê, sölte ich den helsen
der dort gêt an jenem wege,
daz er ein naht bî mir lêge,
sô wölte ich immer fröuden pflegen
und der pfrüende ouch mich erwegen!>
waz ob vil lihte daz geschiht?
sô kan si mit der werlde niht:
swenne si diu kleider hât verzert,
der knappe drâte von ir vert:
sô gêt si mit unêren
und getar niht widerkêren:
von sôgetânen sachen
vellet si in sünden lachen.
wer hât vor sünden sich behuot?
ein mensche ist tump, daz ander fruot.
ob ein frouwe missetuot,
dâ bî hânt hundert stêten muot.
swer die mit jener schelten wölte,
der tête anders denne er sölte.
wer ist sant pêter dâ von gram,
ob jûdas unreht ende nam?
sant pêter was ouch dri stunt schuldic:
doch was unser herre gein im gedultic,
dô er nâch sîner schulde vereinte
und von herzen grunde weinte.
manic sünderîn ist wider kumen
in kloestern, diu der sêle frumen
vil baz warp denne si vor tête,
die wîle si niht gesündet hête.
ouch ist ir leider vil verdorben
in der werlde, die erworben
hêten sanfte daz himelrîch
mit süezer andâht gedulticlîch.
swelch klôster frouwe trazmüetic ist,
der andâht wert unlange frist.
êliche frouwen ouch ofte verliesent
êre und guot, swenne si erkiesent
valsche liebe vür rehte minne:
sô zweient sich irs herzen sinne;
dâr an sind schuldic etswenne ir man,
als ich dâ vor geschriben hân.
êlîchiu wîp und klôsternunnen
habent selten sêlde und êre gewunnen
der, die si heten unbillîche
liep, si wêren arm oder rîche.
swâ geistlich liebe fleischlich wirt,
dâ fröuwet sich der helle wirt,
der geistlichem leben ie was gram;
wîp machent manige tugent lam.
kein man sol sîne wirtin slahen:
swenne er durch schirm si siht gâhen
ze dem tische oder gein dem bette,
sô sol sîns zornes werden wette.
ouch sol er sînen zorn verdrücken,
swenne er sîn kint si siht ûf zücken
durch schirm: swer diz niht wol beheltet,
grôzer untugent sîn herze weltet.
zorn füeget daz ofte manic man
üm zuht sich niht versinnen kan:
ouch wizzet daz von übeln zungen
manigen frouwen ist übel gelungen,
die gein iren wirten brehten wölten
mêr denne si ze rehte sölten:
zorn und hôchfart füegent daz
swelch frouwe verswige, daz zême vil baz,
wenne kein urliuge nêher gât
denne daz der man dâ heime hât:
vil selten mac er dem entrinne
und muoz sitzen mitten drinne.
swelch wîp ires wirtes hüeten wil,
diu machet ir selber sorgen vil:
der wîbe ouch nieman hüeten sol,
wenne si sint maniger liste vol.
wizzet vür wâr daz minnen zunder
manic grôz dinc und unbillich wunder
ofte in der werlde zuo hât brâht,
des sus vil lîhte nie wêre gedâht. lxxxiiii ein mere von einer beslozzen frawn.
ich las an einem büechelîn
ein mêrlîn, daz wol wâr mac sîn,
daz hie vor ein rîcher man
hete ein frouwen wol getân,
ze der sîn liebe was sô grôz
daz er si tac und naht beslôz
in einer kemenâten,
als ie die tôren tâten:
wenne man sprichet, swer frouwen hüete
und hasen zeme, daz der wüete.
den rîchen man des niht verdrôz,
swenne er des nahtes die tür beslôz
er leite die slüzzel under sîn houbet.
eins nahtes het er wol gestoubet,
dô slôz diu frouwe lîse ûf die tür
und gienc ze irem âmîse hin vür.
under des erwachte der man
und misset ir, dô lief er sân
und warf einen rigel vür.
diu frouwe kam dar nâch an die tur
und bat durch got sich lâzen în.
er sprach:< ir übeliu êbrecherîn,
deswâr, ir müezet dâ ûzen sîn
biz iuwer friunde und ouch die mîn
morne zuo einander kumen,
ju ze schaden oder ze frumen!>
si sprach:< und westu mîn pîn,
ân zwîfel du liezest dîn zürnen sîn!
ich wêr vil gerne bî dir beliben
und hête mich nôt niht ûf getriben,
die ich dir niht sagen wil!>
er sprach:< setzet langer rede ein zil!
ir müezet dâ vor des tages erbîten!>
si sprach:< ich kan dir niht gestrîten,
denne daz ich mich gên wil ertrenken
ê denne ich mich lâze krenken
an mînen êren, die ich hân
biz her behalten ân arcwân.>
sus wart der guote man verrâten,
wenne ez stuont bî der kemenâten
ein cisterne, diu was tief,
ze der diu frouwe balde lief
und warf einen grôzen stein dar în,
als ob si selber sölte sîn
dar în gevallen. der arme man
kam in sînem hemde sân
geloufen, wenne er wolte besehen
wie der frouwen wêre geschehen:
diu stuont verborgen bî der tür,
dâ si dem man gewartet her vür.
dô lief si balde hin wider în
und beslôz die tür.< daz lât mir sîn>,
sprach der man,< ir trügnerîn!
ez kostet iuwer leben oder daz mîn!>
si sprach:< ze wes hûse frâget ir?
mich dunket daz laster, daz ir mir
gern hêtet âne schulde erzeiget,
daz sî nu gein iuch geneiget:
wenne ir woltet bî mir nie beliben
und gienget ûz hübschen ze andern wiben.
daz wîl ich mînen friunden klagen,
und wil sîn iu nîmmer vertragen
als ich biz her hân getân!>
seht alsus wart der guote man
gevangen in sîn selbes stricke.
er muoste tuon als noch vîl dicke
manic man tuon muoz durch sîn êre:
ê denne daz laster sich gemêre.
sô muoz er etswenne über sehen
ein dinc, als ez nie sî geschehen.
her adâm und her sampsôn,
künig davîd und her salomôn
heten wîsheit unde kraft:
doch twanc si wîbes meisterschaft.
minne, schaz und grôz gewin
verkêrent guotes mannes sin.
ein dinc mich gar sêre eltet:
swenne sich ze sêre ein arcwân speltet,
und swenne der würfel uneben vellet
und scheidet die er vor het gesellet,
und swer unrehtem gewalte niht
mac wider stên, des vil geschiht.
vîl ofte ouch dem diu ôren klîngent,
den rihter, jüden und erzte twîngent;
sô lît der ouch in sorgen stricke,
den sîn borger suochent dicke
und er in niht vergelten mac:
der hât unruowe naht und tac:
noch derret ein übel unkiuschez wîp
vîl mêre irs frumen wirtes lîp,
der si mit ganzen triuwen meinet
und si in untriuwen ist versteinet.
eyâ got herre, wie manic unbilde
kan füegen ûf erden wîbes bilde!
wie manic herze si machent wilde
ze fuoze, ze rosse, ze sper, ze schilde!
werltlich êre, wîn und wîp
gefroüwent ûf erden manigen lîp.
wer hât nu groezer meisterschaft
denne wîp ûf erden und wînes kraft?
si brechent bürge und wüestent lant,
si gebent gewant, si loesent pfant,
si machent diebe und wuocherer,
morder, rouber und êbrecher,
si swachent maniger liute leben
die uns guot bilde sölten geben,
und tuont noch anders unbildes vil
des ich niht allez schrîben wil.
wer wölte, wer sölte, wer könde geschrîben
von manigen wol gezogen wîben,
wie senende herzenleit si lîden,
sô swinde gedanke ir herze snîden
âne underlaz von tage ze tage
und si daz nieman getürren klage?
ob einiu hât einen leiden man,
dem si des lebens niht engan
und bî dem doch belîben muoz:
wenne wirt der herzeleides buoz?
ob ein wîp zart ist von natûre
und ein unertic vilz gebûre
unzühticlich ir walten wil,
wenne kumt der jâmer an sîn zil?
ob einiu got vor ougen hât
und ir man kein missetât
durch unsers herren êre wil mîden,
waz smerzen muoz der herze lîden?
ein man sînes wîbes hat gewalt,
manic wîp durch zuht und scham wirt alt.
ein man tuot manic dinc verholn,
so ein wîp durch zuht muoz kummer doln.
ich weiz vil mêre denne ich hie sage:
ein ganz büechelîn von frouwen klage
wölte ich vol schrîben unde tihten,
sölte ich niht ander dinc verrihten.
swâ bî ein mensche belîben sol,
swer im daz liebet, der tuot wol:
swer êliche liute einander leidet,
sîn selbes sêle er von gote scheidet.
bescheidenheit ist sêre verswunden:
swâ hie vor mit drîzic pfunden
oder mit vierzigen ein koufman
sîn kint bestatet, dô benuogte in an:
sô sol er nu sîn gar enwiht,
swer mit hundert marken niht
oder mit ahtzigen sîniu kint
bestatet: daz macht die werlt sô blint
und sô gîtic ûf irdisch guot,
daz wênic ieman iht rehtes tuot
und daz allez daz wirt beschaben,
dâ mit diu werlt sich sölte laben.
tuo, tiufel, ûf dîn arken
und fülle mit disen marken
alle die winkel die du hâst!
dir bringt der wirt und ouch der gast,
der briutigam und ouch diu brût
beidiu stille und überlût
sôgetân guot, daz dir wol füeget
und dâ mit in niht benüeget.
ein dinc von herzen übel zimt:
swâ einer ein ungenêmez wîp nimt,
ob man si wider wiget mit guote
und er gedenket in sînem muote.
< ist si niht schoene, sô ist ir guot
vil schoene, daz gibt dir hôhen muot;
ist si niht schoene, sô minne dâ bî
ein gar schoene, zwuo oder drî!>
wê dir ê, wê dir immer, wê!
wê dir wîp bî sôgetâner ê!
wê dir man, daz dir daz guot
je wart sô liep, daz dir den muot
so hât verkêrt daz dir der lîp
niht liep ist, diu dîn êlich wîp
wesen sol in ganzen triuwen!
sol diu bî dir in êwigen riuwen
leben und haben swinden muot.
waz frumt ir denne ir kreftic guot
mit dem si dir wart geben ze ê?
wê dir rîche und arme, wê,
rîche des guotes und arm des muotes!
wê dînes fleisches, wê dînes bluotes,
daz dorren muoz von jâr ze jâr,
swar ouch diu arme sêle hin var!
niht mêr ich dâ von schrîben wil:
unser herre gebe, daz niht vil
sîn, die sôgetân leben haben
mit den ir fröude sî begraben!
sô stolzen muot nie man getruoc,
er habe an einem wîbe genuoc:
benüeget in an der einen niht,
sô wil er sîn ein boesewiht.
wol im, dem ein reinez wîp
bewart guot, êre, sêle und lîp!
der sol got loben von herzen grunde,
von sinnen, von kreften, von süezem munde
und immer im gerne sagen danc,
wenne ez sprach her frîdanc:
< von fröuden frouwen sint genant,
wenne si gefröuwent elliu lant.
wie wol er fröude erkante,
der frouwen von êrste si nante!
swer ir tugent erkennen kan,
sô sint si tiurre denne die man:
si schement sich maniger missetât,
ûf die ein man niht ahte hât.
man sol irre tugent nemen war,
ir dinc sol nieman wizzen gar.>
sölte êwigiu fröude âne frouwen sîn,
sô hête der engel der künigîn
niht gesegent ir kindelîn
daz si gebar âne alle pîn,
und magt noch ist und magt dô was
dô sî des selben suns genas,
und reiniu magt sol immer sîn
und aller meide spiegel schîn.
ô magt, ô hôchgelobtiu magt,
der kiusche besunder hât behagt
vor allen meiden dem herren aleine,
dem niht ist liep denne lûter reine!
ô magt, ô süeziu, reiniu magt,
ô magt, von der uns ist betagt
sêlde und êwiger fröuden trôst,
wenne dîn kint uns hât erlôst!
ô muoter magt, ô troesterîn
aller sünder und ouch mîn,
lâz uns dir bevolhen sîn
und wende von uns der helle pîn!
ô muoter magt, ô frouwen frouwe,
ô liehtiu rôse, ô himel touwe,
tuo dîn genâde sunderlîchen
gein allen frouwen, armen und rîchen
alein ir leider vil verwildet
sîn, iedoch sint si gebildet,
frouwe, nâch dir und du nâch in!
nu teile mit uns dînen gewin:
hâstu genâde funden bî gote,
sô bis gein im ouch unser bote!
er liez dâr üm dich genâde vinden,
daz du uns armen sînen kinden
teilest mite dînen funt:
nu bite in frouwe, daz wir gesunt
an lîbe, an sêle bî im besten
und im sînes dienstes niht abe gên.
nu süln die frouwen mir vergeben.
hab ich iht geschriben uneben,
des wil ich si ergetzen hie.
nu sült ir merken allez wie:
dô unser berrc bî uns ûf erden
einer meide kint geruochte werden,
dô wolte sîn reine güete hewêrn
wie liep im reine frouwen wêrn.
die güete er dennoch baz vol fuorte,
dô in ein sundigiu frouwe ruorte
an sîn füeze, die er gereinte
dô si vil riuwen zeher weinte:
dâr an gap er ein bilde uns allen.
swenne ouch wir in sünden vallen,
daz wir mit riuwen wider kêren
und sîner friunde schar gemêren.
maniges hôhen herren palas
liez er ûf erden unde was
bî marien unde marten:
die mohten sîn vil gerne warten
wenne er si beide mit triuwen meinte,
dô er mit in irn bruoder weinte
und in hiez wider lebende werden,
der vier tage tôt lac in der erden.
wie liep im reine frouwen wêrn,
daz müge wir ouch mit der bewêrn,
diu in ruorte an sîn gewant
und gesunt wart sâ zehant
von dem bluote, daz ahtzehen jâr
gepînt si hete, daz ist wâr.
der selben frouwen liez er ûf erden
sîn antlütze, daz in hôhen werden
ze rôme mit flîze noch ist behalten,
daz man die jungen mit den alten
an dem antlâz tage lêt sehen
daz wir noch manige hoeren jehen.
marien riuwe was ouch vil grôz,
dô si ein kosper salben gôz
ûf sîn houbet durch sunderliebe,
daz jûdas leit was dem diebe.
diu reine witwe ouch liep im was
diu vor sarepte zwei hölzer las,
von der brôt ouch helyas
in herter hunger nôt genas.
swer der rede mêre wil suochen,
der gê ze der künige buochen.
wie liep im reine frouwen wêrn,
daz müge wir ouch mit den bewêrn:
dô man in ze der marter fuorte,
vil frouwen, die wîplich güete ruorte,
weinten üm in gar inneclich;
gein den kêrte er sich minneclich
und sprach in aller sîner engste lem:
< töhter von jerusalem,
weinet über iuch selber und über mich niht!
diu zît kumt noch, daz daz geschiht
daz ir werdet sprechen wol den wîben,
der lîp got ân kint liez belîben!
sêlic sint die brüste, die kein kint
habent gesöuget!> seht diz sint
urkünde, mit den er wolte bewêrn
wie liep im reine frouwen wêrn,
daz er in grôzen engesten kôste
mit in, dô uns sîn marter lôste.
sît dô er an dem kriuze hienc,
sîn muoter dennoch von im niht gienc
und ander frouwen, die sîn nôt
beweinten, biz daz er tôt
wart geleget in ein grap.
ir triuwe in dennoch niht begap:
si machten und kouften im ein salben,
mit der si wolten allenthalben
gesalbet sîn wunden habe,
swenne er erstüende von dem grabe.
wie liep im reine frouwen wêrn,
daz müge wir wol dâ mite bewêrn
daz er marien alters ein
von êrste nâch sîner urstende erschein
und bî namen ouch si nante
und si ze sînen jüngern sante.
wie liep im reine frouwen wêrn,
daz müge wir noch baz bewêrn
daz er si mit im dô liez gên
und ouch bî sînen jüngern stên,
dô er vor in ze himelrîche
fuor und si vil trûriclîche
mit einander in herzeleide
von dem berge synâ liez scheide,
den an dem zehenden tage dar nâch
vil süezer trôst und genâde geschach,
dô des heiligen geistes güete
inbrünstic si machte mit sîner glüete:
alsô müeze er iuch, vil lieben frouwen,
entzünden, daz ir und wir den schouwen
in ganzen fröuden êwiclîche,
der iuch gar liep hete ûf ertrîche!
nu sül wir aber vürbaz rennen
und unsern herren baz erkennen. lxxxvi ein rede gemeine niemans alaïe.
allez dinc nimmer boese ende hête,
swer ez mit gotes vorhten tête.
swaz man âne gotes vorhte tuot,
daz kan nimmer werden guot.
swie heimlich ieman missetuo,
er sol doch vorhte haben dar zuo.
nieman ûf erden ist sô rîche,
daz siuche und sorge im gar entwîche.
sorge an der sêle, siuche an dem lîbe
lânt selten frî und frô uns belîbe.
gar frô und frî als vogellîn
mac wol der sêlige mensche sîn,
den wol benüeget mit kleinem guote
und alle zît lebet in senftem muote.
got lâze mich nimmer daz guot gewinne
von dem der sinne mir zerinne,
daz ich daz minne beide ûzen und inne
daz mich beroube der wâren minne.
swem liebet ze sêre der werlde guot,
dem bringet der tiufel in sînen muot
ofte sô werltlich getrehte,
daz er gelouben niht kan rehte
swaz man im von der heiligen schrift
vor gesagt: disiu michel gift
wonet nu manigem menschen bî
daz schoene ir wil sîn und gar frî,
und gêt bî uns rehte als ein dahs
der slîchet durch einen nazzen flahs,
und als ein glîzender stelliô
des zuokunft selten ieman wirt frô.
dipsas und amphisibêne
sint grimmer slangen ûf erden zwêne
noch grimmer sint die selben liute,
der leider ûf erden vil ist hiute.
die vastent und gar vil geswîgent
und in tempeln gar tiefe nîgent
und als einveltigiu lemmer lûzent
und manigen valsch in in doch mûzent.
wêr ich dem himel iht dester nêher,
ich wölte ouch blinzeln als ein heher
dem man kriselt ûf sînem houbet,
daz man mir dester baz geloubet.
brustklopfen, siufzen, tougen blicke
triegent einveltige liute dicke,
swenne si die hânt vür heilige liute,
die dirre gebêrde vil künnen hiute:
dâ von lêrte uns ein wîser man,
des sprüche ich vil gelesen hân:
< swinc dich niht in allen wint,
volge den niht die valschaft sînt!>
swelch lûzender übel hunt sich flîzet
daz er die liute vêringen bîzet.
vor dem sol man sich vil sêrre hüeten
denne vor dem, den man siht wüeten:
swer mir strîchet in den munt
ein affensmalz und als ein hunt
mich vêringen dar nâch bîzet,
grôzer untriuwen er sich flîzet.
unkust treit aller untugent insigel:
unküstige liute bediutet der igel,
der mit spitzigen borsten stichet
und selber sich birget sô er sich richet;
der igel ist nu diu werlt vol:
swen si niht stechen, der vert wol.
ez schadet einem andern ofte ein man,
der im niht vil gefrumen kan.
swer guot und êre wil haben ûf erden,
dem muoz ez nu vil sûrre werden
denne unsern vordern bî den jâren,
dô die liute dennoch einveltic wâren
und unserm herren getrûweten wol.
ob man die wârheit sprechen sol,
sô vinde wir leider wênic liute,
die gote getrûwen ûf erden hiute.
wizzet er ist ein sêlic man,
der guot vür guot genemen kan,
und swen benüeget des er hât,
ez sî getranc, spîse oder wât.
swer denne sich hiure mêr denne vert
dunket guotes und êren wert,
des herze ist vil sêre beswêrt
und wirt ein anderre ê gewert
denne er der dinge der er gert:
diz sorgen ist als ein spitzic swert,
daz alle tage sîn herze stichet
und ander liute an im gerichet.
sol gîtikeit und glîchsenheit
und simonîe und driveltikeit
gar heilic machen die kristenheit,
sô triuget mich mîn einveltikeit.
diu heilige schrift ist hin geleit,
wenne si durch êwige sêlikeit
selten ieman lernen wil
leider, denne üm alsô vil
daz wir helfen disem lîbe.
swâ diu arme sêle ouch belibe.
diu heilige schrift lêrt allez guot:
swer si kan und anders tuot
denne si rîche und arme lêrt,
des unsêlde zwirent wirt gemêrt.
pfaffen, münche und nunnen orden
sint koufliute gesellen worden
und trahtent mêre wie si gesuochen,
denne wie si tugent in heiligen buochen
vinden als wîlent heilige liute.
wer ist ûf erden einveltic hiute?
katzen kint gelernet wol mûsen:
wêr gîtikeit in hundert klûsen,
swie sêre diu tür ir wêre verspart,
si tribe ûf unkouf doch ir art.
ist ein man edel, kiusche und reine,
wolgezogen, schoen und gemeine,
milte, senfte, getriuwe, gewêre,
friuntholt, diensthaft und hofebêre,
des lîbes ein helt und wol gelêrt:
doch wirt er selten nu wol geêrt
nâch sînem werde, swie wol er tuot,
er habe denne leider irdisch guot.
des ist der werlde sin verkêrt,
daz nieman lernet oder lêrt
denne üm irdisch guot und êre.
des gebent uns müniche und pfaffen lêre.
wâ sül wir hin, wem sül wir volgen?
ist got allen den erbolgen
die niht behalten sîn gebot,
sô ist uns armen allen nôt
daz unser herre uns mêre vertrage
denne diu heilige schrift uns sage.
diu heilige schrift ist sunder gift,
valscher trôst ist als ein wift.
gotes vorhte in süezer andâht
hât manige sêle ze himel brâht.
swer der heiligen schrift niht ahtet
und niur der werlde dinc betrahtet,
waz sol man dem von gote sagen!
unserm herren sül wirz immer clagen
daz manige liute sô herte sint,
daz si gein gotes worte blint
werdent und dar zuo sô toup,
daz si ez wegen als ein loup
daz der wint füert von dem boume:
in disem jêmerlichen troume
gêt manic mensche, dem gotes lêre
sîn hertez herze niht mac bekêre.
swer unsern herren vor ougen hête,
vil selten er immer missetête:
sô wölle wir nâch gên unserm sinne
mêre nâch verlust denne nâch gewinne,
swenne wir nâch irdischen êren trahten
und unsers herren lützel ahten:
hât daz gruntvesten, sô bin ich golt,
und golde und silber ist nieman holt.
pfaffen der leien sin verkêrent,
swenne si mit flîze got niht êrent
und übersehent und überhoerent
dâ mite si sich selber toerent.
würde ein probst von sînem bischof
wol gestrâfet, des müeste ouch hof
ein techant, ob er anders wölte
tuon denne er ze rehte sölte.
dar nâch müesten ir undertân
manigerleie tumpheit lân:
sô ist nu leider anders niht,
als wir hoeren und als man siht,
denne< schône du mîn, sô schôn ich dîn,
sît wir beide schuldic sîn>.
des vinde wir tummer herren mêre
denne tuomherren, daz müet mich sêre,
und mêr tôraffen
denne kôrpfaffen,
mêr tôrherren
denne kôrherren.
< wer kan die besten ûz gelesen,
wenne nieman wil der boeste wesen?>
alle fürsten wâren kleiniu kint,
alliu bistuom, diu noch rîche sint,
wâren wîlent kleiniu kirchelîn,
swie ahpêr nu ir pfrüende sîn.
maniger dunket ein wîser man:
hêt er als wênic als ich hân,
er wêr als tôroht als ich bin.
rîchtuom hât manigerleie gewin,
armuot verdrücket witze vil,
kunst ân guot ist affen spil,
gewin hât mit gewinne pfliht,
ein kummer ist âne den andern niht,
guot âne kunst ist tôren glanz,
kunst mit guote treit êren kranz.
diu heilige schrift muoz immer sîn
doch aller künste keiserîn:
swer die niht lernet in sîner jugent,
der sol selten grôze tugent
bî andern künsten lerne
ze pârîs oder ze salerne.
man vindet kunste ûf erden vil,
der unser herre niht enwil:
kunst, adel, schaz sint gar enwiht,
bekennent si unsers herren niht.
waz ist werltlicher êren glanz
denne tôren fröude und affen tanz?
swelch schuoler selber niht wil lerne,
der êrt ouch sînen meister ungerne,
der in gern daz beste lêrte
dâ mit er unsern herren êrte,
an dem sîn sêle doch muoz beklîben
wil si bî êwigen fröuden belîben.
swer niur grôziu buoch wil hoeren
und niht verstên, der wil sich toeren
swenne er eins buoches niht mêre kan
denne wie ez sich vorne hebe an:
wil er sich dâ mit ûf tüemen
als die sich grôzer friunde rüemen,
dem ist der künic von rôme gesippe
von der alten adâms rippe.
selten er lange in êren stêt,
swer mit valscheit ümme gêt.
maniger hin ze pârîs vert,
der wênic lernet und vil verzert:
sô hât er doch pârîs gesehen:
des müge wir tôren niht gejehen!
lerne wir kleine dinc, daz uns füege,
und lâzen uns dâ mite benüege,
daz sant johannes damascên
und mit im heiliger lêrer zwên
uns habent geschriben in latîn!
daz merket ir leien und nemet ez în!
swaz unser herre uns hât enboten
bî sînen wîssagen und sînen zwelfboten,
daz sül wir êren und wol behalten
und lâzen die grüebel nüzze walten,
den sanfte mit grüebel nüzzen sî:
kristen geloube ist wandels frî.
ein guot tischlachen und ein hemde,
den engelische nête und bilde sint fremde,
wert etswenne als manigen tac
als jenez an dem grôz arbeit lac.
ketzer habent von êrste ûz brâht
daz manic dinc ist sît erdâht,
des kristen geloube wol enbêre
ob niht ketzer ûf erden wêre.
maniger ein meister wesen wîl
und wênt er künne mêr denne ze vîl.
dem noch nie rehte wart bekant
wâ von ein meister sî genant,
und ouch waz dar zuo gehoere
daz man in gerne sehe und hoere;
sô schiltet maniger eines andern kunst
der selten guot, êre oder gunst,
mit sîner künste hât erworben:
von nîde ist künste vil verdorben.
swer einen bickel giezen kan,
der nimt sich glocken giezens an.
waz sol tiefiu und grôziu kunst,
diu niht erwirbet gotes gunst?
swer hôchfertic ist mit sîner künste
und niht wirbet nâch gotes günste,
war zuo wil der vil buoche lerne
ze pârîs, orlêns oder ze salerne?
dâ von lêrt uns alle schôn
ein buoch heizet enchiridion:
< swaz wir mit unserm sinne niht
mügen begrîfen, als ofte geschiht,
daz sül wir die heiligen schrift
uns heizen lêren, ê zwîfels gift
unsern gelouben gar verkêre
und unser sêle unsêlde gemêre.>
swer sîn sêle wölle wol bewarn,
der lâze alle künste varn
und diene unserm herren flîziclich
mit süezer andâht einvelticlich.
waz sol dem man hôchgültîc buoch,
grôz schaz ân êre, der êwigen fluoch
ûf sîn sêle ziuhet dâ mite
nâch gîtiger meister und pfaffen site?
zwîfel und boese gewonheit
machent der helle strâzen breit.
swer sich troestet irdisches guotes
und mit dem ist gar frîes muotes
bîz an sîn ende als manic narre.
der strebet gein der helle pfarre,
dâ elliu fröude ein ende hât:
dâ ist weder triuwe noch helfe noch rat.
eyâ got herre, wie wîten strich
diu selbe pfarre hât üm sich!
wie manic sêle dâ wirt verlorn,
du wendest denne dînen zorn
von uns und wöllest uns mêre vertragen,
denne uns dîn diener von dir sagen!
muotwilliger tôren justieren
und tummer schuoler disputieren
mac wol gelîch einander sîn,
wenne si machent in selber pîn.
ein arm hôchfertic lobelîn
hetzet manigen an bern und an swîn.
swer sînen muotwillen trîbet ûf erden,
der wil niht himel bürger werden.
aller meister flîz und lêre
muoz mit leide wider kêre,
swâ ein schuoler niht lernen wil:
der man nu leider siht gar vil,
die gern hêten guot und êre
und doch versmêhen der wîsen lêre.
schuoler strebent von der schuole:
ê denne si vor irs meisters stuole
sîn gesezzen siben jâr,
sô lâzent si schuol und meister gar
und wispelnt hin und wispelnt her,
zühte, künste und êren lêr:
si sprechent denne, man habe si niht
gelêret, als leider ofte geschiht.
swer die wârheit alle zît
wil reden, der wirt ein lemschît
allen den die valschaft sint;
manîc mensche gesiht und ist doch blint.
allez lernen ist enwiht,
daz sich gein himel rihtet niht.
swer vil dinges in wil füeren,
der muoz etswenne mit einem anrüeren.
man sol niht sêre die heiligen schrift
durchgrübeln, daz iht der sêle gift
stecke in valschem honicseime;
koufbrôt ist niht als daz dâ heime.
sant mertîn gar einveltic was
und ouch der milte sant niclas
und manic ander heilic man,
der ich niht alle genennen kan,
und sint doch in himelrîche
vil baz bekant und ûf ertrîche
denne arrius und sabellius,
fotînus und pelagius,
novâcius und prisciliân
und manic ander unsêlic man,
die sich der künste nâmen an
die man ze banne hât getân.
wizzet daz der êrsten boten lêre
einveltic was und hât doch êre
und sol êre haben êwîclîchen:
welch kunst ûf erden kan ir gelîchen.
swâ der heilige geist lêrer ist,
dâ lernet man vil in kurzer frist.
wir sîn von juden und von heiden
bekumen und sölten von in beiden
mit unserm gelouben sîn gescheiden
und ir leben sölte uns leiden:
nu hoer ich sagen, daz etwâ kristen
bî den jüden haben ir kisten
und mit den jüden nemen gesuoch:
ô boese bilde, ô êwiger fluoch!
ô verdamtiu gîtikeit,
wâ ziuhestu hin die kristenheit!
swer jüden holt und heimlich ist,
der minnet dich niht, herre jêsu krist!
ir leben lîden wir bî uns wol,
ân sache e sî nieman toeten sol:
alein mit valsche sîn durchbort
ir rât, ir tât, ir schimpf, ir wort,
doch muoz in leider heimlich sîn
manic mensche, den twinget kummers pîn,
den ofte sîn rîcher ebenkristen
wol möhte ân allen schaden fristen
ûf guote bürgen oder ûf pfant.
wer reichet nu sant oswaldes hant
oder sant niclas armen liuten,
sô si geneigt in welken hiuten
gênt vor hunger und gerne stürben,
e si mit gesundem lîbe verdürben?
swen hungert und ist der wête blôz,
sô wart nie siechtuom sô grôz.
die juden teilent nâch irem site
irn zehenden vil baz den armen mite
denne manic kristen, der vil guotes
hât und doch boese ist des muotes:
des müeze wir manic unbilde klagen,
daz ofte geschiht bî unsern tagen.
swenne unser herre ein kummer jâr
lêt werden üm unser missetat,
sô kument hin nâch zwei hunger jâr,
ê denne die gîtigen werdent sat,
die dâ tuont als nimmer mêre
wîn sül werden oder getreide:
daz si nâch guote stên sô sêre.
daz kumt uns armen ofte ze leide.
diente wir unserm herren wol,
sô würden selten hunger jâr.
dem weder kaste noch keller ist vol.
wunder ist ob der ezzen getar.
schelm, hunger jâr, roup und brant
hânt ofte verderbet manic lant,
daz doch sîn nôt sît überwant,
als uns allen ist bekant:
verliese wir aber milte liute,
getriuwe und guote ûf erden hiute,
der sî wir unergetzet immer,
wenne disiu werlt ie swinder ie grimmer
leider wirt von tage ze tage;
got sül wir ez immer klage!
sô maniger guot und êre gewinnet,
und sich gemêren daz beginnet,
sô wênt er sî ein frumer man.
wol ûf, her narre, hebt iuch hin dan
dâ man die rehten frumen nennet,
wenne iuch nieman dâ bekennet!
sliefet in iuwern rosse mist
als ein wibel, dem senfter ist
in dem gestanke in veizter erden
denne künigen und keisern ûf hôhen pferden!
man vindet leider manigen hiute,
der noch minner armer liute
denne eines vihes ahten wil:
hât der guotes mit schanden vil,
dâ bî gêt manic armman
dem got vil baz sîns rîches gan
denne im der erden, wenne im ze sêre
liebet irdisch guot und irdisch êre.
ich meine die pfaffen mit den leien,
die an dem vor genanten reien
der gîtikeit sint genant
und sus bekant über alliu lant.
swaz dêmuot und gar süeze andâht
in gotes liebe zuo hânt brâht,
daz wil hôchfart, nît und unkiusche
und manic verborgen grôz getiusche
sêre zestoeren und verderben,
wenne valsch hât leider manigen erben.
valsch ist gemischet ze manigen dingen,
diu heil und sêlde uns sölten bringen:
predigen und messe sint niht frî
da ensî etswâ ein hêkelin bî;
got gebe uns ze der sêle ein gelücke!
wallen hât etswâ boese tücke
mit vil manigerleie dingen,
diu ich niht alliu wil vür bringen.
vil muscheln und ouch spengelîn
bedeckent manigen bilgerîn,.
der durch koufschaz ûz ist kumen
mêre denne durch der sêle frumen.
manic gîler sich jêmerlîchen nert,
des sêle doch niht ze himel vert,
üm daz leben daz er hât.
gîlen hât manige mîssetât.
zuht, güete, milte und ander tugent
ziert man und wîp, alter und jugent:
freidigiu wort, eide über eide
möhten uns von gote scheide,
ob wir niht anderre sünde têten
und diz in stêter gewonheit hêten.
er ist niht verre von der tât,
swem sanfte tuont diu wort diu er hât..
boesiu wort ûz boesem munde
habent laster hort in herzen grunde.
in der êrsten kristenheit
was ein guotiu gewonheit:
swaz man singen oder sagen wolte
oder swaz man ouch würken solte,
daz man ê denne ez geschach
in nomine domini âmen sprach,
als die zwelfboten heten gelêrt:
nu hât ez leider sich verkêrt,
sît unwirde, unbilde unde zorn
daz selbe wort in habent erkorn:
in nummer dummen namen sprichet
maniger, swenne er sich gerichet
mit worten in zorn oder swâ geschiht
unbillich dinc. wen sölte niht
müen daz juden und heiden
mit eiden von uns sint gescheiden?
swem sîn vater erhangen wêre
oder sîn kint, dem wêr vil swêre
swâ man des leides vor im gedêhte
und ez mit worten ze ôren im brêhte:
sol denne unsers herren tôt,
der durch uns leit unschuldic nôt,
uns alle sô geringe wegen
daz wir emziger eide pflegen
und bî sîner marter swern?
sô wir uns swacher kriege wern,
sô mane wir unsern herren got
leider ofte an sînen tôt
mit maniger worte wandelungen,
die bî den alten lernent die jungen.
wir solten sîn bluot sô geringe niht wegen,
wölte wir der heiligen lêre pflegen,
wenne sînes bluotes ein tröpfelîn
wêr hôchgültiger denne aller der wîn
und allez daz ie kostbêr ûf erden
ist gewest und noch mac werden.
als man unserm herren ze lobe und ze êren
zwischen ôstern und pfingsten hoert gemêren
alleluiâ tegelich,
alsô gemêrt diu werlt worticlich
eide über eide von tage ze tage:
swaz einer dem andern nu sol sage,
daz underschiuzet er mit eiden
sô vaste, daz weder jude noch heiden
sînen ungelouben alsô wölte
swachen ob er ez tuon ouch sölte.
got herre, lâ dir geklaget sîn,
daz tummez volc sô wênic dîn
schônet von unverstandenheit!
und daz dîn güete sô vil vertreit
unzühte, des ist uns allen nôt!
wol im, der kristenlîche ist tôt!
swer lügen beschoenet mit eiden,
der wil sîn sêle von gote scheiden.
selten er verre mit êren vert,
swer vil gelinget unde geswert.
man hoert von herren etswenne ouch wort,
diu wîlent von niemanne wurden gehôrt
denne von gar verschemter diet,
die man von frumen liuten schiet.
got herre von himel, wie nôt uns ist,
daz du sô barmherzic bist! lxxxix. ein mere von einem swerenden kinde.
ein buoch daz heizet dialogus,
in dem schrîbet sant gregôrius
ein dinc, daz niht bekant ist wîten,
daz ein roemer bî sînen zîten
hete ein kint, daz strâfte er selten
und liez ez sweren, fluochen, schelten:
wenne im ouch leider nieman werte,
swenne ez unsern herren selber unêrte,
von sîner boesen gewonheit.
nu wart ez siech, und dô ez leit
von grôzer siuche smerzen grôz
und ez sîn vater in sîner schôz
hete und üm ez trûrte sêre,
dô rief ez:< were, genanne, were!
man wil mich zücken!> dô sprach er:
< sagâ, vil liebez kint mîn, wer?>
< more, more!> do begonde ez schelten
unsern herren, daz man im leider selten
hete gewert, und starp alsô.
sînes tôdes wurden vil unfrô
vater und muoter, von den schulden
sîn armiu sêle muoz immer dulden
êwige marter unde pîn.
fünf jâr alt was daz kindelîn,
als der heilige herre vür wâr
uns hât geschriben. got herre, war
süln die kumen, die elter sint
und mêre tuont sünden denne daz kint
mit sweren, fluochen, mit manigen dingen,
der ich niht darf hie vür bringen,
wenne ir diu werlt ist leider vol!
swer sinne hât, der vindet si wol.
daz aber die liute niht wöllen gestillen
ir kint und in lâzen iren willen
an allen dingen ûf von jugent,
des lernent si leider manige untugent,
mit den si sterbent âne alle riuwe.
swer sînem kinde wil sîn getriuwe,
der sol ez in der jugent ziehe,
daz ez der boesen bôsheit entfliehe
und ze den guoten sich geselle:
sô kumt sîn sêle niht in die helle,
in der daz kleine kindelîn
muoz leider immer und immer sîn.
swenne ich ansihe die heiligen schrift,
sô vinde ich mîner sêle gift
an tûsent steten oder mêre:
und swenne ich denne her wider kêre
aber in die werlt, sô troestet mich,
des junge und alte troestent sich
vil baz denne in die pfaffen sagen.
wer sölte an gote sô schier verzagen?
gibt erz niht vor, sô gibt erz nâch.
wir tuon rehte als ein beier sprach:
< wil got daz wir ûf erden leben,
sô muoz er uns daz köstel geben!>
eyâ got herre, gîp uns die sinne
daz wir nâch dîner süezen minne
in disem jâmertal sô werben,
daz wir niht an der sêle verderben
und daz ein valscher trôst uns iht
betriege, des leider vil geschiht!
wenne in der êrsten kristenheit
vant man vil mêre reinikeit
denne in der werlde nu leider sî.
der toetlicher sünden gar sî frî,
der wên ich leider wênic vinden
bî werltlicher êren kinden.
hülzîn liute sint nu ûf erden:
welch rât sol denne der armen werden,
bî den diu werlt noch stehelîn
sol werden und adamantîn?
si ist iezunt halp küpferîn
an triuwen, und halp stüpfelîn
an hilfe, an sippe, an reinikeit,
an aller tugende stêtikeit.
hôchspitziger dache, vürspitziger liute
ist vil mêr in der werlte hiute
denne bî unser veter jâren,
dô dach und liute einveltic wâren.
kupfermünze in goldes schîn
machent manigen einveltigen liuten pîn,
in silbers varwe blî und zin
betriegent tummer liute sin:
die münze sint nu sêre genge worden,
si triegent die werlt und klôster orden.
scheme dich, gotes crêatûre,
pfaffe, ritter und gebûre,
daz fleischlich gelust und irdisch guot
von im sol wenden dînen muot,
der lîp und sêle dir hât gegeben
und gern dir gêbe daz êwige leben,
wöltestu leben nâch sînem willen
und dînen muotwillen durch in stillen!
muotwille und boesiu geselleschaft
wöllen leben ân alle meisterschaft,
muotwille und boesiu geselleschaft
nement manigen liuten sinne und kraft,
muotwille und boesiu geselleschaft
machent manige liute kerkerhaft,
muotwille und boesiu geselleschaft
sint gein der helle ein geneiget schaft.
manic tôr von sînen friunden loufet,
der anderswâ doch niht verkoufet
sînen affen zagel als er gedâhte,
dâ sîn tumpheit in ûz brâhte.
er vert über sleht und über krump:
wer wart ie wîse, er wêr ê tump?
er tuot als ein junc vogellîn,
daz ê der zît wil flücke sîn
und ûz sînem neste vellet nider,
ze dem ez selten kumet wider.
vil maniger guot und êre erwirbet
in fremden landen, sô verdirbet
maniger in sînes vater lande:
der hât beidiu schaden und schande.
könde jugent wizzen waz künftic wêre,
vil manige tumpheit si verbêre
diu houbet und ougen ir machet swêre
und ouch den biutel ofte lêre.
dô des alters mückelîn
ûf sprungen vor den ougen mîn,
dô tet mir wê der sunnen schîn:
dô huop sich manigerleie pîn
an mînem lîbe von tage ze tage.
sorgen, trûren, jâmerklage
bringent diu langen jâr uns allen,
swie sêre wir in der jugent schallen:
sô kurzewîle uns wirt unmêr
und sô der tôt uns wirt gevêr,
hân wir denne tumplich unser tage
verzert, daz müge wir immer klage.
man siht ir ê der zît vil vallen,
die wîben wöllen wol gevallen:
sôgetân vallen ist selten guot,
ez dorret marc und swendet bluot.
dô wîlent die jungen sâhen die alten
zühte, milte und êren walten,
dô nâmen si guot bilde bî in:
sît leider pfaffen und leien sin
ûf karkeit unde gîtikeit
mêr denne ûf tugent ist geleit,
des lernent die jungen bî den alten
karc sîn und boeslich guot behalten
und selten lachen in süezer güete:
und die sô selten guot gemüete
vor grimme nu leider hânt ûf erden,
welch rât sol dort der sêle werden?
ein dinc ich iu doch allen künde:
swer trûric ist üm sîne sünde
und inneclich von herzen weinet
swâ er in gotes liebe vereinet,
des trûren ist unserm herren genême
und sol uns niht sîn widerzême:
bleich antlütze aber und trûric herze
üm irdisch guot ist êwiger smerze,
der ruowe nimmer hie gewinnet
und dort dem tiufel niht entrinnet.
der wîse man jêsus syrach
daz wort in sînem buoche sprach:
< herzen fröude ist menschen leben,
sêlîc ist der mensche dem got hât geben
die genâde, wenne er ist immer rîch
ûf ertrîche und in himelrîch>!
werltlîche fröude meine ich niht,
diu mit der werlde gar hât pfliht.
nu sül wir aber vürbaz rennen
und unsern herren baz erkennen. xc. ein guot vor rede gen zorn vnd neid.
ein dinc ich wol gemerket hân:
swes von herzen grunde ein man
begert etswenne, daz fliuhet hin dan
daz er ez niendert vinden kan,
und des er etswenne niht engert,
des wirt er mêr denne gar gewert.
manic riter ofte hât gerant
ûf rossen, diu nâch sîner hant
niht wolten loufen etswenne:
daz selbe ich ouch an mir bekenne,
swenne ich den louf ein teil zetrenne
an mînem getihte und mit im renne,
swar ez mich hin treit mit gewalt.
swer vehten muoz, daz der sî balt
des ist vil nôt, und daz er niht
boeslichen vliehe, des vil geschiht.
swer rennet, der mac niht wol bewarn
er müeze durch stoup und lachen varn.
über gruoben und graben, über rûch und sleht
über stoc und stein - daz ist sîn reht -
über bluomen, über heide, über manic unflât
und swâ sînes rosses louf durch gât,
dem er niht wol geziehen kan,
daz in etswenne sô verre hin dan
treit, daz erz kûm bringet wider
und etswenne mit im vellet dernider:
alsô ist mir ze mînem getihte:
swenne ich ez einhalp hin rihte,
sô loufet ez anderhalben hin
ûf ein velt, dâ vor mîn sin
ân zwîfel nie geneiget wart;
bringe ich ez wider an die vart,
sô loufet ez ofte vür manic zil,
verrer denne mîn herze wil;
über stoc, stein, stoup, bluomen und lachen
treit ez mich von manigen sachen:
begegnet aber uns ein tiefer grabe,
sô strûchet ez selber und wirft mich abe:
sô sitze ich als in einem troume
und vâhe ez aber bî dem zoume
und loufe mit im über velt hin dan
als der niht wol rîten kan.
wenne wort, diu tiefe sint gewegen,
der süln hôhe meister pflegen,
der sin von vollen brunnen fliuzet
und wîten in diu lant sich giuzet:
des sinnes ich leider unwîse bin:
mînes sinnes kraft vert oben hin
âne künsterîcher âdern prîs
als über ein güse ein dürrez rîs
und als ein wazzer über dickez îs.
salern, padouwe, orlêns, pârîs
wurden nie von mir beschouwet,
daz einem hôhen meister zouwet
baz denne einem armen lêre knaben;
wer wil daz vür ein wunder haben?
mit tummen tump, mit wîsen wîs
was ie dirre wilden werlde prîs.
swer hie vindet des in benüeget,
der hât funden daz im füeget.
des schrîbet uns alsô anderswâ
der tugenthafte senecâ:
< suoche daz du vinden mügest,
lerne die kunst ze der du tügest>.
nu sül wir aber vürbaz varn,
got müeze uns lîp und sêle bewarn! quinta distinctio von zorne und nîde xci. von zorn vnd neide vnd von andern dingen.
der unkiusche sül wir urloup geben,
wenne ir getiusche kan nieman eben
durchgründen und ir missetât
und manic tückelîn, diu si hât.
von zorn und nîde wil ich nu sagen:
dâ von sült ir mir vertragen
ob ich die gîtikeit aber rüere,
wenne ich ûz irem brunnen füere
die zwuo sünde mit irem gesinde,
alein man ir doch gar vil vinde
bî den vorgenanten sünden.
wer kan ir wurzeln gar durchgründen?
daz kan unsanfte getuon ieman,
als ich dâ vor gesprochen hân.
wizzet daz elliu missetât
pfliht mit der gîtikeit hât,
dâ von ist ûz irem brunnen
zorn, nît und haz gerunnen
mit manigen andern grôzen sünden,
als uns die hôhen lêrer künden
beidiu hie und anderswâ.
ez sprach der reine senecâ:
< diu werlt mit fride möhte immer sîn
denne zwei wörter, « mîn » und « dîn »,
diu machent angst unde nôt
und manigen unmenschlichen tôt.>
daz kâîn sînen bruoder sluoc,
wizzet daz in dar zuo truoc
nît, zorn und gîtikeit:
die füegent noch manic herzenleit.
nît, haz unde zorn
habent leider manige sêle verlorn,
wenne si habent zesamen gesworn.
haz von zorn wirt geborn;
nît hât miuchelingen strît,
der in sich neget alle zît;
zorn vert mit fiur her vür,
nît brinnet und hât beslozzen tür.
wöllet ir daz nu merken baz,
sô merket wie man biche ein vaz:
die wîle der bodem ist vür geschoben,
sô schadet der lohe nieman oben,
wirt aber der bodem her abe getân,
sô sleht der lohe des fiures ûf sân:
seht alsus brinnet in manigem man
nît, der in lange verbergen kan:
bringet aber der zorn den nît ze hazze,
sô sleht der lohe schier ûz dem vazze
und meldet sich âne sînen danc.
dâ von sprach her frîdanc:
< grüene, gel und weitîn
sol diu nîtvarwe sîn.
die boesen nieman nîden sol,
den frumen gan ich nîdes wol.>
ir sült ouch wizzen daz der zorn
von der gallen ist geborn
und daz er witze blendet
und manige liute schendet.
sînen dienern gibt er boesen lôn,
dâ von sprach her salomôn:
< ein tummer brastelt in sînem zorn
als under einem hafen rösche dorn.>
zorn wirfet ie daz boeste vür,
daz beste kumt niht vür sîn tür.
zorn ist gein allen witzen blint:
ein vater ofte sîn eigen kint
mordet oder ein man sîn wîp.
zorn wâget sêle, êre und lîp,
er roubet, mordet, luodert, brennet,
sippe und friuntschaft er zetrennet,
zuht muoz swîgen, er wil brehten,
reht getar gein im niht vehten,
kein tôrwarte ist bî sîner tür,
brustrûmen stôzet schier her vür
wirt, gesinde mit den gesten,
rîche und arme, boese mit den besten.
sîn gewalt ist ofte grôz ûf erden:
sölte unser fleisch niht asche werden
und sölte diu sêle lange dâr inne belîben,
wer möhte vor sînem gewalte beklîben?
swelch mensche sînen zorn richet
an sînem vînde und in erstichet,
der hât vil übel sich gerochen:
wenne er sîn selbes sêle erstochen
hât vor gote jêmerlichen,
diu verlorn ist êwiclichen,
ob ez mit heizer riuwe niht
sîn schulde büezet, des vil geschiht.
der tiufel ist zorne bîgesellic,
manic mensche von zorne wirt hinvellic.
zorn ist aller schanden pforte
beide an werken und an worte,
zorn wont allen tôren bî:
welch wîse man ist gar zornes frî?
zorn nimt den man sich selber gar,
zorn ouch sôgetân dinc tuon getar
diu über menschen kraft sich steigent
und ofte lîp und sêle veigent.
zorn vergizzet triuwen und êren,
untriuwe mit lügen kan er gemêren,
von zorn wirt manic mensche lam,
von zorn wirt vater kinden gram,
von zorn vil manic mensche wüetet
daz sîner sinne niht eben hüetet,
von zorn manic mensche sich selber henket.
zorn fleisch, bluot, marc und hirne krenket,
zorn lîbes, sêle und êren vergizzet,
zorn elliu dinc unrehte mizzet.
wizzet er ist ein wîser man,
der bî im selber belîben kan
in zorn, in fröuden, in grôzem leide,
daz sîn gemüete sich niht scheide.
von zorn ist manic man verdorben,
grôz fröude hât nît und haz erworben.
grôz herzeleit swachet ûzen und inne
des menschen muot, kraft und sinne.
zorn mir wê zem êrsten tuot,
dar nâch betrüebet er des muot
den ich erzürne, noch mêre geschîht:
swer mîn unzuht hoert oder siht,
der hât mich niht als er mich hete
ê denne ich vor im missetete:
sus wirt diz übel drîerleie,
des manic pfaffe und manic leie
an lîbe, an sêle hât schaden genumen.
zorn tuot schaden und selten frumen.
swâ zorn sînen sporn rüeret,
ungedult daz banier füeret.
doch wizzet daz unbescheidenheit
ir zweier reise nie vermeit,
wizzet ouch daz des zornes her
in allen landen hât vil mêr
tôren denne wîser liute.
des stêt deste wirs diu werlt hiute.
ein tôr sich selber niht bekennet,
swie dicke man narren vor im nennet.
als der einen hunt ziuhet bî den ôren
tuot der, der wîsheit legt an tôren:
der ist nu leider alsô vil,
daz ir nieman hât ein zil:
wenne wir vinden tôren und affen
beidiu bî leien und bî pfaffen.
des schrîbet uns meister persêus
in sînem vil swêren büechelîn alsus:
< hundes zungen und esels ôren
recket man gerne ûz ûf die tôren,
storch snebel und vinger diuten
guckent ofte nâch tummen liuten>:
wol im, er ist ein sêlic man
der sich dâ vor behüeten kan,
wenne tôren herze lît in irem munde,
der wîsen munt in herzen grunde!
manic man möhte gar sanfte leben,
könde er im selber frîde geben
üm kleine dinc daz in sêre beswêrt
und ofte niht ist der rede wert.
sô wirt ouch maniger zornes vol,
swenne er einem andern sagen sol
waz dirre und der im habe getân:
der lêt mit fride gên hin dan
die vînde und tuot den friunden leit:
diz kumt von unverstandenheit.
in des nides klûsen ich vinde
ein vil jêmerlich gesinde,
die weder mir noch in tuont liebe,
wenne si slîchent als die diebe.
ir herze wirt selten immer frô,
wenne ez dorret als ein strô.
sî tragent honic in dem munde,
gift und gallen in herzen grunde.
swenne si friuntlich gein dir lachen,
sô soltu stap haben under lachen.
si lachent ûzen und sint innen
vîl unreiner denne die pfinnen,
wenne si in selber niht mügen entrinnen,
und noch giftiger denne die spinnen:
des ist sô grôz ir bitterkeit,
daz anderre liute reinikeit,
triuwe, zuht und wirdikeit,
lop und êre, bescheidenheit,
wîsheit, milte und sêlikeit
sint in von herzen grunde leit.
nu merket wie si sîn genant,
alein ir genuoc sîn vor bekant:
liegen, triegen, schelten, brehten,
drôen, sweren, gein got vehten,
tratzen, schrîen, übel sprechen,
morden, stürmen, triuwe brechen
sint des zornes drabe knehte,
die alle rûschent mit gebrehte,
den man iren rûm muoz lâzen,
swenne si varnt die frîen strâzen.
bescheidenheit muoz in entwîchen,
des nîdes gesinde siht man slîchen
bî der strâzen ûf den stîgen:
snudern, smocken unde swîgen,
innen ruoz und ûzen krîden,
nâchkôsen, als ein scharsach snîden,
metten, liegen, nase rimpfen,
spotten, gucken, valschez schimpfen,
itewîzen, fluochen, smêhen,
valschez rûnen, dieplich spehen,
ougen spitzen, zene wetzen,
valsche rête, mörtlich hetzen,
nîthart, siurinc, slangenzagel,
billunc, nîdunc, tugenden hagel
sint des nîdes spiezslîfêre,
aller untugende nâchgrîfêre.
daz thêbe diu stat gar nider saz
mit fiure, daz machte nît und haz:
zwên gebruoder sint geziuge des,
polinices und ethiocles,
künic êdipus und künic adrast
und manic hôchgelopter gast,
der minnicliche parthenopêus,
der unverzaget helt tydêus
und manic ûzerwelter degen,
der gar vil tôt dâ was gelegen
ê denne diu stat gar würde enzündet,
als meister stâcius uns kündet.
nît und ungetriuwer rât
füegent manige missetât.
vil untriuwen und valscher grüeze
wirt verkouft in honiges süeze.
ûf erden ist er ein sêlic man,
swem man wol guotes und êren gan.
manigem ich ofte dienen muoz
üm sînen halp küpferînen gruoz,
des ich âne zwîfel niht entête
vörhte ich niht sîne valsche rête.
schoene weter und herren lachen
verkêrent sich von kleinen sachen,
sich verkêret aber selten grimmer nît,
der gern übel tête ze aller zît. xcii. ein mere von einem gebaure der het einen bachen
nu hoert waz ich vernumen hân:
einen bachen hete ein guoter man,
der hôhe in sînem hûse hienc.
ein sîn gevater zuo im dô gienc
und sprach:< gevater, volge mir,
tuo dînen bachen schier von dir
und hâh in in jenez fenster dort!
von dînem herren hân ich gehôrt,
daz er mit flîze dich biten wil
daz du in im borgest ûf ein zil:
tuostu des niht, sô wirt im zorn.
nu sprîch, du habest in verlorn!>
der guote man tet nâch sîner lêre -
des gerou in sît vil sêre -
und hienc den bachen an die stat,
als sîn gevater im gap rât:
des triuwe gein im was leider smal,
wenne er des nahtes den bachen stal.
des morgens dô lieht wart der tac,
der arme man vil sêre erschrac
dô er des bachen niht envant.
ze sînem gevatern lief er zehant
und sprach:< ich hân verlorn den bachen>!
vil unkuntlich begonde er lachen,
als manic boese man noch tuot
der wider got gewinnet guot,
und sprach:< sich, alsô soltu sprechen
und solt über ein mînen rât niht brechen:
von der rede kum du niht,
swaz in der werlde dir geschiht!>
er sprach:< entriuwen, daz ist wâr>!
< nu hüete daz immer ieman ervar,
daz ich dir hân den rât gegeben,
wenne ez gienge mir an mîn leben!
dîn herre ist ein sô freidic man,
er gewünne die lîbe uns beiden an,
mir üm den rât, dir üm die tât;
herren gewalt vil tratzes hât.>
der guote man dô vil trûric schiet
von sînem gevatern, der in verriet:
swie grôz sîn leit was und sîn zorn,
doch was der bache alsus verlorn.
swer guot alsus gewinnen kan,
der sol nu sîn ein kluoger man:
ist aber sîn leben genême gote,
des bescheidet in des tôdes bote.
üm nît und haz strâfe wir die alten
und habe wir gar gehêbe valten,
in den wir alten kriec behalten
des kristen liute niht sölten walten:
der valten ist aber gar geswîgen,
in den alte guottête sölten lîgen,
ich hoere manigen menschen sprechen,
swenne er sich niht mac sân gerechen:
< des krieges wil ich vergezzen nimmer,
und sölte ich leben immer und immer!>
diu wunde nimmer heil wirt,
die wîle daz îsen darinne swirt.
gedêhte wir guottête alsô lange
als übeltête, diu mit getwange
unserm herzen wonet bî,
sô würde wir maniges leides frî.
waz sol uns daz in unserm muot,
daz alle tage uns leit tuot?
wer trüege ein gift in sînem magen,
diu im daz herze wölte abe nagen?
swenne übel liute sich niht enmügen
gerechen mit unküste und mit lügen,
so beginnent si fluochen und schelten:
daz lâzent ir manige leider selten.
irs herzen gift muoz ie ûz bresten,
sô si ze sêre brinnet in den testen:
si mügen achitofels genôz
wol sîn, des unkust was sô grôz
daz er vor grimme sich selber hienc,
dô sîn valsch rât niht für sich gienc:
daz vindet man in der künige buochen,
swer ez mit flîze dâ wil suochen.
unküstiger liute valscher rât
manic grôz unbilde gestiftet hât:
des sint hern gêdeôns kint geziuge
in der schrift, daz ich niht liuge
der werde ritter gêdeôn,
den got geziert hete alsô schôn
daz er sibenzic süne hete
mit einander in gelîcher wête:
an den grôz unbilde sît geschach
von sînem kebes sune darnâch
( den grôz untriuwe und valscher rât
ze rihter machten an sîner stat)
wenne er in allen ûf einem steine
ir houbt ab sluoc denne einem aleine,
der dâ vor im verborgen was
und vor dem morde kûm genas.
der was geheizen jôathân,
sô hiez der mördisch übel man
abymelech, der driu jâr sît
mort, brunst, urliuge unde strît
üm sich stifte von tage ze tage.
des huop sich jâmer unde klage,
dô er tûsent menschen mit brünste
eines tages verdarbte von rouches dünste
und schier darnâch verlôs den lîp,
dô im sîn hirne ûz warf ein wîp
an der er sich niht mohte gerechen,
und sînen kneht sich hiez erstechen,
daz ieman sprêche, got hête sîn leben
in eines wîbes hende gegeben;
vor kristes gebürte daz geschach,
als mir der rihter buoch verjach.
ouch sprach hie vor der wîse man,
des sprüche nieman vol prîsen kan:
< wîzzet swer durch valschen rât
tuot ein grôze missetât,
swenne erz gerne wider tête
sô ist sîn riuwe vil lîhte ze spête.
swie schône er sich dar nâch bewar,
man vingerdiutet doch immer dar:
und würde jûdas zwirunt getouft,
dennoch hête er got verkouft.>
swer valscher rête sich begêt
und valscher tête niht widerstêt,
der ist dem tiufel mêre gesippe
denne menschlicher adâms rippe.
manigen herren vil lieber sint
des tiufels knehte denne gotes kint:
ich meine die boesen âbrecher,
rouber, diebe und wuocherer,
verrâter und valsche rihter
und gotes gâbe köufeler
und manigen andern iren genôz,
er si rîch, arm, klein oder grôz,
der anderre liute schaden wirbet
und selber an der sêle verdirbet.
swie lützel ein mensche verwundet wirt,
swie kleine an im ein eizel swirt,
doch blâsent die drüse dem smerzen zuo:
alsam tuont die spâte und fruo
ûf ir gebruoder gebent rât
und ofte üm kleine mîssetât
swinder ûf sî blâsent denne si sölten,
ob si sich selber ansehen wölten.
fremde sünde künne wir durch spehen:
nieman wil an sich selber sehen;
fremde sünde künne wir durch gründen:
blint sî wir leider gein unsern sünden;
der wâtsecke heize wir vür uns binden:
an unser grîfe wir selten hinden.
nît drücket mit lügen manigen nider,
der sich mit tugende ûf rihtet wider;
mîns herzen leides ist er frô,
mînes liebes trûric, kumt ez alsô;
lobt man vor im einen frumen man
oder ein frouwen, sô sprichet er sân:
< ir leben ist iu niht reht bekant>:
sô wil man wênen sân zehant,
si sîn anders denne si sint.
der nît ist gein im selber blint,
gein andern liuten sint sîn ougen
scherpfer und ouch unreiner tougen
denne eines basilisken sîn,
des gesihte doch tôdes pîn
dem menschen bringet, ob er in siht
von êrste und in der mensche niht.
siht aber den basiliscum ê
der mensche denne er in, sân sô wê
wirt dem slangen daz er stirbet
und in sîner gift verdirbet.
wizzet und möhten nîdige liute
mit irm gesihte die toeten hiute,
den si des lebens hie vergünnen,
der market begönde vil ofte dünnen.
swer wölle daz nîder herzen sterben,
der sol nâch tugenden und êren werben
und daz im wol die frumen sprechen:
sô muoz der nîder herze brechen
als des basilisken tuot.
ez sprach ein meister:< ez wêr guot,
daz nîder ougen sölten sîn
in allen steten durch ir pîn,
daz ir unsêlde sich möhte gemêren
von aller werlde guot und êren.>
waz fluoches mac man in ergers geben.
denne daz man wünsche üm ir lanc leben?
den nîder dunket fremde sât
vil schoener denne die er selber hât,
und daz eines armen wîbes kuo
bezzer sî denne sîner zwuo.
er blêet sich, wirt ein man baz geêrt
denne er, oder ist er baz gelêrt,
sterker, schoener, milter, rîcher,
senfter, bezzer, tugentlîcher.
swenne er anders niht enmac,
sô gêt er snarren durch den tac
von jenem hin ze disem her
und lallet wie diser lebe und der
und. wie ungetriuwe jener sî,
und er ist niht selber wandels frî.
in dunket, swenne er vil geklaffet,
diu dinc sîn alliu wol geschaffet.
ander liute wil er verrihten
und könde sich selber nie verslihten
mit im selber, daz er wêre
tugentsam und hazzes lêre.
swenne er selber niht getar
gerechen sich, sô nimet er war
eines tôren, dem er ist unbekant,
und schupfet mit rêten sâ zehant
den ûf jenes schaden als ein diep,
dem nieman ist ûf erden liep.
sô nît dir niht entwîchen mac,
sô kêrt er aber dir den nac
daz sîn ougen dich niht sehen,
ob frume liute dir guotes jehen.
nît gêt zuo dir in dîn hûs
und schadet dir mêre denne ie kein mûs
an wîne, an brôte, an bachen.
kêre dich niht an sîn lachen.
er wil versuochen waz du habest.
stant vaste bî im daz du iht snabest
an worten, an werken, an sinne,
daz er dir iht an gewinne
dîn guot, din êre mit boesen listen.
diepolt, nîdunc sint boese kristen,
wenne sî mit den liuten ezzent
und dienstes und triuwen schier vergezzent.
nît kan niht mâze an übel haben
unz daz der nît balc wirt begraben:
sô hebet der sêle nît alrêrst an,
der immer wert. er sêlic man,
den man nîdet und er niht nîdet,
an dem der nît sich selber snîdet!
wenne nît kan manigen unreinen wanc,
dâ von sprach her frîdanc:
< swelch dorf oder stat ist gar âne nît,
wizzet daz diu wüeste lît.>
von nîde vorliuset sîn lîbelîn
vîl manic einveltic vogellîn,
daz der iulen wil machen nôt
und fliuget in sîn selbes tôt.
gegihte, blitzen unde fiur
sint snelle, durchgriffic und ungehiur:
noch erger ist ein valschez herze,
wenne winter und sumer wert sîn smerze.
swer alle zît lebet in herzen schricken,
der lît gevangen in des tiufels stricken,
ob er den selben schricken hât
von lesterlicher missetât.
ûzen süeze und innen sûr,
miltouwes schedelicher schûr
verderbet obez, honic und sât:
valsch herze die selben wîse hât:
des wort mit honige sint gesmirt,
sîn triuwe von gallen innen swirt.
wol im, er ist ein sêlic man,
der sînes amptes pflegen kan,
daz man im wol sîner êren gan!
vîl lützel ich der gesehen hân,
die des leiden nîdes zan
ungemelt wellen vür sich lân.
des schrîbet uns sant paulus ze diute:
< man frêget, ob iht getriuwer liute
under amtbetliuten ieman vinde>.
ein vater muoz etswâ sînem kinde
missetrûwen von manigen sachen,
die man den liuten arcwân siht machen.
nieman ûf erden ist wandels frî:
silber ist doch bezzer denne blî.
liegen und swern sint nîdes knehte,
die manigem menschen tuont unrehte.
swer sîn lügen mit eiden hewêrt,
der zöumet und satelt des tiufels pfert.
gelogen mêre bringet nît ze velde,
und unser herre wolte den niht melde
der mit im gienc, saz, tranc und âz
und sîner triuwen an im vergaz!
dar an gedenke wir leider selten.
des müezen die guoten der übeln engelten,
swenne missewehse, roup und brant
verderbent beide liute und lant.
triuwe und wârheit sint vervarn,
got müeze uns an der sêle bewarn!
wê im, der die friunde hât,
die sîn wort und sîne tât
mit nîde ûzlegent heimlîche
und gein im lachent offenlîche!
wêr der bî natern und bî slangen,
den dörfte noch minner heim belangen
denne ob er ofte bî den wêre,
den sîn leben ist unmêre,
die süeziu wort habent in dem munde
und gallen hort in herzen grunde:
der ist sô vil nu leider worden,
daz wênic funden wirt kein orden
der der morder gar sî frî,
er habe ir zwên oder drî.
des wizzet daz ein grimmer man
selten gerne siht immer an
den, der sîn dinc gemerken kan,
wenne er des lebens im vergan:
dâ von sehent irdische liute
geistliche liute ungern hiute.
swer geistliche liute ungern siht,
der hât noch mit der werlde pfliht
und gein got niht ganzen muot.
swelch mensche mir niht leides tuot,
bin ich dem gram, wie füegt sich daz?
nît und haz tuont selten baz.
swer mich bî im mit fride lieze.
des lebens sölte mich niht verdrieze.
nie wart ez und wirt nimmer guot
swer wider gotes willen tuot,
wenne sîn genâde uns vil vertreit
ûf bezzerunge und durch barmherzikeit,.
daz er uns râte, helfe und gebe
und lange uns lâze ûf erden lebe,
daz dunket uns billich unde reht:
waz aber gein im tuon sol sîn kneht,
dâ gedenke wir selten an.
wir tuon als manic kint getân
gein sînem vater ofte hât,
dem er wol tete an aller stat
und ez im des doch niht danken wolte
mit den triuwen als ez solte:
ach herre got, waz wir der vinden
bî dirre grimmen werlde kinden!
machestu, herre, ûf erden uns rîche,
sô wöll wir leben unordenlîche;
lêzestu uns des guotes zerinnen,
sô wölle wir kumen von unsern sinnen
vor leide und manigerleie getrehte:
wer lebt ûf erden alsô rehte?
mîn leben urteilet manic man,
der schande noch schaden mîn nie gewan.
wunder ist daz mir der übels gan,
dem ich kein leit nie hân getân.
ô nît und haz, ir tuot niht baz,
ir füllet manic unküstic vaz!
wölte got, wêr nît in kloestern niht!
sît wîlent der nîdische boesewiht
mit got und sînen jungern gienc,
der sich selber sît erhienc,
wer mac denne nîdes über werden
und hazzes iendert ûf der erden?
wîzzet daz gesellen drî
von hazze nimmer werden frî:
waz tuont denne sehzic oder hundert?
ob sich die nîden, swen des wundert,
der mac wol sîn ein vihe âne horn.
alle nîder sint doch niht verlorn:
nîde ich eins andern missetât,
in selber niht, des wirt guot rât.
swer niht gerâten noch gehelfen mir könde
mit sîner künste, daz mir der gönde
ob ân sînen schaden mir guot geschehe,
des wölte ich ze friunde jehe
dennoch, ob er niht boeser rête
gêbe swâ man mir güetlich tête.
der nît gêt ûf siben stîgen:
der ûzrihte wil ich geswîgen.
swer âne nît ist, dem sül wir nîgen,
des leben ist süezer denne vîgen.
nît sîn ougen ofte spitzet
swâ er gêt, stêt oder sitzet,
dâ ieman guotes iht geschiht:
daz enist âne sache niht.
man list daz über verriu lant:
ein juncfrouwe hie vor würde gesant
künic alexandrô, dâ er saz
und mit sînen liuten âz.
diu juncfrouwe was sô schône gevar
daz ir der künic nam sunder war,
wenne si glastet als ein gluot
und hête des küniges vesten muot
vil nâch verkêrt und ouch sîn leben,
hête man ir sîn stat gegeben.
vil wol nam ouch war des
sîn meister aristotiles
und sprach:< herre, volget mir!
kêrt iuwer ougen balde von ir
und schicket si verre von iu hin dan
oder ir sît ein tôter man!>
dô er diz heimlîchen sprach,
diu magt den künic ie baz an sach
und wolte mit langen worten habe
geworben ir botschaft. daz gienc abe,
wenne der künic nam sich an
eins andern gescheftes und gienc hin dan
und hiez der meide pflegen wol.
dô sprach sîn meister, si wêr vol
gifte in fleische und in gebeine
und ir gesihte wêr sô unreine.
swen si sölte die lenge an sehen
dem möhte vil wê von ir geschehen;
swer aber si blôz wölte rüeren,
der möhte den tôt wol an sich füeren,
wenne si von kinde wêr ûf gezogen
mit natern fleisch:< gar ungelogen
ist daz, herre, daz ich iu sage!
sî hât ir frouwe vil manige tage
gespîset ûf ir vînde leben>.
nu sült ir alle merken eben,
daz nîder fleisch gar giftic sî,
die den liuten wonent bî
und gern doch sêhen ir maniges tôt.
diz ist ein jêmerlichiu nôt,
daz ein mensche den fürhten muoz
der lachende im biutet sînen gruoz
und nîdes treit einen vollen magen;
waz sol man dâ von lange sagen?
nît hât die frumen ie genagen
und ûf iren schilt geslagen:
daz hoert man manigen meister klagen
in alten buochen. wer mac vertragen.
swaz unrehtes im geschiht?
daz entuont etswâ die heiligen niht.
tôren wâren ie den wîsen gram,
bî tugenden wirt untugent lam.
mîn herre sant gregôrius,
jerônimus und ambrôsius,
sant paulus und ander heiligen vil,
der ich hie niht nennen wil,
klagent in iren buochen daz
si dicke betrüebt habe nît und haz:
ouch wâren die freidiger nîdes vol
( daz wizze wir alle selber wol),
die manigen heiligen hânt ertoetet
und sînes lîbes hie genoetet.
got selber beleip niht ungeniden
von der werlde untugende smiden,
die sînen tugenden wâren gram:
etliche tuont noch hiute alsam,
den kristen geloube gêt lützel în
und doch wöllent mit uns kristen sîn:
sölte ich die melden nâch mînem willen,
si begönden mich schern unde villen.
der wolgezogen senecâ.
der beidiu hie und anderswâ
von sînen tugenden ist bekant
und immer und immer über alliu lant,
verlôs von nîde sîn reinez leben
von dem, der billicher im gegeben
hêt bürge, lant, êre und guot:
dâ tet er als im stuont sîn muot,
wenne er was aller untugende ein vaz:
des truoc er gein dem meister haz,
der in doch het gelêrt vil baz
alein im lützel frumte daz.
ein übel herze tuot nimmer wol,
daz unreine ist und nîdes vol:
sam tet der morder künic nêrô,
der sînen meister machte unfrô
und sîn selbes muoter ûf sneit
und manige unreine freidikeit
unmenschlîch ûf erden stifte
von nîdes und von hazzes gifte.
ern wart nie tugenthafter man,
swer guotes und êren dem vergan
der nie kein leit im hât getân.
eyâ got herre, waz wir der hân,
die andern liuten übel sprechen
und niht wizzen waz sie rechen!
wizzet daz ein unrein man
einen reinen siht vil ungern an,
wenne im grûwet swenne er in siht:
nu merket wâ von daz geschiht.
dâ süln die gerehten urteil geben
über der ungerehten leben
an dem jüngsten tage vor gote,
des ist dirre schricke nu ir vorbote.
her juvenâlis, der ouch was
ein edel rômer als ich las,
verlôs sîn leben üm daz er wolte
die wârheit schrîben als er solte.
virgîlius und orâcius,
ovîdius und her stâcius,
tulius und lucânus,
boêcius und alânus,
dâres und aristotiles,
ypocrâs und socrates,
solînus, plâto, persêus,
donâtus, cassiodôrus,
remîgius, porphirius,
pithâgoras und plînius
und der alten meister vil,
der ich niht aller nennen wil,
die gar tugentlîchen lebten
und wider alle untugent strebten,
konden doch des niht geniezen
daz nîdunc und billunc si liezen
unbeswêrt: ein frumer man
muoz immer lîden nîdes zan.
her prisciân hât hie niht stat,
wenne er von unserm gelouben trat
und wolte niht kumen wider dar an:
sam tet sîn herre, her juliân,
der vil manic herzeleit
tet der heiligen kristenheit.
si sint billichen von disen gescheiden,
alein der meister vil wêrn heiden
die man iezunt hât genant:
hêten si kristen gelouben bekant,
si hêten nimmer dâ von getreten
wenne si von art vil tugent heten:
ir maniger lebte manic jâr
vor cristes gebürte, daz ist wâr.
her prisciân hête vil wol getihtet,
hêt er sich selber niht vernihtet:
er zôch ûf sich den êwigen fluoch
daz man erloubte sîniu buoch;
dâ mit sî der rede genuoc.
nît, der ie ûf die frumen sluoc,
der hât gesinde, daz sleht ouch zuo
ûf swen er sleht, spât unde fruo:
der ist joch genuoc dâ vor genant:
diube füert unkust an der hant,
triegen, liegen sint gespiln,
metten ziuht an irem siln,
swern, fluochen, unreht gerihte
habent mit nîde und zorn pflihte:
des vellet von irn sachen
manic sêle in tiufels lachen.
ein übel hunt bîzet in den stein
sô man in wirfet, seht als unrein
sint nît und haz: swer in iht tuot,
des liumunt bîzent si, swie guot
er ist, swie kiusche, swie reine,
wenne si sint übel und ungemeine
( swer hât der wîsheit buoch gelesen,
der muoz des mîn geziuc hie wesen)
und des ein man gein in geniezen
sölte, des wil si verdriezen.
swer vor in rüert die heiligen schrift,
den schiuhent si als ein gift:
daz weistu, herre jesu crist,
wenne du von in gemartert bist
üm daz dîn heiliger, süezer munt
die wârheit tete ze verre in kunt:
daz nîden si und was in zorn.
manic man hât den lîp verlorn.
swenne er zwêne wolte scheiden
die der zorn machte unbescheiden
nu hoert waz zeimâl einem geschach,
dô er sînen gevatern sach
sîn selbes hûsfrouwen strâfen
mit slegen, daz si schrei wâfen:
er kam und wolte helfen ir:
< disen zorn gebet mir>,
sprach er,< trût gevater mîn>!
< des enmac iezunt niht gesîn,
gevater, unz daz ich mich baz
an ir geriche>.< und tuot ir daz
und gewert mich niht des ich iuch bite,
da betrüebet ir mîn herze mite!>
er sprach:< wöllet ir sîn niht enbern?>
< nein ich zwâre! sô tuon ichz gern!>
er stiez die frouwen von im hin dan
und begreif den guoten man
bî sînem hâre und warf in nider.
der schrei und strebte vaste wider:
< wê gevater! waz tuot ir?
wie lônet ir mîner triuwen mir?>
er sprach:< ich gap iu mînen zorn,
iuwer triuwe ist dâr üm niht verlorn.>
ir nâchgebûren die liefen zuo
und schieden si. des morgens fruo
klagte jener dem rihter,
daz er übel gehandelt wêr
von sînem gevatern. der kam dar
und sagte die sache dem rihter gar,
wie er in bête üm sînen zorn.
der rihter sprach:< sô sî verkorn
güetlich, swaz er in habe getân!>
dô er sich selber dâ versan,
dô sprach er:< sam mir sêle und lîp!
und slüege man vürbaz alliu diu wîp
diu in der werlde ie wurden geborn,
ich bête nieman üm sînen zorn!>
zornes kriec hât selten lop,
dâ von sprach der guote sant job:
< zornes unbescheidenheit
würket niht gotes gerehtikeit>.
liegen, sweren, fluochen, schelten
von dem zorn sich scheident selten.
ob man die wârheit sprechen sol,
so getrûwet nieman dem andern wol,
so geloubet nieman dem andern niht
genzlich, wenne man ofte siht
daz triuwe und eide werdent gebrochen
und manic boese wort gesprochen
von jungen liuten, daz ungerochen
belîbet: dâ von muoz nu sochen
zuht und alliu reinikeit
von gemeiner freidikeit.
wir lesen in der vehter buochen
an dem ende des êrsten, swer ez wil suochen,
daz ptolomêus ze hûse bat
sînen sweher symôn an ein stat
dâ liute bî im verborgen lâgen,
die sînes lebens wolten lâgen;
und dô sî trunken wurden alle,
dô liefen jene her vür mit schalle
und sluogen in und swer bî im was.
jûdas und matathîas,
sîne zwêne süne, wurden mit im erslagen
( diz hoert man noch die juden klagen):
ir möhte ein teil wol sîn genesen,
wêrn si trunken niht gewesen.
ouch fuogte diz jâmer und diz leit
hern ptolomêus gîtikeit,
der sînen sweher dâr üm liez morden
daz er wolte über si herre sîn worden.
goldes und silbers hete er genuoc:
diz machte daz er sô hôhe truoc,
daz er triuwen und êren vergaz
an sînem sweher, der mit im âz.
hât erz selber niht getân,
sô tâtenz aber sîne man.
manic mensche gibt oft boesen rât
und wil unschuldic sîn der tât,
diu von dem boesen râte geschiht:
mit jûdas hât der selbe pfliht.
die jungen lernent gerne bî den alten
daz man si grôzer unzühte siht walten,
wenne in daz leider nieman wert
und si mit slegen nieman bert.
si lachent sô si missetuont,
und stênt vil wênic als ich stuont
mit vorhten vor mîns herren stuol
und mit engsten in der schuol.
swelch herze ist tratzes und krieges vol,
daz tuot durch strâfen selten wol:
des grûwet mir daz jungiu kint
sô traz und nu sô kriegisch sint,
daz wort und were, slege und zorn
an in sô gar nu sint verlorn
daz si niht vil tuont dester baz.
swer si nu strâfet, der bichet naz,
wenne si sint sô gar durchtriben
mit baltheit und sô gar geriben,
daz siben untugende ê sint bekliben
in in denne ein unzuht vertriben.
zeimâl schriren kinder an
elysêum den heiligen man:
< ganc ûf, kalwer, stîc ûf her>!
den selben kinden fluochte er,
des enwolte ir tolmuot niht enbern:
dô kâmen geloufen zwêne bern,
die zwei und vierzic kint zerizzen.
swer schalkhaft ist und unverwizzen,
gêt sîn der hie genozzen hin,
daz wirt doch selten sîn gewin.
wol im, den got pînet ûf erden
und pîn in dort lêt über werden!
swen sîn schalkhaft herze lêrt,
daz er wort und werc verkêrt
einveltiger liute und denne lachet,
swenne er si schamrôt gemachet:
der wizze daz ein boeser geist
im daz rêtet aller meist:
wenne schelke sint des tiufels spot,
einveltige liute minnet got.
sölte eide und schalkeit got nu rechen
und boesiu wort, diu wir ouch sprechen,
als er an den kinden tet:
wie maniger tôt wêr, der noch gêt!
man hoert nu leider manigen eit,
der niuwelich in der kristenheit
vil unbillich gewesen wêre:
wem sölte daz niht wesen swêre
und schricken machen in sînem muote,
sô man swert bî gotes bluote,
marter, genâde, milte, güete?
diu werlt tuot rehte als ob sî wüete,
wenne si leider nieman zemt
biz si sich in einander lemt:
wenne gotes güete ist alsô grôz,
den sîner milte nie verdrôz,
daz er ûf bezzerunge uns gît
allen frist ûf lange zît.
sîn süezer munt sprach wîlent alsô
( daz stêt in dem evangeliô):
< wê dir werlt von ergerungen,
die bî den alten lernent die jungen!
wê im, der ergert daz minste kint
der die an mich gloubende sint!
dem wêr bezzer daz gebunden
eîn mülstein wêr an sîn kel unden
und daz er an des meres grunt
würde gesenket!> waz der iezunt
leider ist, der wort, der leben
boese bilde man siht geben
allen den die bî in sint,
si sîn alte liute oder kint!
nu sül wir aber vürbaz rennen
und unsern herren baz erkennen! xcvii von kinde weisheit vnd von iungen fuechsen.
vil wênic wir liute ûf erden vinden,
die liebe geleben an irn kinden
und den triuwe lônt mit triuwen,
daz mac wol vater und muoter riuwen
grôz liebe, grôz kost und grôz arbeit,
diu si hânt ûf ir kint geleit,
diu in niht dankent als si sölten
ob si daz reht ansehen wölten.
kint sint nu traz und unverwizzen:
diu kintlicher spil sich wîlent flizzen,
zölle, trîbekugeln und mîzen,
diu siht man sich nu luoders flîzen,
boeser worte, lügen mit eiden
und ê der zît sîn unbescheiden,
spilerlin und slüntlin
vertrogen mûder huntlin,
diu vor unwirde diu wörter spaltent
oder si sô lange in in behaltent,
daz man si zwirunt frêgen muoz.
ich fürhte daz armen liuten ir gruoz
vil selten güetlich werde gegeben,
süln si ze langen jaren leben.
jâ smêhent ouch etswâ nu diu kint
die, von den si geborn sint.
ze keinen tugenden er sich nêhet,
swer sîn vater und muoter smêhet;
swer sêlde und êre im wil gemêren,
der sol sîn vater und muoter êren:
daz lêret uns alle und heizet uns tuon
der meide kint und gotes sun.
gewahsen liute vant man witzic
wîlent, sô sint nu gar vürspitzic
ûf argiu dinc nu kleiniu kint,
daz der alten witze sint
worden blint, wenne man ir niht
ahtet als man ofte siht.
kint kunnen vil baz denne die alten
ein rede gemerken und ouch behalten
und bezzernt sich doch lützel dâ bî,
swie drispitzic zunge und herze in sî.
ûf werltlich bôsheit hânt si witze,
gein tugenden sint si wanwitze.
diu jugent truoc aber mîn herze enbor,
daz ich gar wênic merkte hie vor
wâ mit die alten ümme giengen:
sô mîn gesellen mich enpfiengen
und mit mir sprungen, rungen, sungen.
sô dûhte mich mir wêr wol gelungen,
wenne maniges dinges ahtet ich niht
daz man nu von kinden siht.
manic kint ist an den ougen ein luhs
und in dem herzen ein kündic fuhs.
wie wirt im alter daz gestalt,
daz in der jugent sich machet alt?
wil ez sîn fröude in daz alter sparn
und denne nâch affenzegeln varn,
sô hât ez übel an geleit
sîner jugent wîsheit und arbeit.
mir grûwet, swenne gar kleiniu kint
hânt wîsiu wort und ernsthaft sint.
nu hoert ein dinc, daz nie geschach:
ein aglaster zuo irre tohter sprach:
< kint, wiltu niht werden veige,
sô warte wâ der man sich neige
und mit der hant grîfe an die erden,
daz dînes lebens tage iht werden
kürzer, wenne sô wil er dich
werfen: des gedenke an mich
und fliuch von im!>< daz têt ich gern
und möhtestu mich des gewern,
daz er den stein bî im iht hête
verborgen unter sîner wête>.
diu aglaster sprach:< var hin von mir,
ich kan niht mêr gerâten dir,
du hâst mêr liste denne ich hân!>
nu seht die jungen werlt an,
ob si niht vil mêr denne die alten
spitziger liste künnen behalten?
swer si nu gerne in vorhten hête
und allez daz gern gein in tête
daz man gein uns hât getân,
den hiez man einen boesen man.
si wölten ungerne der koste leben,
die man uns hie vor hât gegeben.
ob man die wârheit sprechen sol,
sô wöllen kint nu stecken vol
und selten immer werden wan:
wê dem der niht gesparen kan!
der kinde leben ich selten prîse,
diu ê der zît sich dunken wise
und alter liute spotter sint:
manic mensche mit offen ougen ist blint.
gehôrsam, schemic und verswigen
wâren wîlent kint, sît man nu diu ligen
siht in luoder und in spil.
vîl wênic ieman nu wesen wil
gehôrsam als der junger was,
den wîlent der heilige man helyas
sibenstunt nâch ein ander sante
ze dem mer, biz er erkante
daz ein wölkelîn ûf gienc
an dem himel, von dem gevienc
diu hungerige werlt fröude grôz:
wenne wazzer schier von himel flôz,
des vihe und liute über al genôz,
wenne ez beide berge und tal begôz,
ûf die sehs mânen und driu jâr
nie zaher was kumen, daz ist wâr.
welch kneht, dierne oder kint,
die leider nu alle trazmüetic sint,
begönde des weges niht verdrieze,
ob ir meisterschaft si hieze
sibenstunt nâch einander gên
über siben schrite und stille stên
sô lange, biz daz in würde bekant
dâr üm man si hête ûz gesant?
wâ ist nu der münche iht vil
als der von dem ich sagen wil,
der sînem abte was alsô
gehôrsam, daz er niht ein ô
volschriben wolte dô er in hiez
nâch im gên den maniger liez
gên als er gienc und schier niht wolte
kumen als er ze rehte solte?
swem der alten veter leben
wol ist kunt, der weiz diz eben.
gehôrsam, swîgen unde scham
sint leider an beiden beinen lam.
wil man schuoler nâch êren ziehen,
sô wöllen si von der schuole fliehen:
lêt man in aber iren willen,
sô kan irn traz nieman gestillen.
manic mensche verdirbet von krankem muote
an lîbe, an sêle, an êren, an guote.
schoen antlütze und wol schrîbendiu hant,
guotiu stimme bûwent ofte fremdiu lant:
schoen antlütze junge meide betriuget,
wol schrîbendiu hant irem meister liuget,
wol singendiu kele vil manigem schuoler
machet ê der zît die schuole unmêr
manic vogellîn singet von herzen wol
und muoz sîn spîse gar wîten hol:
so belîbet ein esel in sînem stalle,
der selten lebt in hôhem schalle
und hât doch sîn gewisse spîse,
alein er sî weder schoene noch wîse.
man siht vil schuoler irre loufen,
daz si ir dienste ze tiure verkoufen
wöllen und ir arme kunst.
swer nu wil hân der frumen gunst,
der muoz getriuwe und diensthaft sîn
und under wîlen lîden pîn.
swer niht wil lernen die wîl er mac,
der gelebt im manigen leiden tac:
sô man die gelêrten vor im êrt
und mit unwirden den nac im kêrt,
sô riuwet in denne daz er niht baz
lernte, dô er müezic saz.
boese bilde verderbet ouch kinde vil,
von den ich nimmer schrîben wil.
uns lêrt aber ein philosophus
in einem sînem buoche alsus:
< man sol groezerre zühte walten
vor jungen kinden denne vor alten
liuten, wenne die wizzen wol
wie man lebt und leben sol:
sô weiz ein kindelîn anders niht
denne als ez hoert und vor im siht.> xcviii von schelten vnd fluechen vnd triegen.
von schelten, fluochen und von eiden
wil ich iu niht mêre bescheiden:
ir wizzet alle selber wol,
daz ir diu werlt ist leider vol.
liegen, triegen gênt her vür:
diu hüetent gerne des nîdes tür,
bî dem zorne ich si ouch spür,
metten volget ir drier kür.
verrâten ist irs bruoder kint,
der heizet valsch und ist gar blint
gein allen tugentlichen dingen,
bôsheit kan er vil zuo bringen.
liegen ist keine zît ân wandel,
triegen hât etswenne einen mandel,
under dem ez hübeschlîchen loschet
swenne ez schimpfet oder hoschet.
liegen ist aller sünden kneht
durch alliu lant, wenne allez unreht
ist von liegen, triegen kumen:
nie kein sêle gewan ir frumen.
zwuo grôze unküste hân ich ervarn,
vor den sich unsanfte kan bewarn
swer getriuwe, einveltic und wârhaft ist:
den triegent die liute gar lange frist,
die der selben unküste pflegent
und si vür grôze wîsheit wegent:
diu êrste ist, swer friuntlich lechelt
gein uns und uns den rücke hechelt
mit maniger untriuwe hagedorn,
des wir uns niht versâhen vorn;
diu ander ist, swer velschlich zürnet
ûf einen andern und uns verdürnet
den wec mit sweren und mit fluochen
und bî den dingen uns wil versuochen
waz wir reden ze den meren,
daz er hin wider müge gesneren;
der êrste ist wol jûdas genôz,
den andern sol des tiufels schôz
in sînem künicrîche
behalten ouch êwiclîche.
vîl manige herren hânt nu den site,
der ouch irn dienern volget mite:
swes man si bitet, daz si gewernt
zehant mit worten und ümme schernt
ir gelübde mit sô manigen lügen,
der si sich immer schamen mügen:
swenne si sprechent:< gerne, gerne>,
kême einer von kriechen oder von berne,
er würde vil lîhte noch ê gewert
denne jener, dem si gelobten vert.
swer mich ofte heizet beiten,
der wil mich schelklich abe leiten,
des hât uns ein philosophus
an einer stat geschrîben alsus:
< noch êrlicher ist ein wâr versage
denne valsch gelübde von tage ze tage>.
süeziu ümmerede ân triuwen fruht,
vil klôsterfrouwen ân klôsterzuht,
âne gotes vorhte grôzin wirdikeit,
êlich leben ân reinîkeit,
ân grôze milte hôhez schallen,
knehte und dierne widerkallen,
müniche und schuoler ungehôrsam,
pfaffen und ritter an zühten lam,
vil geloben und lützel geben,
bî grôzem rîchtuom swindez leben
sint got und frumen liuten unwert
in allen landen hiur als vert.
grüene viehten und grüene tannen
in dürren welden sül wir den mannen
und ouch den reinen frouwen gelîchen,
die wir sehen tugentlîchen
gruonen bî den, die zuht und êren
niht ahten und aleine sich kêren
an dirre dürren werlde unstête,
diu selten gruonet in tugenden wête.
manic dinc sich über jâr grüene beheltet,
daz weder sumer noch winter eltet:
als tuont die reinen, die gotes minne
genzlich enzündet ûzen und inne:
si glüent und gruonent under des
als der busch, den moyses
sach, der dâ bran und grüene was doch:
der bediutet unser frouwen magtuom noch.
nu hât mîns tihtens ros mich brâht
verrer denne ich hête gedâht,
daz bringe ich wider mit starken zügen
und sage iu vürbaz von der lügen.
ein ieglich mensche ze schirme hât
lügen vür sîn missetât,
und swer sich lügen niht enschamt,
der hât ein ungetriuwez ambt.
maniger liegens gewont sô gar,
daz er wol swüere er seite wâr:
der selbe unzimliche site
wont nu grozen herren mite:
swaz si geloben mit dem munde,
daz hât einen angel ins herzen grunde.
wölte got, möhte man wol bevesten
mit irn insigeln und irn hantvesten
swaz si geloben armen liuten,
daz si die schrift liezen reht bediuten!
eîn arman muoz durch kumer liegen
und sîn friunde etswenne betriegen,
daz er von herzen ungerne tuot:
den irret daz guot und niht der muot:
daz aber ein herre oder ein rîcher man
liuget, daz stêt im gar übel an.
si gelobent ofte ir alten kleider
irn armen dienern, die si leider
müezen ze den jüden loesen.
sôgetân herren dekeinen sô boesen
roc habent, den si von der hant
frîlich lâzen âne pfant:
zwuo hosen oder ein keppelîn
muoz einer loesen ze dem wîn,
der ez haben wil von in.
wâ sint die milten herren hin,
die milticliche konden geben
und tugentlich ûf erden leben?
dise hânt friunde, lîp noch guot,
denne daz der ungeslahte muot
disiu driu verdrücket
und ir lop underzücket.
dise untugent und diz laster breit
füeget ofte diu grimme gîtikeit.
ich wên, der betterise lêge,
daz der noch bezzer ruowe pflêge
denne einer der swinde nâch guote trahtet
und sêle und êren lützel ahtet.
sîn herze ist selten in guoter habe,
sleht daz korn ûf oder sleht ez abe.
nu hoffet er, nu zwîfelt er,
sust wirt er nimmer sorgen lêr.
sîn lîpnar gêt im worgende în:
ez sî brôt, fleisch, visch oder wîn,
daz schatzet er, die wil erz izzet,
sô swinde, daz er gelustes vergizzet
den trinken und ezzen im geben sölte,
ob er menschlich sich neren wölte.
nu ist sîn herze sô gar bevangen
mit der grimmen tiufels zangen,
daz er niht weiz wie er sich nert
und ob kalt oder heiz in in vert.
âne sunder sêlde ist aber der niht,
dem mit sînem guote guot geschiht:
wenne manic man hât friunde und guot,
der selten doch ist wolgemuot.
dâ von wizzet. swâ ich vinde
gar arme priester und blinde,
alt und arm hofegesinde,
lam und schebige edel winde,
daz mich die gar sêre erbarment,
und mêr: swâ frume liute verarment,
daz ir kint unzimliche
mit sünden leider jêmerliche
ir nôtdurft müezen hie erwerben.
swelch rîcher man die lêt verderben,
die er wol mit kleinem guote
behielte in rehter zühte huote,
der ist sînes guotes niht sô milte
als sant niclas, den niht bevilte
er hülfe drîn meiden wol mit vollen
mit drîn grôzen goldes knollen:
sôgetân helfer sint vervarn,
got müeze uns an der sêle bewarn!
wir fürhten alle daz uns zerinne:
waz sol grôz guot âne lûter sinne?
wir sprechen, swer niuset:< got helfe dir>,
vellet aber er, sô lache wir:
mit worten kum wir im ze stiure,
hilfe mit werken ist im von uns tiure.
swer könde halten unde geben
ze rehte, der sölte immer leben
und wêr wol guotes und êren wert.
wenne gêbe der herre mir ein pfert,
des kleider sint sô gar beschaben:
sölte ein flôch dâr an ûf draben,
er viele daz man in müeste laben,
wölte aber er ze tal niht snaben,
sô müeste er sehs fuozîsen haben?
ô wêrn die boesen herren begraben
und daz die mit uns leben sölten,
die ze geben hêten und geben wölten!
gar nôtige herren meine ich niht,
( mit den hân ich, ir diener, pfliht):
ich meine die herren, die in schatzent
und vor bôsheit bletze kratzent
an der steige gein windecke,
die dem tiufel füllent secke,
der si mit uns niht vil geniezent
swie lange, swie vaste si si besliezent,
denne daz ir herze dâ lît begraben
daz selten gein himel wirt erhaben.
wîzzet swer swinde nâch guote trahtet.
daz der ûf tugent lützel ahtet.
swer sünde niht vür schande hât
und schande niht vür missetât
und nâch sîn selbes sinne gât,
des sêle, des êre wirt selten rât.
swer ûf boese kündikeit
wort und werc und sinne leit,
dess herze kaltet als ein îs,
sô slehtiu einvalt beheltet den prîs.
lügen doch manigen liuten frument,
daz si ze grôzen êren kument:
sô schadet diu wârheit manigem man,
der niht denne sleht gereden kan.
trunken liute, tôren und kint
guotes und übels wârsager sint.
swer sünde mit sünden büezen wil,
der ist unsinnic mêr denne ze vil.
sünde und schande sint underscheiden,
swer aber sündet der dienet in beiden.
alliu sünde vor gote ist schande,
schande ân sünde ofte vert in dem lande.
schande uns ofte sêlde brenget,
schande uns ouch von sêlden lenget.
manic dinc dunket grôziu schande,
an dem man nie kein sünde erkande:
sô hât man manic dinc niht vür sünde,
an dem man vil mêr wandels fünde
denne an jenen grôzen schanden,
der ez nâch gotes lêre sölte anden.
ez sprichet sant ysidôrus
in einem sînem buoche alsus:
< alle liute, als verre si mügen,
süllen hüeten sich vor lügen.>
swer liegen in ein gewonheit brenget,
von allen tugenden er sich lenget:
wenne got selber sprach alsô
in sînem evangeliô
von dem tiufel, daz er wêr
der lügen vater und lügenêr.
wer kan behüeten sich vor lügen,
sît got und sîne heiligen mügen
ze himel niht überic werden
man liege si an ûf erden?
nu sül wir aber vürbaz rennen
und unsern herren baz erkennen. xcix. von gelauben vnd getrawen.
mit êren er die werlt bûwet,
swem man geloubet und getrûwet:
dâ von sprach hie vor alsô
ze moyses sîn mâc yetrô:
< du enmaht niht eine daz volc verrihten:
wel ûz in man die zuo dir pflihten,
die gewaltic sîn und wârheit minnen,
die got fürhten ûzen und innen
und hazzen alle gîtikeit.>
nu merket wie diu wârheit
der andern zweier slôz beheltet!
wol im, der tac und naht ir weltet!
dem ist got und diu werlt holt:
wârheit ist bezzer denne golt.
swer liuget ûf sînen ebencristen
und mit sînen boesen listen
sînen guoten liumunt swachet
und im haz und arcwân machet,
daz ist geistlich morden,
des ist sô vil nu worden
daz manz niht hât vür sünde.
vür wâr ich iu daz künde
daz sîner sêle wirt nimmer rât,
swer sîn êre einem andern hât
mit sîner unnützen rede geswachet,
ob er die niht wider ganz machet
swâ er si hât zebrochen.
diz hânt die heiligen gesprochen.
uns schrîbet mîn herre sant augustîn,
daz drierleie morder sîn,
der sêle dort haben glîche pîn,
sô man ir schulde in trenket în:
swer einem sînen guoten liumunt swachet,
und swer einen menschen lîplôs machet,
und swer nît und haz gein dem treit
der selten im ie getet kein leit.
mit sant johans er daz beziuget,
der alsus sprichet und niht enliuget:
< swer sprichet er minne got alle zît
und treit gein sînem bruoder nît,
der ist gein gote ein lügener,
gein sînem bruoder ein manslehter.>
ein meister sprach, daz lieber im wêr
ein diep denne ein lügener
ze tegelichem hûsgesinde:
des diebes tât ich etswâ vinde,
der lügener gêt mir lange vor
der wol kan bergen sîne spor.
lüge hât manigerleie diebe,
von den geschiht selten ieman liebe:
wenne boeser kluokeit ist sô vil,
daz nieman vinden kan ir zil.
maniger sprichet, ich heize in liegen
swenne er liuget, und wil ouch kriegen,
sprêche ich daz er habe gelogen:
der wil muotwilliclichen brogen:
hiez ich in liegen, sô wêr ich schuldic,
liuget er aber, sô sî gedultic
ob ich sprêche er habe gelogen:
hêt er die wârheit vür gezogen,
der wêr ich lieber im gestanden.
waz schulde hân ich an sînen schanden?
maniger schendet selber sich
und legt die schulde denne ûf mich.
swen lügen strâfen müet sêre,
der sölte betrahten vor sîn êre
und slüzze zuo sînes mundes tür:
sô kême diu lüge niht her vür.
wenne liegen, triegen sint zwên site,
den vil der werlde volget mite:
liegen, triegen sint sô wert,
daz man ir ze allen köufen gert;
liegen, triegen hânt den prîs,
daz âne si nieman dunket wis;
liegen, triegen werder sint
ze hofe denne fürsten kint;
liegen, triegen füegent daz,
daz vater kinden wirt gehaz;
liegen, triegen sint ein bote
ze allen herren denne ze gote;
liegen, triegen ist ein schilt,
mit dem man manige schande hilt;
swer dirre sprüche mêre wil suochen,
der frâge nâch hern frîdankes buochen,
der manigen spruch gesprochen hât
von der werlde missetât.
waz sol diu kunst, diu widerzême
ist gote und ouch den ungenême,
die boeser dinge niht engernt?
swer spiln, steln, unkust lernt,
valschen rât und urteil geben,
der hât ein jêmerlichez leben.
waz sol der mensche, an den nieman
genzlich sich gelâzen kan?
ein getriuwer hunt vil bezzer wêre
denne ein mensche triuwen lêre.
swer liuget, triuget unde swert
und anderre untugent sich niht wert,
der wirt vil schiere got ungenême
und sölte ouch uns sîn widerzême.
so geloube wir alle einander wol:
nieman den andern strâfen sol:
< schône du mîn, sô schône ich dîn,
sît wir beide schuldic sîn!
wir müezen einander vil vertragen,
wölle wir niht nît und haz bejagen!
tuon ich diz, sô tuostu daz,
dâ von geloube mir dester baz!>
swer ez eben merken wil,
sô sleht man fremder kinde vil
und fremder wîbe mit nîdes zungen.
die alten strâfen ie die jungen:
wenne sô diu werlt ie lenger stêt,
sô grôziu unzuht ie verrer gêt.
dâ von hoere wir leider selten,
daz ieman wölle vertragen schelten.
lop ein ieglich man vertreit,
schelten ist uns allen leit.
swie rîch, swie arm, swie bliuge wir sîn,
doch hoere wir alle ein lobelîn
vil lieber denne ein schelten:
daz hoert gern ieman selten,
er si mehtic oder kranc.
dâ von sprach her frîdanc:
< lop ein ieglich man vertreit,
schelten ist uns allen leit.>
swer tumme liute und herren lobet,
der machet daz ir herze tobet,
wenne si wênent si sîn die
ûf erden, die si wurden nie.
manic tôr gar ze einem affen wirt,
sô man mit valschem lobe in smirt.
von schelten werde wir ungedultic,
wir sîn schuldic oder unschuldic:
des entâten die heiligen niht hie vor,
der herze truoc gedult enbor..
vil manic dinc hân ich verkêrt
andern liuten, daz sich gemêrt
hât an mir von tage ze tage,
und kan doch noch niht wol vertrage
ich strâfe die liute üm daz etswenne,
des ich gar genuoc an mir bekenne.
strâfen wont uns allen bî,
wer ist der gar ân wandel si?
amos der wîssage wîlent sprach,
dô er der werlde untugent sach:
< si hazzeten sêre den an der pforten,
der si strâfte mit wâren worten;>
ysaias an gotes stat
alsus ouch gesprochen hât:
< diz volc lobt mich mit dem munde
und treit doch valsch in herzen grunde.>
wir vinden geschriben daz vür wâr,
daz rôme siben hundert jâr
von rômulô gestiftet wêre,
ê denne unser frouwe krist gebêre.
dô der juden künic was
ze jerusalem ezechias,
dô lebte amos und her ysaias,
als ich vür wâr geschriben las
an einem buoche, daz ist genant
der schrifte sâme über elliu lant.
nu merket wie verre die zwên wîssagen
ûf unsers herren zuokunft iagen,
wie verre der gotes tougen sach,
der siben hundert jâr vor sprach:
< seht dar, nemt wâr, ich wil iu wern:
ein magt sol uns einen sun gebern!>
swaz si dâ sprâchen, daz wart wâr:
und des sint nu zwei tûsent jâr,
der sich noch lützel sol vergên!
dâ lâze wir die rede bestên.
wer zwîfelt daz niht die zwên prophêten
dirre werlde untugent begriffen hêten
bî den untugenden, die dâ wâren
hin und her bî iren jâren?
ouch sprach der wissage jeremias,
der heilic in sîner muoter was:
< si habent lügen mit unêren
begriffen und wöllen niht wider kêren.
ich merkte und hôrte ouch ân gevêre:
ir keiner rette daz guot wêre.
riuwe üm sîn sünde hete nieman:
si sprâchen: « waz hân ich getân »?
ûf irren louf sint si gewant
als ein pfert, daz kumt gerant
mit ungedult in einen strît.>
disiu wort werdent nu wâr alle zît.
man fünde noch als arge liute
in der kristenheite hiute
als dâ bî juden und bî heiden,
der si wol könde ûz gescheiden.
swer gerne hôchfertic und übel wêr,
daz biutel und hant dem ofte ist lêr
daz süln die guoten selten klagen;
wol im, der wol kan vertragen!
swer sîn selbes friunt niht ist,
der ist mîn friunt ein kurze frist.
swer tegelich mit im selber strebt,
unlange der güetlich mit mir lebt.
wizzet er ist ein sêlic man,
der williclich vertragen kan
ob man unbillich in beswêrt
und mit unküsten in ervêrt:
sô wirt dem selten leides buoz,
der âne sînen danc vertragen muoz.
waz sol diu êre, waz sol daz guot,
bî dem der mensche hât swinden muot?
swer ein getriuwez herze hât,
der ist rîche an aller stat.
waz sol der ruom und der gewalt,
der ê der zît uns machet alt?
ein lebender hunt ist bezzer vil
denne ein tôt lewe, swerz merken wil;
eins keisers lîp vil boeser ist
nâch tôde denne eins hundes mist.
war kumt diu hôhe wirdikeit,
diu an daz kranke âs was geleit
daz unreine maden und kröten nert,
swenne diu sêle ûz im vert?
pfi dich armez menschelîn,
dem ofte ein distel spitzelîn
oder ein vil kleinez würmelîn
wê tuot und machet grôze pîn!
waz möhte krenker ûf erden sîn
und daz doch hête sô werden schîn?
waz frumt daz einer vil guotes gewinnet,
ob im des lîbes ê zerinnet
denne er des guotes sich geniete?
dem wirt galle vür honic ze miete.
der milte zert ofte daz guot froeliche,
üm daz der karge sich jêmerliche
hât gewürget und genagen;
wer gesach ie dorne vîgen tragen?
der mastswîne leben nieman frumt,
ir tôt vil baz ze staten kumt:
alsô ist der grimmen kargen liute
tôt nützer denne ir leben hiute:
wenne etlichez armez wirt berâten,
sô man teilt spec, würste und brâten.
wizzet daz nie kein karger man
bî gotes kinden stat gewan.
swer wil ze himel burger werden,
der muoz milte sîn ûf erden:
wenne gîtige liute, karc und rîche,
sint seltsên geste in himelrîche. ci. von dem neide vnd seiner gespiln.
die rede lâze ich dâ bestên
und wil aber vürbaz gên
gein des nîdes ingesinde
und sîner gespiln, swâ ich die vinde:
swelhe mir dâ vorne sint entrunnen
bî dem dorne und bî dem brunnen,
die muoz ich suochen bî der lachen.
deste lenger muoz ich machen
diz büechelîn: swen des verdrieze,
der gê ze velde ûz und schieze
üm ein ort gein einem zil:
wir haben dennoch sîn hie ze vil.
in gotes namen hebe ich an
die rede als ich si gelâzen hân.
nît und sîn muoter gîtikeit,
die rîchen und armen ofte tuont leit,
sint niht getriuwe einander gar.
nu hoert ein bîspel, daz wol wâr
ein teil mac sîn, swie ez nâch wân
uns schribe meister aviân:
ein bote wîlent wart gesant
von einem künige in diu lant,
daz er der liute gemüete sölte
mit listen ervarn swie er wölte.
dô kâmen zwêne man vür in,
die heten beide ungelîchen sin,
wenne einer was gîtic alle zît,
den andern twanc haz unde nît.
dô sprach der bote:< mich hât gesant
ein rîcher künic ûz in diu lant,
daz ich einer bete sol gewer
ob ieman ihtes von mir ger:
und swer von êrste sich kan enthaben,
der sol der selben gâbe zwuo haben.>
dô sprach der gîtige nâch sînem site
ze dem nîdischen:< wiltu bite>?
der nîdische sprach:< nu bite du ê,
swie ez mir hin nâch ergê!>
< bite du vor, sô bite ich nâch!>
sprach der gîtige. dô daz gesach
der nîdische daz im was sô gâch,
ze dem boten er dô sprach:
< herre, kumt iurre worte niht wider!
seht, ich lege mich vor iu nider
und bite iuch, daz ir brechet mir
ein ouge ûz, des ich gern enbir!>
er sprach:< wâr üm wiltu daz tuon?
bite eins andern, lieber sun!>
< ir sült nâch frumes mannes site
mich gewern des ich bite,
des enwil ich niht enbern!>
er sprach:< sô wil ich dichs gewern!>
und brach ein ouge im ûz zehant.
dô sprach er:< herre, nu sît gemant
daz mîn geselle der gâbe zwuo
empfâhe, daz gehoert dar zuo!>
do wart der gîtige geworfen nider
gesehende und stuont ûf blint wider.
zehant dar nâch dô diz geschach,
der bote zuo in beiden sprach:
< iuwer beider ungemach ist mir leit:
dîn nît und sîn gîtikeit
hât driu ougen iu zwein verlorn:
der kriec wêr bezzer vor verborn!>
ich fürhte des, man vinde noch hiute
in der werlde als übel liute,
die gern in liezen ein ouge ûz brechen
dâr üm, daz si sich möhten gerechen,
als der nîdische wart gerochen
an jeme, dem zwei wurden ûz gebrochen.
ein buoch heizet paralipomenon,
in dem vinde wir geschriben schôn
von hern adâm die zal der tage,
manic hundert jâr fröude und klage
der liute, die dâ lebende wâren
und ouch sturben von jâren ze jâren:
wie vil der kinde und dirre hête,
waz wunders der und dirre tête,
von dis und jenes geslehte,
mit welhem rehte und ouch unrehte
einer den andern habe vertriben,
welhe an gote sîn bekliben
und welhe ouch von im sîn gescheiden
zwischen juden unde heiden.
swie vil des dâ geschriben sî,
doch wart diu werlt nie krieges frî
sît kâîn sînen bruoder sluoc.
nît, valsch sint noch des tiufels pfluoc,
mit den er hiute ze acker gêt
und immer, die wîle diu werlt stêt.
wol im, er ist ein sêlic man,
der den zwein wol entrinnen kan,
er sî begeben oder frî!
wen vinde wir, der âne sünde si?
wenne manic mensche wont aleine,
des herze doch niht ist gar reine.
ze guotête gibt der tiufel ouch rête,
daz vasten, wachen und lanc gebete
der liute gedanke sô swinde krenkent,
daz si sich henkent oder ertrenkent
oder in in selber sô gar verderbent,
daz si kein lôn üm got erwerbent.
ich weiz ein klôster, in dem ich hân
einen sun, mit dem sich ein junc man
begap, der lebte fünf jâr alsô,
daz sîn herze nie wart frô
und nie kein mensche in sach erlachen:
an vasten, an beten und an wachen
het er wol den besten teil.
dem riet der tiufel, daz er ein seil
nam und in einen stadel gienc
und sich an einen balken hienc.
und dô er zwirbelt hin und her,
dô brach daz seil, zehant lief er
in einen wier und ertranc:
daz sîn guotête sô kleinen danc
üm got verdiente, des jâmert mich!
gotes tougen sint ungründelich:
wer weiz in welhem sinne er was?
ob er lîhte an der sêle genas,
und daz uns dunket ungehiur,
daz leit er vür sîn vegefiur?
nieman den andern urteiln sol,
got weiz unser aller herzen wol.
dirre jêmerliche marterer
was leider ein episteler,
den ich ofte hân gesehen
und hôrte im heiliges lebens jehen. -
tegelich senen krenket sinne
und schadet dem menschen ûzen und inne:
sô des der tiufel wirt gewar,
mit sînem gerête kumt er dar
und senket daz herze sô swinde nider
mit trûren, daz ez vil kûme sich wider
ûf rihtet in rehte verstandenheit.
diz senen machet ofte herzenleit:
ez füeget daz manige tumme liute
sich jêmerlich selber toetent hiute
und lîp und sêle von gote scheident,
wenne si in selber diz lehen leident.
swer boesen gedanken volget nâch,
dem tuot der tiufel ofte schâch
und mattet sîner sêlden spil,
swenne er sich selber niht hüeten wil.
von einem münche ich wîlent las,
der lîbes und muotes heilic was.
daz er zeimâl enzündet wêre
mit boesem geluste. daz was im swêre
und gienc dâ er vant ein gluot
und tete daz nu kein münich tuot:
er stiez sînen vinger in die koln.
des begonde er sôgetânen smerzen doln
daz aller sîn gelust verswant.
ze sînem klôster wart gesant
ein behefter mensche in kurzer frist,
daz manz beswüer, als site noch ist.
dô des der abt wart gewar,
sîne besten müniche sande er dar.
dô die begonden den vient beswern,
do begonde er sich mit worten wern
und hete sîn gespötte ûz in
und sprach:< ir küttener, wol hin!
der fiur mit fiure geleschet hât,
der sol mich trîben von dirre stat!>
dô der abet daz vernam,
er gebôt bî der gehôrsam:
swer fiur mit fiure geleschet hête,
daz sich der meldet und vür in trête.
diz vernam der guote man,
der daz wunder het getân,
und zeigte dem abte sîne hant
und sagte im wie er hêt gebrant
sînen vinger:< sol daz ein wunder sîn?>
sprach er,< daz ist ein kleiniu pîn!>
der abt zehant in mit im fuorte,
daz er den beheften menschen ruorte
in süezer andâht mit der hant.
an der die vinger wâren gebrant.
dô schrei der tiufel:< wê daz ich dich
niht ê vertriben hân denne du mich!
mîn zunge und mîn valscher rât
trîbent mich von dirre stat!>
nâch der rede der tiufel verswant,
der mensche wart sinnic sân zehant.
ô kiusche, ô rehte einveltikeit!
wie hôchgelobte wirdikeit
iuwer name in kloestern hête,
swâ ir belibet in süezer stête!
vil manic guot klôsterman verdirbet
daz man unkloesterlich gein im wirbet,
der in sîner einvelte niht verdürbe
der gein im brüederlichen würbe.
fremde schadet unde frumt,
den boesen si ze staten kumt.
swer ofte bî den liuten wêre,
der hoerte manigerleie mêre
und vergêze ouch ofte sîner swêre:
des herze ist ouch selten sorgen lêre.
guotiu geselleschaft bringet frumen,
von boeser siht man schaden kumen.
swer sich gesellet ze tummen liuten,
der machet im selber ein vingerdiuten:
swer aber den wîsen bî gestêt,
den êrt man mit in swâ er gêt.
nît und haz. frâz und zorn
vil manige sêle habent verlorn;
hôchfart, unkiusche und gîtikeit
tuont noch der werlde manic leit;
trazmuot von himel wart verstôzen:
dâ sol dêmuot mit irn genôzen
bî gote belîben êwiclîche,
daz merke der arme und der rîche
adâm und êvâ wêren wîse
beliben in dem paradîse,
hête boeser rât si niht verleit,
hôchfart, frâz und gîtikeit.
künic davîdes sun her absalôn
vant sîns muotwillen boesen lôn,
der hôchfertic, gîtic, unkiusche was,
alein sîn lîp ein spiegelglas
wêr allen mannen unde frouwen,
die sunder wunder wolten schouwen
daz got hête an in geleit.
über allen sînen lîp was niht sô breit
als ein linse, daz wandel hête.
swer schoenen lîp hête und rehte tête,
der stüende in lobes prîse gar.
dirre jungelinc hete sô schoen hâr,
an dem ouch sôgetân wunder lac
daz manz mit golde wider wac:
swenne erz zeimâl des jârs abesneit,
ûf borten in sîden wart ez geleit:
sô zieret ez mêre und baz denne golt.
sîn vater was im von herzen holt,
dem er doch tet manic herzenleit.
diz werte unz daz er zeimâl streit
mit sînen liuten, dô beidiu her
zweinzic tûsent und dennoch mêr
liute verlurn und er behienc
an einer eichen, der ast ümmevienc
sîn hâr: dô jôab in ersach,
driu sper er durch sîn herze stach.
er wart zehouwen und begraben
dâ bî in einem vil tiefen graben,
vil steine wurden ûf in geleit.
hôchfart, unkiusche und gîtikeit
brâhten in ze dirre nôt,
daz er nam lesterlichen tôt,
den sît sîn vater veterlich
beweinte von herzen inneclich.
ane sache daz ouch niht ergienc,
daz sîn lîp an einer eichen behienc:
geschrunden ûzen und mitten weich
und gar herte innen ist diu eich:
hôchfart, unkiusche und gîtikeit
sint bî den drîn uns ûz geleit:
hôchfart bezeichent uns diu rinde,
unkiusche ist gelîch dem weichen spinde,
dem herten kern diu gîtikeit:
die drî sünde brâhten in êwic leit
absalôn den minneclîchen:
diu driu sper, diu im jêmerlichen
durch sîn herze wurden gestochen,
habent manic herzeleit gerochen
daz sînem vater von im geschach,
der manigen zaher weinte hin nâch.
daz unmenschlich missetât
vil jâmers füege und grôze unflât,
daz bewêr ich bî der frouwen,
der lîp in zwelf stücke wart gehouwen
und gesant in zwelf lant,
die got hiez rechen sân zehant.
des wurden in vil kurzen tagen
wol niunzic tûsent man erslagen,
âne wîp und âne kint,
diu niht mit zal begriffen sint;
und âne roup und âne brant,
der stete, dörfer unde lant
sô gar verdarbte daz nieman daz
vol sagen könde: swer diz wil baz
vernemen an der rihter buoche,
der sol an dem ende des buoches suoche.
hôchfart, unkiusche und müezikeit
und volliu koste brâhten in leit
fünf stete, diu eine hiez sodomâ
und hiez diu ander gomorrâ,
die drî lâze ich ungenant,
die wurden mit disen zwein verbrant
von peche, von swebel, dô der frume man
her loth mit sînem gesinde entran,
des hûsfrouwe ûf dem wege aleine
bestuont und wart ze einem salzsteine.
hôchfart und ander missetât
jerusalem die heiligen stat
dicke leider habent zestôrt,
als wir an predigen hân gehôrt
und in der heiligen schrift ouch stêt.
swer ze dem heiligen grabe noch gêt,
der wirt wol inne wie manic jâr
die heiden der stete gewaltic gar
sint gewesen und dennoch hiute,
die vil billicher kristenliute
sölten haben in reiner huote,
die got dâ lôste mit sînem bluote.
rôme hât ouch noete vil erliden
von manigerleie untugende smiden:
ir name unverre wêr bekant
denne rouben, morden unde brant,
mit den si wîlent vür ist kumen:
wer hât ir noch sô grôzen frumen?
karthâgô manic nôt erleit
von rômer grôzer gîtikeit,
sô neget nu rôme die kristenheit,
daz pfaffen und leien ist ofte leit.
wir haben ouch ofte wol gehôrt
wie troye mit fiure wart zestôrt,
vor der die kriechen, daz ist wâr,
gelegen wâren zehen jâr:
daz kam von einer êbrecherinne,
von hôchferte und unrehter minne,
des priamus und elenâ.
paris, hectôr und menelâ
sint geziuge und achilles,
patroclus und diomêdes,
ulixes und her enêas
( dem venus half daz er genas),
manic fürste, ritter unde degen,
der maniger tôt dâ was gelegen
ê denne diu stat gar würde enzündet,
als meister dares schôn uns kündet.
der alten nôt sül wir gedagen
und süln von niuwem jâmer sagen,
daz geschehen ist bî unsern tagen:
wenne alliu diu kristenheit muoz klagen
wie frâz, unkiusche und grôz hôchfart
die stat ackers haben bewart,
an der der kristenheite trôst
lac nâch dem, der si erlôst
hât an dem kriuze mit sînem bluote:
hête man die stat in bezzerr huote
gehabt, sô wêr si baz bewart:
die hât verlorn diu hôchfart
und ir unkiusche, als hôrte ich sagen,
die uns guot bilde vor sölten tragen.
hôchfart, unkiusche und gîtikeit
zestoerent noch die kristenheit
mêr denne ander missetête,
wenne von in kument valsche rête,
von in kumt luoder unde frâz,
spil, arcwân, nît, zorn und haz
und manic ander houbthaftiu sünde,
der ich niht könde noch wölte durchgründe. ciii. ein vor rede von boesen screibern.
wizzet daz manic hôch getihte
von tummen schrîbern wirt ze nihte,
die die schrift niht wol verstênt
und nâch ir selbes sinne gênt,
sô si diu wörter anders rückent
und die buochstaben underzückent,
an den diu kraft des buoches liget.
swer ouch diu wort niht eben wiget,
der machet lustic buoch unlustic.
swer tump ist, nîdisch oder unkustic,
von dem wirt manic dinc vernihtet,
swie wol man schrîbet oder tihtet:
des entuot ein frum man niht.
ob er eteswenne hoert oder siht
daz einem dinge niht gar ist reht,
dâr ûz machet er doch kein gebreht:
er beschoent ez oder swîget gar:
sô nimt der boese des boesen war.
ich hân gestupfelt als ein man,
der eigen bûvelt nie gewan
und in rîcher liute korn
hinden eherte, swenne si vorn
sichelinge hin truogen oder garben.
tûsent marke muoz der darben,
der ze drîn scherfen ist geborn:
swer flîziclich ehert, der hât ouch korn.
ein bine vil manige bluomen rüerte
in velden, in welden, biz si gefüerte
ir honic in ein vezzelîn
als vil als des denne mac gesîn.
swer nu ûz disem buoche nême
swaz disem und dem wêr widerzême,
sô wêne ich daz daz jüngste stücke
ein wibel wol trüege ûf sînem rücke:
nieman sol ez hân vür ein geblerre,
wenne ez ist wîten unde verre
gesament in der heiligen schrift
und treit in im honic und gift,
sûr und süeze, liep und leit.
swâ ie den man sîn liebe hin treit,
daz lobt er und anders niht.
mit tôren hât ein tummer pfliht:
der wîse nimt maniges dinges war,
daz einem tôren versmâhet gar.
manic dinc der wîse besunder minnet,
dâr üm ein tôr sich niht versinnet. sexta distinctio von lazheit ciii. von lazheit vnd von boeser gewonheit.
nu hân ich iu genuoc vür geleit.
waz zorn, nît und gîtikeit
rîcher und armer diener habent,
die mit in loufent unde drabent
in dirre werlde unstêtikeit,
und wie manic unsêlikeit
hôchfart, unkiusche und frâz
uns leider in giezent âne mâz:
noch stêt ir swester vor der tür,
die ich weder gein himel spür
noch gein der werlde volliclich,
denne daz si fûlet unflêticlich
als ein holz, daz unnütze ist
und in im selber wirt ein mist:
ich meine die fûlen bemstîn
lazheit: diu sol nu gên her în
mit irem gesinde, daz ich iu nenne
als vil als ich sîn nu bekenne:
senfteleben und müezikeit,
ûfschieben und unstêtikeit,
unflât und versiumikeit,
trâkeit und unverstandenheit,
urdruz, zwîfel, unendelikeit
und unandêhtigiu trûrikeit
sint ir gesinde tac und naht,
die manigen menschen habent brâht
ân schimpf, ân fröude, ân êre, ân lachen
in sünde, in schande, in des tiufels lachen.
diu vorgenante bemstîn
mac wol des tiufels bolster sîn:
swenne ir gespiln sint etswâ mite
bekümmert, sô ist dirre site,
daz aller dinge si verdriuzet
und daz ouch nieman ir geniuzet.
si enist weder kalt noch warm,
si enist weder rîch noch arm,
si enist weder junc noch alt,
si enist weder stille noch balt;
si mac wol lachen mit dem munde,
ezn gêt aber niht von herzen grunde;
ir enist ûf erden nieman liep
und ist ir selbes sêlden diep,
wenne si gein himel selten trahtet
und lützel gotes ûf erdên ahtet;
si siht selten ieman schimpfen:
trûren, swinden, nase rimpfen
wonent ir bî und weiz doch niht
von welhen sachen daz geschiht;
si wont bî leien und bî pfaffen
die müezic gênt, die man hoert klaffen
mêr denne in bevolhen sî;
si wont ouch swîgenden münchen bî,
die ze kôre ungerne gênt
und gern bî marketmêren stênt;
si hât manigen alsô besezzen,
daz er sîn selbes hât vergezzen,
gotes, guotes, friunde und êren:
niht anders kan man den gelêren
denne daz er lebe wirs denne ein vihe,
und swar in sîn gelust hin ziehe,
daz er zehant sich dâ hin neige
und ê der zît sich mache veige:
leider im ist niht anders kunt
denne daz er lît reht als ein hunt,
der in sich grinet und doch niht bizet
und keiner guoten dinge sich flizet.
lazheit verdriuzet daz si singe,
lazheit verdriuzet daz si springe,
lazheit verdriuzet daz si stê,
lazheit verdriuzet daz si gê,
lazheit verdriuzet in der hitze,
lazheit verdriuzet daz si sitze,
lazheit verdriuzet in der kelte,
lazheit kan ân arbeit elte,
lazheit verdriuzet daz si wache,
lazheit verdriuzet daz si lache,
lazheit verdriuzet guoter mêre,
lazheit ist ir selber swêre,
lazheit verdriuzet daz si bete,
lazheit verdriuzet daz si trete,
lazheit verdriuzet daz si rîte,
lazheit verdriuzet daz si strîte;
lazheit machet manigen zagen,
der wol möhte guot und êre bejagen;
lazheit machet daz man und wîp
verliesent guot, sêle, êre und lîp;
si hât manic herze besezzen
daz ez ungern siht trinken und ezzen,
swie rîche ez friunde und guotes sî;
lazheit wont manigem menschen bî,
des herze gein gote ist als ein blî:
und wênt ez doch ez sî gar frî,
ob ez sich gein der werlde kan
verrihten und rehte nie gewan
andâht gein gote, daz wirt betrogen,
hât ez der sêle niht baz gepflogen
denne sich sîn werltlicher sin versiht,
sô troeste ich noch untroeste in niht.
der mensche hât selten boese site,
der sich bekümmert etswâ mite
daz lobelich got und im nütze ist
und dem an lît ze stêter frist.
sît nieman ist sô gar volkumen
daz er dem wandel si benumen,
des ist des menschen broedikeit
mit drîn übeln ümmeleit:
daz êrste ist unverstandenheit,
daz ander kummers tegelich leit,
daz dritte ist tegelich missetât:
daz êrste ez an der sêle hât,
daz ander von des lîbes wegen,
daz dritte ist beidenthalp gewegen:
sus wêr der mensche schier verwildet,
wêr er niht gote gelîch gebildet.
des hât sîn barmherzikeit
driu guot den drîn übeln wider leit:
kunst gein unverstandenheit,
gemach gein kummers arbeit,
tugent gein der missetât.
diu kunst aber zwên wege hât:
der eine die sêle gein got ûf rihtet,
der ander des lîbes nôtdurft berihtet:
gelêrte liute ûf dem êrsten stênt,
hantwercliute den andern gênt;
der êrste büezet unverstandenheit,
der ander büezet kummers leit.
der êrste wec hât siben stîge,
ungerne ich iu die nu verswîge:
ez sint die siben frîen künste,
die manige sêle ze gotes günste
bringent, und manige sêle verkêrent
die got niht einvelticlîchen êrent.
der ander wec ist manigerleie,
den gêt und rîtet manic leie
der der frîen künste niht enkan:
der selbe wec hât manigen man,
knehte, meide und wîp ernert,
daz si des kummers sich habent erwert
und von irs lîbes arbeit
daz êwige lieht in wart bereit.
schuolbuoch, der nu nieman gert,
wârn hie vor liep unde wert
bî mînen zîten in sehzic jâren,
dô die liute einveltic wâren:
sô gênt nu niuwe künste her vür,
bî den ich wênic iht guotes spür
denne hôchfart und gîtikeit
und schône gemâlte glîchsenheit.
des endecristes vorrenner
und rehtes gelouben zetrenner.
sint manigerleie gelêrte liute,
die bî uns gênt ûf erden hiute.
des sprichet der wîse salomôn
in der minnen buoche dâ von:
< vâhet uns diu kleinen fühselîn
diu gotes wîngarten schedelich sîn!>
daz ist diu heilige kristenheit.
der tuont si heimlich manic leit.
vil wunders ist in der minnen buoche.
man muoz ez aber mit flize suoche.
ê denne tôren sich beginnen
ûf erden üm übel und guot versinnen,
sô muoz in diu sêle entrinne
von manigerleie muotwillen unsinne.
ez entuo denne unser herre zuo in
sîn genâde und wandel iren sin.
des lêret uns meister kâthô
in sînem büchelîn alsô:
< nützer ist denne daz künicrîche
swer friunde im machet arme und rîche.>
diz siht man ofte übergeben:
daz machet unser tummez leben.
swaz man lobet an dem man,
dâ sol er sich flîzen an:
swes er aber unêre habe,
des sol er sich vast enthabe.
gunst ist bezzer denne kunst,
zuht mit künste machet gunst.
lazheit unde müezikeit
bringent in ein gewonheit
an pfaffen und leien vil boeser site,
den nu diu werlt volget mite.
man lêt gotes dienst von kleinen sachen:
kan aber ieman daz gemachen,
daz wir des tiufels dienst hie lâzen
und uns boeser dinge mâzen?
swer uns daz werte, daz wêr uns leit.
daz machet der sünden emzikeit.
sus slahe wir der werlde trummen.
ein touber spottet oft eines stummen,
ein alter tôre eins jungen tummen,
ein lamer gickelt ûf den krummen.
ze gotes dienste ist maniger laz,
den der tiufel michels baz
in sînen dienst brêhte swenne er wölte,
denne manic pfaffe dem er volgen sölte:
des hât er manige marterêr
ûf erden, der er ungern enbêr.
eine die des nahtes stelent,
eine die nâch minne quelent,
eine die ûf ir leben rîtent,
eine die durch hôchfart strîtent,
eine die nâch êren strebent
und lîp und sêle üm êre gebent,
eine die sich selber smückent
und durch karkeit nider drückent,
eine die mit nîde sint besezzen
und den niht ûz getürren mezzen,
eine die nâch guote sô swinde sint
daz si gein gotes liebe sint blint,
eine die gern vil übels têten
ofte ob si sîn state hêten,
eine die gern mêre sünden wölten
denne si mügen oder sölten:
des stêt geschriben:< vil tuot lêre,
gewonheit aber michels mêre.>
wenne affen zegel und esels ôren
tragent veil der werlde tôren,
von den wehset ein seltsên orden.
kint sint alte liute worden
und alte liute sint worden kint,
die man an guoten witzen blint
siht und an affenheite fruot:
daz machet an in ir kranker muot.
niht wol ich den gewarten kan,
die guoter witze sint worden wan.
sag ich in hofelicher mêre,
sô bin ich ein sloterêre;
swîge ich mit zühten âne gevêre,
sô bin ich ein glîchsenêre;
spriche ich die wârheit nâch der swêre,
sô bin ich ein striffelêre,
strâfer heizet man vîler,
prediger, pfaffen: gîler,
swer schimpfet, der ist ein gineglapf,
swer trinket, der ist ein lêrennapf.
sô sprichet einer, ich hoerte
von hern dietrich von bern
und ouch von den alten recken,
der ander wil von hern ecken,
der dritte wil der riuzen sturm,
der vierde wil sifrides wurm,
der fünfte wil hern tristerant,
dem sehsten ist erke baz bekant,
der sibende wil hern parzifâl,
der ahte die tafelrunne überal.
der niunde wil kriemhilden mort,
der zehende der nibelunge hort,
den einliften gênt în miniu wort
als der mit blîe marmel bort,
der zwelfte wil rückern besunder,
der drîzehende künic alexanders wunder;
dirre wil den ritter mit dem rade,
sô wil jener gên ze dem bade,
dirre wil summern, der wil gîgen,
der wil trummen, der wil swîgen,
der wil harpfen, der wil rotten,
der wil tanzen, der wil notten,
der wil singen, der wil sagen,
der wil springen, der wil jagen:
wie sölte der mensche sîn geschaffen,
der tummen leien und tummen pfaffen
ze willen alsô gedienen könde,
daz man im guotes und êren gönde?
noch ist er niendert kumen dar,
der gotes liebe neme war
oder der mich bite von gote sagen,
swie vil si hin und her gejagen.
lazheit und boese gewonheit
machent dise unverstandenheit:
wenne in der werlde ist manic man,
der selber niht wol gereden kan
und vil lîhte sich von jugent
hât gewent einer grôzen untugent:
swie tugentlich ieman vor im kôset,
daz er des sprüche doch verdôset,
als maniger der niht tihten kan
und doch einem tihter niht engan,
daz man sîn getihte lobe.
wer giht nu daz der mensche iht tobe,
der gotes geschepfede wölte swachen
und selber einen flôch niht könde gemachen?
ûf erden wart nie niht sô guot,
man schelte ez wol der ez gerne tuot.
slotern, smetern, snarren, kallen,
snappen, klaffen, lellen, snallen
heizet man hofelichez tihten,
der ez gerne wil vernihten.
ich wên niht daz in diu erde trage,
der allen liuten wol behage.
antlütze, willen, stimme und leben
hât got ungelich uns allen geben.
der wîse man her tulius
sprach in des alters buoche alsus:
< von sinnen und witzen ist der senât
genant, ich meine der roemer rât!>
wol der stat, diu noch die hât,
die mit witzen alle ir tât
verrihtent und dâ die jungen liute
der alten lêre volgent hiute!
wenne swâ der jungen tummez leben
wil gein der wîsen witze streben,
dâ hebt sich angest unde nôt,
schade und schande und gêher tôt.
daz bewêrt, als ich gelesen hân,
salustius und her lucân
und manic ander wîse man,
den ich von herzen übel gan,
daz ir buoch und ir getihte
sô gar nu worden sîn ze nihte
und gelêrten liuten sô unwert,
daz ir leider nieman gert.
guot rât, zuht mit bescheidenheit
alter liute krône treit,
unzuht, traz und freidikeit
hât der jungen vil verleit.
swer gar verschalket in der jugent,
der lernt unsanfte im alter tugent.
gar wîse liute und kleiniu kint
selten immer müezic sint:
ir gedanc des nahtes dar nâch gêt,
swar nâch den tac ir herze stêt:
der wîse aleine wirt gewert
nâch sînem willen des er gert,
wenne er mit witzen kan besehen
waz müge geschehen und niht geschehen:
meister plâtô schrîbet daz:
dâ von merket ez dester baz!
wenne tugenthafter heiden lêre
iu hilfet nâch der heiligen schrift vil sêre.
der werlde unstête ist manigerleie:
daz schadet dir pfaffe und ouch dir leie!
ein dinc von herzen übel zême:
swer guot bestüende oder guot entnême,
ob der mit jeme zürnen wölte
swenne er sîn guot im gelten sölte,
der friuntlich im geborget hête:
ein heiden dem andern daz niht tête.
ungewisser liute entgeltent hiute
getriuwe und gar gewisse liute,
daz man in niht gelouben mac:
dirre zwîfel füllet der jüden sac:
hülfe wir einander âne gevêre,
sô würden den jüden die biutel lêre.
boese liste gein boesen listen
velschent leider manigen kristen:
< triuc du mich, sô liuge ich dir,
gib ich dir niht, sam tuo du mir!>
diz hoerent die jungen von den alten
und lernent alle guot behalten:
des ist der gîtigen schar vil breit,
der milten smal, daz ist mir leit.
sîn gesinde, sîn kost mit flîze wiget
ein man, der guoter witze pfliget,
als denne sîn gülte mac getragen.
ein gîtiger, den man siht verzagen
an gotes milte, ist immer arm,
sîn hûs sî rîch, kalt oder warm.
eins schallers muot vert oben hin:
got, lîp, sêle, schade und gewin
sint in sînem herzen geliche gewegen.
swen man des brahtes nu siht pflegen,
der gert niht anders ûf erden mêre
denne daz diu werlt in lobe und êre.
wizzet swer rehter milte pflêge,
daz der noch vür dise alle wêge.
dem honige fliegent mucken nâch,
wefsen ist ze wirze gâch,
kefern, wibeln unde bremen
siht man des tôdes ofte rêmen,
wenne si fliegent unbedâht:
des vellet ir manigiu in ein bâht:
sam tuont die die sich gurren troestent
und arme liute mit brande roestent
und mit roube erkürzent vil
ir jugent und irs lebens zil.
zuoflühte troestet sich manic man:
wê dem, der niht gefliehen kan
und ouch niht gefliehen mac,
swenne im kumt der leide tac
daz sîn sünde sîn gewegen,
kraft, traz, êre und guot gelegen!
die mucken bezeichent hofegesinde,
die wefsen koufliute, die sô swinde
nâch gewinnes süeze trahtent,
daz si lîbes und sêle niht ahtent
und in gewinnes wirze verderbent,
sô si mit grimmen sorgen sterbent.
diu spinne ir webe nâch gewinne
rihtet biz si verdirbet dâr inne:
alsô swendent leider manige liute
nâch gewinne ir leben hiute.
swer allez sîn getrehte leit
ûf irdisch guot mit gîtikeit,
wer sol des sêle hin nâch gedenken,
swenne er si selber wil versenken?
wêr im sîn sêle gewesen liep,
sô wêr er niht gewesen ein diep,
rouber oder wuocherer,
valscher, brenner, unkiuscher,
verrâter, morder, valsch rihter,
glîchsener oder gîtiger:
swaz die ersparnt ûf ertrîche,
daz frumt in wênic gein himelrîche:
ir kint zernt ez ofte gar rîlîche,
daz si ersparnt jêmerlîche.
zweierleie gîtic liute sint:
die leien habent ze worte ir kint,
die pfaffen wöllent sêle gerête
nâch tôde machen: vil baz der tête,
der dirre dewederz ze worte hête
und mit almuosen und mit gebete
sîner sêle hülfe, die wîle er lebte,
und niendert nâch grôzem guote strebte:
wenne irdisch guot verkêrt den muot,
daz er gein got ist selten fruot.
gar liebiu kint sint helle bant,
valsch sêle gerête ist helle pfant:
swer lebende wol den armen tête,
daz wêre daz beste sêle gerête.
armer liute ist pfaffen guot,
und swer mit dem iht anders tuot
denne diu heilige schrift in lêrt,
sîn selbes unheil er gemêrt,
als ich dâ vor ouch hân geschriben:
wölte got, wêr allez unreht vertriben!
glichsener ist nu leider vil,
der guottête ist der tiufel spil,
wenne si sich selber und ander liute
mit valschem leben triegent hiute.
wizzet swer einen frumen man
beltlich niht getar sehen an,
daz der ein valschaft herze hât,
ob erz durch zuht oder scham niht lât:
daz merket der wol, der in an siht,
von welhen sachen daz geschiht.
unkustiger liute valschlich wort
sint honiges vol und stiftent mort,
si swerent, stelent, roubent, brennent,
sippe und friuntschaft si zetrennent;
ir valsch der tummen herze gêt în
als vol mergels süezer wîn,
der in dem glase hât klâren schîn
und uns des nahtes machet pîn,
swenne er uns swinde beginnet strâfen
sô wir gerne wölten slâfen.
wilent was ein gewonheit,
von der kam êre und sêlikeit:
daz junge liute die alten êrten
und sich vorne gein in kêrten,
swenne si si mit witzen lêrten
wie si guot und êre gemêrten:
sô kêrent si nu den rücke dar
dô si der alten nement war,
und habent ir gespötte ûz in.
muotwillic leben und boese gewin
habent sô gar der jungen sin
verkêret, daz ich den worden bin
von mîner lêre vil gar unmêre,
den ich liep billicher wêre:
daz machet ir angeborn untugent,
diu bî in beliben ist in der jugent.
swelch schuoler wol wil lerne,
der êrt sînen meister gerne:
swen aber kein liebe ze lernen treit,
den müet sîns meisters wirdikeit.
des entet künic alexander niht,
als uns diu schrift von im vergiht,
der gein dem meister socrates
spranc von dem wagen, unter des
er in sach gein im gên aleine:
diz machte sîn tugent, diu was niht kleine
er tet niht als der übel man
nêrô sînem meister hât getân,
dem er sîn leben an gewan,
als ich dâ vor gesaget hân.
dâ von sprach ein philosophus
in einem sînem buoche alsus:
< waz hilfet, hân ich grôze witze,
ob ich bî der ungezzen sitze?
waz hilfet, hân ich rîchen sin,
ob ich unwert den rîchen bin,
die gelêrten liuten helfen sölten
und ez wol têten, ob si wölten?>
man sprichet von armen und von rîchen,
daz si minnent gerne ir gelîchen:
ein rouber hât einen andern liep,
ein diep minnet einen andern diep,
ein tugent minnet ein ander tugent,
ein jugent suochet ein ander jugent:
ein gelêrt man wêr einem andern holt
denne grôziu êre, silber und golt:
diu verkêrent maniges mannes muot,
daz er gein friunden unfriuntlîch tuot.
die mîne guote gesellen wâren
bî armuot, die sach ich gebâren
anders denne geselleclîch
sân zehant sô si wurden rîch:
swenne si riten ûf hôhen pferden,
so enwolten si niht an die erden
sehen daz si grüezten mich:
daz dûhte mich gar unbillich.
sô troestet mich daz der wîse man
sprach wîlent, meister claudiân:
< wâr üm sölte mir wesen leit
der ungerehten wirdikeit?
si werdent dâr üm hôhe erhaben,
daz si deste swinder snaben.>
ie hoeher berc, ie tiefer tal,
ie hôher gestigen, ie swinder val.
guot und êre wirt in vil sur,
werdent si des tiufels nâchgebûr
der si nu heizet schallen.
ein dinc künde ich iu allen
mit kurzen worten, daz mich twinget
und mir dicke truren bringet.
swer daz mit flîze bedenken wölte,
der tete niht anders denne er sölte. cvi. von ribalden vnd von vngezogenn leuten.
guoter lêre verdriuzet sêre,
der man frumen hât und êre:
die wölten ungern doch hoeren hiute
übel und ungezogen liute.
swem ribaldîe sanfte tuot,
der gewan nie tugenthaften muot.
sleht der niht denne der tummen trummen,
swer touben liuten unde stummen
predigen vil und singen wil,
die sîn lêre vür goukelspil
ahtent und ir niht verstênt
und ûf narren unfuor gênt?
sît man schuolbuoch in die hant
krumpte und durch die gürtel want,
sît wart unmêre schuolmeister lêre,
ir lôn, ir fürderunge und ir êre.
ie lenger ie boeser ist maniger leben.
die lêre und bilde uns sölten geben;
ie lenger ie schoener ist der werlde glanz,
swie doch ir fröude si unganz;
ie lenger ie erger ist valschiu triuwe,
diu tac und naht sich machet niuwe;
ie lenger ie erger ist kinde muotwille,
diu slege und wort niht mügen gestille.
wir vinden leider kleiniu kint,
diu tratzic und ungehôrsam sint,
diu meisterschaft ungerne lîdent
und ir strâfer mit lügen snîdent.
tratzes vol und künste lere
sint manige pfaffen und schuolêre,
die sich doch guotes und êren wert
hiure dünkent vil mêr denne vert.
mit hosen und hüeten manigerleie
hebt sich der affentaler reie,
den manic tuomherre und stolz schuolêre
mit dorftummingen ungerne verbêre.
nu rôt, nu grüene, nu gel, nu blâ,
nu wîz, nu swarz, nu von dir stâ
süllen hosen sîn und ouch die hüete
furier, daz ez uns der gemüete
künde, die man si siht tragen:
waz sölte ich dâ von lenger sagen?
schirmer, gîger, goukeler
siht man werden vil schuoler,
die guotes vil ze schuole verzernt
und sich mit loter fuore doch nernt.
ein zîsel und ander vogellîn
lesent ûf kleiniu körnelîn,
mit den si füllent ir kröpfelîn
daz si niht twînge hungers pîn:
nu muoz man mûle und esel schinden
schuolern, die nu wöllen verslinden
helfant, ros und kemmelîn
daz si niht lange in schuolen sîn.
ir sin vert durch der kunste mer:
als künige und keiser âne her
lant und liute hânt betwungen,
als ist an lernunge in gelungen.
sich troestent manige junge pfaffen
daz der alten vil sint affen,
die man bî pfrüenden und bî pfarren
siht leben als ander werltnarren;
die guot und êre niht habent von künste,
denne von dienste und von günste
durch die man pfarre niht lîhen sölte,
swer gotes lêre ansehen wölte.
wer wil nu so lange belîbe
in schuolen, biz an im beklîbe
der êrsten künste würzelîn?
wir wöllen âne arbeit meister sîn
und âne vedern verre fliegen,
klaffen, liegen, triegen, kriegen
um den wint der ob uns fliuget.
manic tôre im selber ofte liuget.
in einer blâsen drî erweiz
jagent einen hunt vil manigen kreiz,
den er niht liefe und gar verbêre
ob diu blâse voller wêre.
swem die blâse ist kunste vol,
bî dem sint junge und alte wol.
swer junge liute mit den alten
wol ze friunde kan behalten,
âne zwîfel der kan niht verderben
und mac wol guot und êre erwerben.
unser alten, die vor sehzic jâren
frume und wîse liute wâren,
solten die nu leben ûf erden,
si müesten toren und affen werden
von maniger boesen kündikeit,
ûf die diu werlt iren sin nu leit.
schuolzuht und kunst sint sêre verkêrt:
wol im, der niht valsches lêrt!
ob gotes dienst mit gîtikeit
etswenne sich kleidet, daz wêre mir leit.
rehtbuoch sô gereht niht künnen werden,
man vinde doch mêre unrehtes ûf erden.
wer sol durch kunst nu buoch behalten,
sît man die jungen vor den alten
springen, rennen und ouch hurren
siht als über velt rouber gurren?
swer driu buoch reht niht kan genennen,
der wil vür manigen meister rennen
der drîzic buoch gelernet hât.
traz tuot manige missetât.
swelch schuoler lernet über twerch,
dem füeget vil baz daz er wîze erch
mit hundes miste könde beizen
denne daz er ander liute reizen
wil mit der künste, die er niht kan
und rehte künde ir nie gewan.
waz sol sôgetân übermuot,
der weder lîbe noch sêle ist guot?
alliu kunst ûf erden ist enwiht,
diu ze der heiligen schrift sich niht
füeget und schicket als verre si mac:
valsch lernen ist der sêle ein slac!
wir vinden judisten und alchimisten
und anderre künste vil boese kristen,
der ieglicher lobt sîn kunst:
swâ mit man aber unsers herren gunst
mac erwerben, diu ist diu beste,
diu wanket niht und belîbet veste.
manic schuole hât nu wispeler,
die weder meister noch schuoler
noch meister gesellen mügen gesîn:
swenne die ein argumentelîn
gelernent larfen oder zwei,
der driu doch gülten niht ein ei,
sô wöllen si meisters meister sîn.
dirre arme, hôchfertig, michel pîn
treit gar vil schuoler nu enbor,
die ofte vallent in schanden hor:
sô man die heiligen schrift vor in
rüerte, sô wirt ir silber zin
und wirt ir kunst ein kunterfei,
diu vor sêre krieget unde schrei.
strebeherren, zwitorn und strebeschuolêr
machent ir leben in selber swêr.
swenne si sich brechent nâch den dingen
den si mügen noch künnen geringen.
waz überwiget der werlde kraft,
irn rîchtuom und ir meisterschaft?
daz tuot aleine gotes wort,
an dem lît aller sêlden hort.
diz schrîbet mîn herre sant augustîn:
< got herre, lâ dir geklaget sîn,
daz wir dîner worte sô lützel ahten
und ander dinc vil mêre betrahten,
an den der êwigen sêlikeit
niht lît eines twerhen halmes breit!>
noch weiz ich einen boesen site,
der gelêrten liuten volget mite:
daz herren nu kleiniu schuolerlîn
mit in lâzent spilen üm wîn
und lâzent si tiutsch vor in sprechen:
diz möhte mir mîn herze brechen,
daz ir grôziu unverstandenheit
der werlde sô boese bilde vor treit,
daz kleiniu kint si niht entsitzent
und mit in gênt, stênt oder sitzent
und bî in tribent ir buobenîe!
got herre, getörste ich wâfen schrîe
uber sôgetân herren, den herren nam
bî wont âne êre, âne zuht, âne scham!
die billich als ein bilde sêzen,
vor den sich junge und alte entsêzen
und bilde bî iren bilden nêmen,
wie si ze guot und ze êren kêmen!
ob zuht ein kint lernt in der schuole,
sol ez der vor sînes herren stuole
vergezzen, âne zwîfel daz stêt übel:
vorhte und scham sint êren tübel.
retten alle pfaffen als gerne latîn
als gerne si trunken guoten wîn,
sô fünde wir manigen gelêrten man,
der mêre latîns könde denne er kan,
ich weiz wol, hêten si got vor ougen
ûzen vor der werlde und innen tougen,
man begönde si vil mêre entsitzen
denne sust, swie griulich si sich spitzen.
ich hete bî den tagen mîn
gesament zwei hundert büechelîn
und selber zwelfiu gemacht
und hete mir alsô gedâht,
swenne ich alt würde, daz ich dâ mite
nâch der alten lêrer site
mîn nôtdurft sölte erwerben:
nu muoz ich verderben,
got wölle mich denne fristen
baz denne in mîner kisten
mîn büechelîn mir ze staten kumen:
wenne der hân ich kleinen frumen,
sît nieman lernen wil die kunst
diu manigem guot, êre und gunst
hât brâht vor tûsent jâren,
dô schuoler dennoch wâren
einveltic, bliuge, kiusche, mêzic,
niht spiler, trinker unde frêzic,
und der schuole niht abe giengen
biz daz si kunst und zuht geviengen.
künste muoter und schuoler amme
gramaticâ, von der diu flamme
gotes liebe wirt entzundet,
die si gelêrten herzen kundet,
diu hât sehs töhter in irm krâme,
schoene und stête: der si mit râme
und valscher varwe niht unêrte,
dar zuo ir lêre ouch niht verkêrte,
sô fünde man allez daz man wölte
und ouch daz man haben sölte
gein got und gein der werlde bî in:
si liuternt manigen trüeben sin.
nu muoz ich leider von in jehen,
daz ich gehoert hân und gesehen.
die sleht und gar einveltic wâren
bî slehten liuten und sêligen jâren,
die hât nu gîtikeit verkêrt:
wênic ieman lernet oder lêrt
durch künste willen oder durch tugent:
wir lernen alle nu von jugent,
wie wir guot und êre gewinnen
und unsern meistern schier entrinnen:
man lernet vil mêre durch gîtikeit
denne durch tugende reinikeit.
wizzet daz kunst âne emzikeit
ist halp verlorn arbeit,
ouch ist übel an geleit
wîsheit âne gerehtikeit:
meister boêcius schrîbet daz,
dâ von merket deste baz.
hôchfart und grôziu gîtikeit
machent judisten schar nu breit,
ouch siht man ofte geistlich liute
nâch bistuomen grîfen hiute
niht durch gotes liebe sô sêre
als durch gemach und werltlich êre:
swer alsô bistuomes gert,
wê im, und wirt er sîn gewert,
ob er des lebens an im niht hât,
daz sant paulus an einer stat
allen bischöfen hât geschriben!
der êrsten bischöfe ist lützel beliben
ungemartert hie ûf erden:
wer wil nu gemartert werden?
geistlich und werltliche liute
schônent alle des lîbes hiute
und nement swaz in werden mac:
ein und ander füllet den sac.
swer entgiltet des er sölte geniezen,
den mac sîner arbeit wol verdriezen.
swelch krâmer füere in verriu lant
dâ grôziu gezierde im wêre bekant,
und swenne er kost und arbeit
ûf rîlich krâmwât hête geleit,
der er gebezzern sich gedêhte
swenne er si heim ze lande brêhte:
ob sînen krâme denne nieman suochte
und sînes koufschatzes nieman geruochte
der lustic und ouch nütze wêre,
sölte daz sînem herzen niht sîn swêre?
alsô ist mîn frouwe gramaticâ
unwert hie worden und anderswâ.
ir krâme was wîlent vil genême,
der ist nu leider widerzême:
aleine im offen stê diu tür,
doch gênt die schuoler alle vür
und kêrent ir ougen niendert dar,
dâ man der pfeller nimet war,
des helfenbeines, der edeln steine,
schoenez gesmîde grôz und kleine,
von golde, von sîden wêhe borten,
gewifelt mit manigen wîsen worten:
siht aber etswenne ein schuoler drîn
der suochet ein trügementellîn,
in dem er schîne ze aller frist
vil künsterîcher denne er ist.
der hân ich einez bî mînen tagen
wol vier und drizic jâr getragen.
ein syrop und ein pulverlin
suochet einer, der wil ein arzet sîn:
daz giltet im mêre denne ander künste
ze gemache und ze der werlde günste.
sô kumt ein anderre und siht ouch drîn,
der suochet ein goukel hüetelîn,
mit dem er reht und unreht bedecke
und rehte sache mit valsche erstecke.
sô kumt aber einer und siht hin în
der suochet ein zouber briefelîn,
mit dem er frouwen zoubern wil
die mêre in zoubern denne ze vil,
wenne er ir tôre ist und ir gief
âne zouber wurz und âne brief.
sô kumt aber einer und siht hin în,
der suochet ein schirmswertelîn,
einen buckeler und ein kölbelin,
mit den er springet uz und în.
sô kumt aber einer und siht hin în,
der lernet trütscheln üm wîn:
mit bretspil und mit kriechelîn
verzert er jârs die koste sîn.
sô kumt aber einer und siht hin în,
der koufet schoeniu büechelîn,
diu er mit im ze lande füere
und nimmer mêr si denne gerüere.
sô kumt aber einer und siht hin în,
der lernet fünf messe, zwuo lêt er sîn.
mit disen loufet er durch diu lant.
der schrift ist im niht mêr bekant
denne die fünfe, die er kan:.
die selben videlt er nâch wân.
sô kumt aber einer und siht hin în,
der lernet ûz einem keppelîn
zwelf gerihte machen,
daz sîn die liute lachen.
sô kumt aber einer und siht hin în,
der suochet ein welhisch videllîn,
ein herpfelîn und ein zitolîn,
mit den er wichet ûz und în.
sô kumt aber einer und siht hin în
der suochet driu kegel stebelîn,
mit den er disputieren wil:
den dunket er künne mêr denne ze vil.
der triugt sich selber und wil doch triegen
ander lîute und mit in kriegen:
diz füeget in baz nâch irem sinne
denne manic grôziu gezierde dort inne.
von disen sachen hât manic kôr
manigen affen, der sîn tor
besliuzet swenne er den zuo siht gên,
der in der schrift sich kan verstên:
der wirt vil selten von im geêrt,
swenne er sich hinden gein im kêrt
und sich manigerleie verwet
sô er den esel riemen gerwet.
ein tugenthaft wol gelêrter man
siht einen andern froelich an
und êrt in ouch swâ mit er kan,
wenne er im guotes und êren gan.
schuoler von tugenden sint genant
alsô daz tugent in si bekant,
niht daz si von tugenden streben
und untugentlichen leben.
si süln den schanden an gesigen
und süln den tugenden sêre an ligen,
wenne ez heizet ein schuoler
in kriechischen tugenden anliger.
nu hât ir maniger einen site,
dâ er sich selber swachet mite:
daz er sîner unverstandenheit
schult ûf sînen meister leit
und sprichet, er hab in niht gelêrt,
der selten im hât sîn lôn gemêrt.
der buochen und meistern ie was gram,
wirt der an grôzen künsten lam,
dâ ist sîn meister unschuldic an,
hât er daz beste gein im getân.
tumpheit, lazheit, vertrogenheit
habent manigen schuoler hin geleit,
den dêmuot und verstandenheit
brâht hêten an grôze wirdikeit.
der schuoler wart nie künste wert.
von dem sîn meister wirt beswêrt.
uns schribet der edel boêcius
in schuoler zühte buoch alsus,
daz von stêter trunkenheit
und ander boesen gewonheit
ein schuoler wîlent, hiez albin,
einen êrbêrn alten meister sîn
sluoc, der was grillus genant:
diz tuot er kunt über alliu lant
allen schuolern an sînen buochen,
daz si mit im dem selben fluochen.
ouch schribet der selbe boêcius,
daz der rîche lucrêcius
ze rôme hete einen zarten sun,
den strâfte er niht und liez in tuon
mit wîben, mit luoder und mit spil
swes in geluste. dô er gar vil
guotes dem vater hete verzert,
dem galgen wart er dô beschert.
nu hoert wie ez dem vater ergienc!
ê denne man den sun vor im hienc,
vil manic roemer weinte üm in,
wenne er hete vil tiefen sin
ze lernen und einen gar schoenen lîp:
des weinte manic man und wîp.
dô sprach er:< vater, küsse mich
und vergip mir, daz ich ofte dich
hân beswêrt!> dô er den munt
gein im bôt weinende, an der stunt
beiz er die nasen dem vater abe:
< daz soltu dir ze lône habe>,
sprach er,< daz du von kinde mir
mînen willen hâst gelâzen, daz ich von dir
nu scheiden muoz vil jêmerlîch!>
nu merket, lieben, alle gelîch
waz lazheit schaden füegen kan!
wie wart gelônt dem guoten man
grôzer kost und arbeit,
die er het ûf den sun geleit!
alsô verlôs ouch êly sînen lîp,
daz er sîne süne ir kebeswîp
mit opfer fleische liez spîsen,
und si des underwîsen
vor lazheit niht enwolte,
als er ze rehte solte.
ein juden priester hiez êly,
des süne hiezen phinees und ofny,
den er niht werte manige untugent
der si gewonten in der jugent:
des verlôs er jêmerlich sîn leben
daz got mit êren im hete geben,
wenne er hundert jâr alt was
âne zwei, als ich geschriben las
dô sîne süne wurden erslagen;
waz sol ich dâ von lenger sagen?
man vindet ez in der künige buochen
an den êrsten bletern, swer ez wil suochen.
her phinees und her ofny
wâren irs muotes gar ze frî
und lebten anders denne si solten,
wenne si nieman volgen wolten.
si wâren unkiusche, gîtic, frêzic,
an andern untugenden selten mêzic:
des kürzten si ouch beide ir leben,
daz got in lenger hête geben,
hêten si in gevorht: des entâten si niht,
als ofte leider noch geschiht.
swer sînen kinden in der jugent
mit flîze niht wert ir untugent,
der verdienet mit in gotes zorn
und wirt üm sîn lazheit verlorn;
in der künige buoche ist daz geschriben.
lazheit hât manige tugent vertriben,
lazheit verderbet manigen pfaffen,
lazheit machet tôren und affen,
lazheit und boese gewonheit
verderbent noch die kristenheit.
ich wânde daz nimmer sölte geschehen,
daz ich gehôrt hân und gesehen
in koeren und schuolen bî mînen tagen,
dem obersten rihter sül wirz klagen,
daz edel, gesunde und junge liute
ze sînem dienste sô trêge sint hiute!
ich hân vernumen daz ein stat,
diu liute, guot und êre hât,
an gotes dienste sô sêre nême abe,
daz man manige metten habe
von lazheit lâzen ungesungen,
dô die alten mit den jungen
irn kôr mit flîze niht suochen wolten
und anders lebten denne si solten;
complête, sexte und manic nône
füeren ouch ze himel in jâmers dône
und daz ir oberstiu schuol ouch were
meister, zühte und künste lêre.
babenberc sî sêlic, ob ez sîn ort
wol ûz beheltet und sîn guot wort,
daz ez mit êren hât behalten
manic jâr von sînen alten!
wenne ez vil junger herren hât,
von den sîn kôr mit êren stât.
swen der arbeit sêre verdriuzet
der beidiu lîp und sêle geniuzet,
der möhte wol sîn ein tummer man:
wol uns, daz wir der niht enhân!
swelch pfaffe des nimmer vergêze
daz er almuosen trünke und êze,
dem wêr diu arbeit selten swêre
durch die er pfaffe worden wêre.
swelch beteler hât vür grôz gelücke
ob er vil brôtes und betelstücke
in sînem sacke hât behalten,
der mac wol tummer witze walten:
er mac wol zuo uns armen treten,
hât erz erbeten, und sol ez verbeten:
sô ist ez wol ein armez lêhen,
um daz man vor und nâch muoz flêhen.
von bete heizent betelêre
den âne bete der sac wirt lêre,
und den wir lützel guotes têten
denne ir biten und ir beten.
wenne wirt des armen sorgen buoz,
der alle tage mit vorhten muoz
ezzen und trinken daz im ist geben
durch gebet und ouch durch reinez leben?
ob im der beider oder eines gebristet,
mit jâmer er sîn leben frîstet.
swer ze den jüden setzet pfant,
der hoffet er wölle si sân zehant
loesen, swenne in got berâte:
seht alsô tuot noch manic prêlâte,
der pfrüende und pfarre hât ze vil
und gedenket ofte alsus: ich wil
mîner gotes gâbe ein teil ûf geben
durch got und um daz êwige leben.
mit sôgetânem willen maniger harret
sô lange biz er sô gar vernarret,
daz sîn bestez pfant verstêt:
ich meine swenne im diu sêle ûz gêt.
guot wille schürt ouch die helle brende,
swer in niht bringet ze guotem ende. cix. von einem siechen der wolt nicht beichten.
ich hân vernumen ein schricklich mêre,
daz ein vil rîcher herre wêre,
der lebte nâch sînem willen gar
werltlich mêr denne sehzic jâr.
dô wart er siech. nu wart gesant
nâch einem priester sâ zehant.
der kam und hôrte sîne bîhte,
die machte der sieche im selber lîhte
und sprach:< sölte ich von anegenge
iu bîhten, herre, daz wêr ze lenge,
swaz ich von jugent her hân getân:
ich wil werden ein geistlich man.
nu tuot mir ein kappen an,
sô wirde ich heilic, dâ vür ichz hân!>
ein kappe wart im an gezogen.
dô kam der tiufel dar geflogen.
dô er sîne friunde üm in sach sitzen,
er greif im an die kappen spitzen
und sprach:< juch, wie ein spêter münich!
sölte mir den klôsterwête tünich
versteln, daz wêr mir immer zorn!
ich hân ir wênic noch verlorn,
die weder riuwe noch andâht heten
und sich verburgen in klôsterwêten:
alsô hoffe ich vinde mînen knappen
vil schier in dirre goukel kappen>.
nâch der rede der man verschiet,
des sêle muotwillic leben verriet.
tiufel und helle wêren enwiht,
wêre eigen wille ûf erden niht.
swer minner verrihten wölte
des landes denne im bevolhen wêre,
der tête niht anders denne er sölte
und wêre got und der werlde niht swêre.
dâ kristen geloube sich hât erhaben,
dâ wirt er leider ouch schier begraben:
daz ist in schuolen und in koeren:
die wil lazheit und kriec zestoeren,
sît zuht, kunst und gehôrsam
an beiden beinen sint worden lam.
swenne die wurzeln in der erden
dürre sint, daz denne werden
grüene este und obez ûf dem boume,
des geloubte ich niht in einem troume.
getriuwer friunde lêre
bringet beidiu guot und êre.
< swer einem menschen unreht tuot,
vil liuten dröuwet sîn herter muot>:
meister senecâ schrîbet daz,
dâ von merket ez deste baz
und merket wie nu diu werlt stê
und wer den wec gein himel gê!
swer rehte volget der heiligen schrift,
dem ist juden und heiden gift
und boeser kristen valsch gelüppe
swacher denne daz sunnen gestüppe.
zolner, gebûre und arme vischer
wâren unser êrste prediger,
die bewêrten unsers herren lêre
und verguzzen ir bluot in sîn êre:
sô süln noch kumen glichsener,
hôchfertiger und gîtiger,
zouberer, goukeler, trügener,
krieger, twinger, lügener,
smeicher, valsche prediger
und aller untugent nâchvolger,
die mit des endekristes lêre
der werlde vil beginnent verkêre,
sît wir alle nâch êren streben.
swer sîn sêle und êwigez leben
üm irdisch guot und êre wil geben,
der sölte ob allen liuten sweben
als ob der erden der sunnen schîn:
wenne ez würde im getrenket în
von dem êrsten aneblicke
des tiufels, swenne in sîn stricke
sîn armiu sêle gevangen wêre
der gotes liebe ie was unmêre.
irdisch guot und irdisch êre
stênt gein der heiligen schrifte lêre
als der durch einen sliemen siht.
swaz wir hoeren, sehe wir des niht,
daz muoz vil guote geziuge hân,
sol manz niht hân vür einen wân:
der geziuge diu schrift hât vil,
den man schiere niht gelouben wil,
sît frâz, hôchfart und gîtikeit
sô gar nu hânt die kristenheit
verkêrt und under sich gezogen,
daz manic guot mensche wirt betrogen.
geistlich leben gar âne getiusche,
in slehter einvelte, sinnic, kiusche,
ist himelvar in engel güete:
wol im, swem got hât sîn gemüete
mit rehter andâht an sîch gezogen,
daz in diu werlt niht hât betrogen!
wenne adel, zuht, kunst, wîhe, kiusche
dient allez nu der werlde getiusche.
ich merke daz allerhande künste
vil mêre sich nâch der werlde günste
brechent denne nâch gotes lêre:
daz machent zwei wort, guot und êre:
diu fünde wir bî gote êwiclîchen
und verliesen si hie jêmerlîchen
durch manic jêmerlich geblerre,
daz von dem himel uns ziuhet verre:
wenne sünden tegelich emzikeit
bringet uns in ein gewonheit,
daz wir sünde vür sünde niht haben
und in eins zwîfels trôste draben.
diube ist ein behendikeit,
untriuwe ist verstandenheit,
rouben ist ruom und degenheit,
unkiusche ist êre und hübescheit,
gîtikeit ist bescheidenheit,
luoder ist rîlich wirdikeit,
hôchfart hât manic ümmekleît
in dem si valsche minne treit,
zorn ist menlich frümekeit,
nît und haz ist senftikeit,
unkust und valsch ist grôz wîsheit,
lazheit tuot niur ir selber leit,
boese wort und freidikeit
ist schimpflich gesellikeit:
glîchsenheit ist heilikeit,
diu ir aller insigel treit.
ich hân vernumen und ist mir leit,
daz werltlich boese kündikeit
sô gar swinde nu widerleit
einveltiger lêre gerehtikeit,
daz die, die hôhe meister wâren
vor drîzic oder vor vierzic jâren,
bî dirre werlde niht entöhten
ob si nu lebten unde möhten
ir kunst vür bringen alse dô.
nu sprechet alle:< frô herre, frô!>
daz nu sô wîse liute sint,
daz si gein gotes liebe sint blint
und sô witzic an boesen funden!
sol ich iu die wârheit künden:
alsus wirt diu werlt verkêrt,
biz daz der kumt der valscheit lêrt
und alles valsches ein meister ist:
daz ist des tiufels sun der endekrist,
des vorboten gênt nu heimlich
und werdent schier gên offenlich
âne alle vorhte in der kristenheite:
got gebe daz ich sîn niht erbeite!
kristen geloube sich sêre doch trennet:
swâ ein orden den andern bennet,
swâ man ze priestern wîhet kint,
swâ geistlich liute freislich sint;
swâ der pfaffe sol pflegen pfarre,
der selber ein affe ist und ein narre;
swâ man die machet ze prêlâten,
die weder gehelfen noch gerâten
künnen den die under in sint:
dâ wirt schier unser geloube blint,
und swâ man die siht velschen ir leben
die uns guot bilde sölten geben.
manic ê leider wirt gemacht,
die gîtikeit hât zesamen brâht.
got gebe, daz sich in geistlich leben
alle klôsterliute wol hân begeben
in süezer andâht williclich,
ân koufmans liste heimlich!
swâ almuosen ruom oder koufman wirt,
dâ fröuwet sich der helle wirt:
swer anders tumplich ez verzert
niht als diu heilige schrift in lêrt,
der bite unsern herren alle tage,
daz er die missetât im vertrage
und in gebezzer an sînem leben,
swenne er sîn bluot verzert uneben.
pfaffen, oblei und klôster ampt
habent ofte manige sêle verdampt.
swer wîn ze sêre mit wazzer mischet,
kraft und hitze im schier entwischet;
geistlich tugent noch ê erlischet,
swer werltlich unzuht in si drischet.
ein ieglich münze boeser wirt,
sô man dem silber ie nêher schirt:
ein ieglich orden ie mêr verdirbet,
sô der alten ie mêre erstirbet
die mit triuwen in habent behalten;
heiz wazzer âne fiur beginnet kalten.
hôchfart, nît und gîtikeit
tuont klôsterliuten manic leit,
die zorn, unkiusche, frâz und lazheit
nie brâhten in sôgetân hertikeit.
swer nâch gotes minne wil werben,
der lâze die werlt in ime sterben;
tuot er des niht, sô bichet er naz.
got sîner minner nie vergaz,
er machet si fiurîn ûzen und inne.
ie lenger ie lieber ist sîn minne.
almuosen nert manigen übeln man,
der liebe ze gote nie gewan:
die sint ungehôrsam iren prêlâten,
als ie und ie die übeln tâten.
daz her dathan und her abyrôn
wider moysen und aarôn
mûderten, des engulten sân
vierzehen tûsent und ahtzic man,
die dâ von ir leben verlurn
und êwigen tôt vür leben kurn.
unserm herren ein leo gehôrsam was
und ein esel, der vor dem lewen genas,
dô si zwên muosten einer lîche
eine ganze naht hüeten: wie ungelîche
ist in zwein des menschen muot,
daz wider sînen prêlâten tuot!
swer dise rede baz wil suochen,
der vindet si in der künige buochen
schône geschriben in dem dritten,
suochet er ez mit flîze mitten.
swâ glîchsenheit mit gîtikeit
klôster kleider an ir treit,
dâ wart valscheit nie sô grôz
diz leben sî wol ir genôz:
des hât uns wâr urkünde geben
keiser heinrîch, der sîn leben
hât verlorn von einem man,
der geistlich gewant truoc an
und durch grimme gîtikeit
im vergap mit glîchsenheit.
ez wâren ie guote und übel liute
ûf erden, alsô vinde wir ouch hiute:
doch sült ir wizzen daz sôgetân mort
von adâm her nie wart gehôrt.
wenne almuosen und gîtikeit
tuont unbilde in der kristenheit.
glîchsenheit deckemantel
hât sô manigerleie wantel,
daz nieman weiz an wen er sich
mac lâzen: daz ist jêmerlich.
wölte ich mîn hûs verkoufen,
sô kêmen zuo mir geloufen
mîner friunde ein michel teil:
gêbe unser herre mir daz heil
daz ich ez koufen sölte,
ir einer mir niht wölte
helfen mit zwein ünzen:
und sölte ich immer klünzen,
irs guotes gêben si mir niht.
swer sich triuwen dâ versiht
dâ unkust lît verborgen,
der sol niht vil ûz borgen
ûf unbekanter friunde triuwe,
daz in sîn borgen iht geriuwe.
getriuwe friunde, versuochtiu swert
sint in noeten goldes wert.
gruntfriunde, pfuntfriunde sint leider tôt,
muntfriunt mit friunde noch izzet brôt
und ist mit worten tischgeselle
in des friundes herzen swelle.
nie wart geleit ze friundes gemache,
swie vil er schimpfe, swie vil er lache,
geblüemet friunt mit zucker munde
treit ofte gallen in herzen grunde.
der tiufel kan vil wunders machen
under valscher triuwe deckelachen.
swer mit sorgen lebet ûf erden,
sol dem sîns lebens nimmer werden
denne swinde gedanke ûf irdisch guot,
sô ist sîn sêle niht wol behuot
und hât sîn lîp doch ungemach.
nu merket waz ein lêrer sprach:
< grôz êre betriuget manigen man,
daz er niht wol bedenken kan
waz er sî und waz er wêre
ê denne sîn muoter in gebêre,
und wie sîn lîp gestalt müeze werden
ûf der bâre und in der erden:>
swer diz könde bedenken eben,
der endörfte niht sêre nâch êren streben
und nâch guote, als ob er nimmer
sölte ersterben und leben immer.
ein volc ist hofetiuscher genant,
daz bî dem pâbste ist wol bekant,
dâ man billicher gerehtikeit
fünde und slehte einveltikeit.
hofetiuscher sint übel liute,
der wir leider vil haben hiute:
wenne swer ze hofe tiuschen kan,
der effet manigen einveltigen man.
des wirt ir maniger schône enpfangen,
dem man baz gönde er wêre erhangen
denne daz er ofte im selber liuget
und manigen einveltigen man betriuget.
swer mit sünden guot erwirbet
und an der sêle dâ mite verdirbet,
der hât zwirunt übel gevarn:
swer sich dâ vor kan bewarn,
der ist sêlic, wenne diz leben
ist kurze frist ûf erden uns geben.
swer ê der zît wil wesen flücke,
verdirbet der niht, der hât gelücke:
swer aber volget der wîsen lêre,
der gewinnet ê friunde, guot und êre
denne jener, den dünket er sî flücke
und sich lêt an valsch gelücke.
gedanke und ougen die sint snel,
gelücke daz ist sinwel
und belîbet niht an einer stat:
des triuget manigen man sîn rat.
einer ûf stîget, den wil ez rîche,
der ander nider sîget: dem wil ez entwiche,
jener sitzet ûf dem rade: wer könde im gelîche?
dirre muoz in der aschen baden jêmerlîche.
diz rat betriuget uns alsus,
wenne ez ist wilder denne ein fuhs.
warte ich sîn hie, sô ist ez dort,
hiure vinde ich niht, dâ vert lac hort.
ez goukelt mit uns allen,
die nu vil hôhe schallen:
swenne ez beginnet vallen,
der honic wirt ze gallen.
wizzet er ist ein sêlic man,
der mit gedult getragen kan
valsch gelückes fröuden spil,
wenne nieman weiz ze welhem zil
sîn fröude loufe, wie lange si wer:
der hiute rîch ist und gar ahpêr,
des lîp ist morgen ein stinkendez âs,
swie schoene, swie rîch, swie starc er was.
möhte êre, guot, friunde oder gunst,
gewalt, kraft, schoene, adel oder kunst
dem menschen stête fröude geben,
sô möhte wir gerne ûf erden leben.
manic kunst, diu wîlent was genême,
diu ist nu worden widerzême:
sô gênt nu fremde künste her vür,
die nie gewunnen offen tür:
sint die bezzer denne die alten,
sô sol man gerne si behalten.
swer der wârheit aber geloubet,
sô werdent aller liute houbet
von niuwen mösten mêr betoubet,
swenne der trinker wol gestoubet,
denne von reinem virnem wîne.
bech, mergel, schimel bringet pîne:
sam tuont die, die niht gereht
sint und niht in gotes liebe sleht.
swer nâch sînem sinne wil
die bibeln lesen, der vindet vil
dinges, daz fleischlichem sinne
mêr volget denne geistlicher minne:
swer aber mit flîze nimet în
swaz geschriben hât sant augustîn
von dem geiste und von der schrift,
der lêt den juden irs valsches wift
und treit mit im froelich hin heim
des rehten gelouben honicseim.
swer kristen gelouben wil bewêrn,
der geloubt vil baz den vischêrn
denne den die tiefe disputierent
und wênic die sêle dâ mite zierent.
swaz alle meister habent getihtet,
daz wirt von gîtikeit vernihtet
sô gar, daz nieman sîn geruochet
denne der unkust in künsten suochet:
wenne morder, rouber, unkiuscher
spiler, diebe und luoderer,
juden, heiden, zouberer,
gîler, valscher, ebrecher
bekêrt man ê denne wuocherer,
vürkoufer und satzunger
und swem irdisch guot lieber ist
denne unser herre jêsus crist.
gar gîtige liute sint niht kristen,
wenne ir abgöte sint ir kisten
und daz dâr inne lît gevangen.
wenne wil nâch gote den erlangen,
der gern ein abgot wêr ûf erden?
ûz eseln kan niht rosse werden.
der tôt schônt ir niht üm ir guot,
der tiufel ouch daz selbe tuot,
unserm herren ist ir guot unwert:
wer ist der tôr, der nu des gert,
daz nît und haz und sorge im brenget
und in von êwigen fröuden lenget?
swem guot ist lieber denne got,
der bedenket selten friundes nôt:
swem got ist lieber denne guot,
der tuot swaz friunt gein friunde tuot.
kurz und lanc, breit und smal
gibt unser herre uns âne zal:
sô zele wir im swaz wir gebeten,
und dienen dem tiufel ungebeten
mit worten und werken ungezalt,
wir sîn rîch, arm, junc oder alt.
selten er grôzer êren pfliget,
swer laster und êre gelîche wiget.
waz wêr êre, wêr laster niht?
hât tugent mit untugenden pfliht,
sô ist der tiufel in der helle
der engel in himelrîche geselle.
nieman sô gar verzwîfeln sol
er getrûwe doch unserm herren wol,
daz sîn sêle bî im belîbe
swenne si scheide von disem lîbe,
und sölte joch niur ein sêle ûf erden
in aller der werlde behalten werden.
hoffenunge bringet manigen menschen wider,
den zwîfel het gedrücket nider.
von zwîfel und von missewende
kam nie kein dinc ze guotem ende.
uns schrîbet meister virgilius
in einem sînem buoche alsus:
< ein elwer schôn bî wazzer stêt,
in garten ein viehte schôn ûf get,
eichîn loup ziert grüenen walt,
ûf bergen ein tanne ist wol gestalt.>
ob man die wârheit sprechen sol,
sô zimt ein witzic priester wol
ob einem alter, und ein junc man
ûf rossen, der wol rîten kan,
scham und zuht bî jungen frouwen,
schoene bluomen in liehten ouwen,
viol und gras in schoenen boumgarten,
krûs hâr und gel ûf kindes swarten,
in fürsten höfen rîlich stuollachen,
bî gebornen mâgen friuntlich lachen,
schoene gemêlde an palast wenden,
tafel und griffel in schuoler henden,
vorhte und scham bî kleinen kinden,
zuht und güete bî hofegesinden,
in dicken welden vogel gesanc,
nâch hôhen fürsten schoene gedranc,
bî geistlichen liuten wâriu minne,
bî tihtern, schrîbern ganze sinne,
bî hôhen fürsten milte und güete,
bî edeln frouwen reine gemüete,
schoene boume bî vertigen strâzen,
bî schuolgesellen zimlich quâzen,
bî pfaffen und münchen geistlich kôsen,
swîgen in kloestern und in klôsen,
zuht und mâze bî allen den liuten
die got besunder wöllen triuten,
in schuolen besem durch künstlich twingen,
ûf koeren lesen und andêhtic singen.
swaz âne vorhte ist in der jugent,
daz belibt im alter oft âne tugent.
wîlent wâren schuoler bleich:
dô man si lêrte und vaste streich
und dô ir friunde irs mettens niht
gehorchten, als ofte nu geschiht,
und mit flîze ir meister êrten
und sich dar zuo lützel kêrten
an irre kinde klaffen:
dô zôch man frume pfaffen
und wol gelêrte schuolêr:
sô sint nu manige schuol lêr
senfter und guoter kinde.
under drîzigen ich niht vinde
drî, die gerne lernen
und nâch der künste kernen
grübeln wöllen in der jugent.
luoder, spil und ander untugent
wirt in ê der zît bekant:
swer si denne an zühten bant
vâhen wil, dem sint si gram.
ein übel herze wirt nimmer zam,
als salomôn der wîse giht:
< in diu übeln herzen kumt wisheit niht,
die verkêrten unsanft ieman bekêrt
swie vil man guotes si gelêrt.>
der tôren zal ist âne zal,
der wîsen zal ist aber smal:
dâ von sprach meister juvenâl:
< der guoten zal ist überal
kûm als der pforten in der stat
ze thêbe, diu siben pforten hât,
und als des rîchen niles tür,
durch die sîn wazzer loufet vür.>
sölten tôren und wîse liute
gen einander zogen hiute
mit zwein baniern ûf ein velt,
dâ würde vil ungelîch widergelt:
die tôren hêten ie tûsent man
gen siben wîsen, dâ vür ichz hân.
hât nieman anders wîsen muot
denne der gotes willen tuot,
sô vindet man aller leie liute
mêr bî der tôren banier hiute
denne bî den wîsen, daz ist wâr:
des ist vil smal der wîsen schar.
wizzet daz manic schuoler verdirbet
und weder guot noch êre erwirbet:
daz machet sîn selbes ungedult:
etswenne ist ez der meister schult,
etswenne irre friunde unendelikeit,
etswenne von kummer, daz ist mir leit.
der schuoler schult ist manicvalt,
der ist ein teil dâ vor gezalt.
niht füeget schuolern als gar uneben
als irs meisters unreht leben,
der in guot bilde sölte geben
und als ein adelar ob in sweben:
ist der verschemt und ungezogen,
sô wirt der schuol niht wol gepflogen.
zuht, reinikeit, niht grôziu kunst,
erwerbent der werlde und gotes gunst.
swelch meister bete und stiure setzet
ûf sîn schuoler und ofte si letzet
durch gâhe mit slegen und niht durch lêre,
der schadet im selher und in noch mêre:
wenne si lernent dâ heime steln
und hilft ir einer dem andern heln
und vallent in die gewonheit,
diu lîb und sêle hin nâch wirt leit;
ouch setzet ir meister dar ze pfande
sîn sêle und gibt êre üm schande.
ze sûr, ze süeze sint beidiu enwiht,
daz mittel hât mit sêlden pfliht.
swer kleiniu kint ze sêre erschrecket,
guoten sin er ofte erstecket.
swer urloup gibt und ofte fride
schuolern, der ziuhet untugenden smide:
lernunge muoter ist emzikeit,
nieman wirt wîse âne arbeit:
des vellet von lazheit sachen
manic schuoler in sünden lachen.
swes sich der man genietet hât,
dar zuo kan er geben rât.
ich klage zwei dinc, diu klagebêr sint:
daz eine ist, swenne ein man hât kint,
diu er gerne bringen wölte
ze grôzen êren, als er sölte,
und dar zuo hât friunde und guot:
daz diu kint denne iren muot
kêrent an manigerleie untugent
und sich vertiefent in der jugent,
daz ez in immer schaden muoz:
den friunden wirt nimmer sorgen buoz,
wenne si muoz riuwen ir grôz arbeit,
die si manic jâr habent geleit
beidiu ûf ir guot und ûf dise erben,
die sich und si nu wöllen verderben.
daz ander leit ist, daz ich klage,
daz manic schuoler manige tage
lebt in grôzer armuot,
der guoten sin und reinen muot
gein künsten, gein tugenden hête
und von den selten trête,
wêr daz in grôzer kumer niht
twunge, des leider vil geschiht.
maniger wil niht lerne,
dem sîn friunde hülfen gerne:
sô lernte maniger waz er sölte,
wêr ieman der im helfen wölte,
der êrste hât mit lazheit pfliht,
der ander wêr frum, sô hât er niht:
der ist an manigen dingen laz,
hêt aber er guot, er tête baz.
wizzet daz manic verstandenheit
von grôzer armuot wirt verleit,
daz si niht lobes erwerben mac:
swenne ir diu hôchfart kêrt den nac
mit affenheit in rîchtuom,
sô muoz ir lop und ouch ir ruom
mit scham sich nider biegen.
wenne wölte si wider kriegen,
sô wurde si schier gesweiget.
swes herze ist gar geneiget
ûf werltlich êre und irdisch guot,
der hât selten frîen muot.
ouch wizzet daz der niht ist ein tôr,
der sich kan neigen als ein rôr,
so gewalt und ungelücke über in fliegent
und sîne fröude nider biegent.
werltlich êre hât kurzen fuoz:
selten wird im sorgen buoz,
der nâch grôzen êren strebet
und doch niht weiz wie lange er lebet.
swer kunst zuo leit, der leit ouch zuo
sorge und arbeit spât und fruo.
grôz unbilde ich gemerket hân:
daz schuolen gram ist manic man
und schuolmeister ouch vil selten êrt,
swenne im diu werlt den sin verkêrt,
dem kunst und gunst und meister rât
beidiu pfarre und pfrüende geholfen hât:
wenne maniger würde vil lützel geêrt,
hêten in die meister niht gelêrt.
bêbste in schuolen sint erzogen,
keiser, künige und herzogen,
bischöfe, ebte und alle pfaffen,
die got dar zuo hât geschaffen
daz si in loben in herzen brünste
und êren ir meister in süezer günste.
jûdas in cristes schuole verdarp:
dem wart sîn lôn, nâch dem er warp.
wer kan iht guotes üm den erwerben,
der gerne an tugenden wil verderben?
swer hundert schuoler hât gelêrt,
wirt der under in von siben geêrt,
der sol besunder wunders jehen:
ich hân ez aber selten noch gesehen.
swer schuolern nu wil wol decline,
der sende mit in nâch guotem wîne
und lêre si denne ein argument
oder ein ander parlament,
mit dem si gar sich selber triegen
und üm geizwollen wöllen kriegen.
waz sol versen, briefen, schrîben?
trütscheln, bôzen unde schîben
gebent nu schuolern frîen muot:
jeniu driu sint ze nihte guot
denne daz si daz hirne swendent
und âne nuz diu ougen blendent:
diz ist der schuoler doctrinâl,
der herze mêr gein lastertal
geneiget ist denne gein êrenecke,
den ein wol begozzen wecke
des morgens fruo vil lieber wêre
denne ein lecce künste swêre.
man vindet bî dirre werlde noch
als künsterîche pfaffen doch
als vor siben hundert jâren:
si sint aber niht als jene wâren,
die mit künsten nâch tugenden trahten,
ûf schatz und senfte leben lützel ahten:
die tiefer künste gesmîde funden,
daz nu dise ze manigen stunden
smelzent, velzent, smident, quetzent,
slîfent, spitzent, schrôtent, wetzent
mit vil getrehtes naht und tac,
als verre als iegelicher denne mac.
vil maniger lernet von natûre
sô tief, daz ein einveltic gebûre
an sînem gelouben baz gevert:
welher ist denne baz gelêrt?
daz ist der der nâch gote trahtet
und überkreftiger künste niht ahtet.
swer wol tuot, der ist wol gelêrt:
swer aber ungern den meister êrt
der aller meister meister ist,
der ist ein narre ze aller frist.
waz hilfet in aller meister kunst,
ob er des obersten meisters gunst
verliuset, der allen meistern hât
verlihen kunst, witze und rât,
die doch gein im blint unde kranc
sint? dâ von sprach her frîdanc:
< got dienen âne wanc
ist aller wîsheit anevanc.>
waz sol lîp, guot, friunde und kunst
dem der niht hât gotes gunst?
künic davîd selten müezic was
von strîten und urliugen, als ich las,
und hât den salter doch gemacht,
bî dem sin ofter wirt gedâht
ze guote in aller der werlde wîten
denne bî allen sînen strîten.
sîn sun, der wîse salomôn,
hât sînes getihtes grôzen lôn
denne aller der hôhen wirdikeit,
die got hete an in geleit,
alein sîn gelîche nie würde ûf erden
und unsanft iemer könde werden
von unmêzlichem rîchtuome,
wîsheit und grôzes gewaltes ruome.
swer niht wil lernen und lützel kan
und swer sîner künste nieman gan
und swer genuoc kan und übel tuot:
die drî unsêlde sint niht guot.
swer hin gibt biz daz er beteln gêt
und liuget biz nieman im gestêt
und dröuwet biz nieman ûf in ahtet:
der hât sîn êre niht wol betrahtet.
swer sich langer kriege rüemet
und von vil wunden sich ûf tüemet
und daz er habe verspilt vil guotes:
der mac joch wol sîn tummes muotes.
swer rüemet sich des er niht enkan
und swer niht ahtet ûf den ban
und pfaffen und geistliche liute unêrt:
der lobe got, wirt sîn heil gemêrt.
wenne manic mensche ist von art ein narre:
dâ von sprach wîlent meister varre:
< über schoene bürge und grüene welde
fliuget ein wibel hin ze velde
und suochet einen rosse mist:
er tuot als in an geborn ist.>
ein ieglich obez smecket vil rehte,
swie verre manz füert, nâch sînem geslehte:
sam tuont die liute arm und rîche
alle gern irm geslehte gelîche.
des lernet man die buochstaben:
ob kint von art iht tugende haben,
daz si doch ir herze rihten
nâch der schrift und nimmer pflihten
ze tumpheit und ze maniger unart.
dâ von sprach sant bernhart:
< wunder ist daz wir alle gern
in der jugent wöllen lern
grôze kunst, nâch der wir streben,
daz wir niht lernen rehte leben:
wenne daz wêr diu beste kunst,
mit der erwürben wir gotes gunst.>
mich dunket daz ein wort wol sitze,
daz schrîbet uns meister hugewitze:
< swer lernet kunst durch hôchfart.
der hât sîn sêle niht wol bewart;
swer lernet kunst durch gîtikeit,
diu kunst wirt übel an geleit;
swer lernet kunst und durch haz
die verbirget, der ist ein nîdisch vaz:
swer lernet kunst, daz er sîn leben
von ir gebezzer, der vert eben:
swer lernet kunst und die vürbaz
lêrt durch got, der tuot vil baz.>
kunst hât mit allen sünden pfliht,
ziuhet ir den zoum ir meister niht;
kunst kan beidiu übel und guot,
als denne ir meister ist gemuot.
kunst fürdert manigen armen man,
daz man im guotes und êren gan;
si bringet den an der fürsten rât,
der friunde und guotes lützel hât;
si ist an manigen steten wert,
dâ friunde und guotes nieman gert;
si gêt ze herren und frouwen hin vür,
sô friunde und guot stênt vor der tür.
kunst vert froelich durch diu lant:
wirt si beroubt oder angerant,
sô wirt geholfen ir zehant
von den, den si ouch ist bekant.
kunst ist werder denne golt,
kunst gibt allen êren solt,
kunst kan wegen, zelen, spalten,
kunst kan lîp und sêle behalten;
kunst machet manigen prediger
und manigen pfaffen vil ahpêr,
der von sînem erbe und sînem eigen
vier ünze mir niht könde gezeigen
und wonet doch ofte den fürsten bî.
kunst machet manic herze frî:
kunst treit manigen hôhe enbor,
si wirfet ouch manigen in schanden hor,
der velschlich mit ir werben wil;
kunst kan guotes und übels vil;
ô kunst, ô hôchgelobtiu kunst
diu hie kan frumer liute gunst
erwerben und gotes hulde dort!
ô manicveltiger sêlden hort!
möhten leien kunst gekoufen,
sô müesten mit uns armen loufen
manige pfaffen und prêlâten,
die von künsten sint berâten;
ouch würden die siben heilikeit,
an den noch stêt diu kristenheit,
schier sô gar gevelschet ûf erden,
daz nieman wölte kristen werden
um êwige fröude in himelrîche:
er wêre vil lieber ûf ertrîche,
die wîle er lebte hôchgemuot,
denne daz er heilic wêr âne guot.
ein schaz begerlich ze aller stunde
ruowet in wîser liute munde:
waz touc aber aller meister lêre,
wil man sich an ir rede niht kêre?
unsern alten wâren wisiu wort
vil lieber hie vor denne leger hort,
sô ist nu lieber ort und ort
denne aller der heiligen schrift wort.
ort sament hort, hort füeget mort:
noch bezzer wêren der heiligen wort.
sit hort wort gar warf über bort,
sît hât der gîtigen herze durchbort
her ziterort, daz uz geschort
und ouch gesazt ist an ein ort
maniges wîsen mannes lêre,
der man beide frumen hête und êre.
wenne wort versüenent manigen zorn,
wort habent lîp und sêle verlorn,
wort habent lîp und sêle behalten,
wort künnen fröuden und êren walten;
wort machent daz ofte manic man
einem andern guotes und êren gan,
den er mît ougen nie gesach;
wort machent wert, wort machent swach
frouwen und herren, die man doch eben
nie bekande an irm leben;
wort bringent manigen heiligen vür,
der hinder maniges herzen tür
wêr immer beliben unbekant;
wort machent sêlic liute und lant;
ouch füegent ofte boesiu wort
brant, rouben, êbrechen unde mort.
der wîsen wort sint senfte, linde,
der tôren wort sint frevel, swinde.
tôren herze und aller narren
ist als ein rat an einem karren.
tôren herze lît in irm munde,
der wîsen munt in herzen grunde.
manic man wênt haben wisiu wort,
der doch schier an ein affen ort
würde gesetzet, wêr ieman dâ
der baz könde denne er b und a.
swer triuwe hât in herzen grunde
und wâriu wort in süezem munde,
des wort sint unserm herren genême:
valscheit was im ie widerzême.
edel gesteine, würze und wort
habent an kreften grôzen hort:
noch kreftiger sint diu wort doch eine
denne alle würze und edel gesteine.
wort manigerleie siuche geringent,
wort tiufel und die slangen twingent;
wort füegent die siben heilikeit,
an den noch stêt diu kristenheit;
an worten lît noch wunders vil,
des ich niht allez schrîben wil:
diu wort vür alliu wort doch wegent,
mit den man die oblâten segent,
daz vor gewîhter priester ougen
in des brôtes schîne tougen
sich birget unser herre got:
ô hôchgelobtez himelbrôt!
spîse unser sêle, sô si niht belîbe
lenger süln in disem libe,
daz si bî dir sîn immer und immer
und dîn hie vergezzen nimmer!
wol im, der wol ist gelêrt
und den sîn kunst ouch niht verkêrt!
swer vil dinges wil begrîfen,
dem muoz etswenne ir einez entslîfen.
maniger überhebt sich sîner künste
sô sêre, daz er unsers herren günste
enbernde wirt und frumer liute:
wê dem, der alsô lernet hiute!
swer mit ruome sich ûf priuzet
und wort âne witze vil ûz giuzet,
ob des schalles nieman geniuzet,
daz ist ein dinc daz schiere verdriuzet.
swer ander liute mit worten drücket,
sin lop er wênic ûf rücket.
ûf ertrîch wart nie niht sô guot,
man schelte ez, swer ez gerne tuot.
nie wart kein wîp sô rîch, sô schoene,
man müge mit lügen si doch hoene.
wa gestuont ie ros in mannes stalle,
daz allen liuten wol gevalle?
swer fremdez tihten wil vernihten,
der lerne vor wol selber tihten
und schône der doch durch bescheidenheit,
die nie getâten im kein leit.
manic man nimt sich rîmens an,
der sîn doch gar lützel kan:
er kan vil lîhte ein wörtelîn spitzen:
wie ez aber stên sül oder sitzen
in einem rîme, des weiz er niht;
wên het ie mit zwîfel pfliht.
ein rîm ist kurz, der ander lanc:
daz machet der kurzen worte gedanc:
swer denne den rîmen iren swanc
niht reht gibt, der dienet ân danc.
ein rîm an drîn worten stêt
ofte, sô einer vürbaz gêt
uber siben oder aht wort
swer tiutscher buoche vil hât gehôrt,
der strâfet min buoch dâr üm niht
ob er in im daz selbe siht.
versen latîn gar schône quetzent,
rîme an allen sprâchen sich wetzent;
versen ûf latîn ist ein salz,
rîmen ûf alle sprâche ein smalz.
swer tihten, schrîben, lesen kan
tiutsch und latîn, der ist ein man,
dem ich wol guotes und êren gan:
der selben ich wênic vinden kan,
die mit den drîn unsern herren êren
und niht dâ mit ir sünde gemêren.
swer tihten kan, der nimt sich an
vil mêre dinges denne er kan:
swer tiutsch und latîn wol kan schrîben,
der wil an einer stat niht belîben;
swer wol kan lesen unde singen,
der wil über hôhe berge springen.
swie vil unser herre uns genâden tuot.
doch wirfet uns unser tummer muot
von sîner liebe in manige untât,
der lîp und sêle niht frumen hât.
manic man kan manigerleie schrift,
des herze doch innen ist als ein wift.
wizzet daz manige gelêrte liute
vil schedelich sint ûf erden hiute,
die ir kunst und iren sin
ûf werltlich êre und ûf gewin
mêre rihtent denne ûf gotes minne.
wê der êre, wê dem gewinne,
swâ müniche, pfaffen und judisten
boesiu bilde gehent irn ebenkristen!
die tuont vil groezer sünde dâr an
denne der der buoche niht enkan.
rîche pfaffen predigent wol,
die armen nieman hoeren sol:
wenne ir predigen ist unmêre,
die wîle der biutel in ist lêre.
ûf erden nieman wart sô wîse.
wil man sîn wort, sîn werc niht prise,
er müeze verderben an sînen witzen
und ofte in jâmer trûric sitzen,
so er zühte und künste hât kleinen danc:
dâ von sprach her frîdanc:
< swâ witze ist âne sêlikeit,
dâ ist verborgen herzeleit.>
swer wil daz rîche liute in grüezen
und arme im nîgen ze den füezen
und daz die fürsten in bekennen
und meister in oder herre nennen:
der kleide sich schône und neme sich an,
daz er mêr künne denne er kan
und daz er mêr habe denne er hât,
sô nimt man in an tiefen rât.
swer niht mac kumen ze dirre tât,
der lege an sich geistliche wât,
sô wirt er werder in kurzer frist
denne jene ie wurden, der kint er ist.
swelch pfaffe buoch ungerne siht,
daz dem von buochen guot geschiht,
daz müet mich von herzen sêre:
swes man frumen hât und êre
daz sol man êren und gerne sehen:
daz sehe wir etswâ niht geschehen.
swelch priester als unversunnen ist,
swaz er singet oder list
daz er des lützel kan verstên
und doch der wîhe sich wil begên:
dem wêre vil bezzer daz er wêr
ûf erden ein armer reftragêr
denne daz er den wil lêre vor tragen,
den er weder singen noch gesagen
endelich kan von gotes lêre:
der lebt beidiu hie und dort âne êre.
ich swer bî gote, wenne ez ist wâr,
daz ich vier und sehzic jâr
ze schuole hân gangen und dennoch mê
und kan noch niht daz a b c
der künste, diu gein himel ziuhet
und dirre werlde goukel schiuhet:
sô dunket manigen er fliege enbor:
ich stên noch vor dem êrsten tor
dâ sich diu wîsheit hebet an,
ze der ich niht wol kumen kan.
swer lûter einveltic wêr ûf erden,
der möhte der künste ein meister werden.
werltliche wîsheit meine ich niht:
mit der hân ich noch leider pfliht:
diu hât sô manigerleie spitze,
daz ich niht weiz wâ ich sol sitze;
daz aber sich an nimt sô manic man
vil mêr künste denne er kan,
mit den er fremde liute betriuget
und selber wol weiz daz er liuget,
er sî geistlich oder werltlîch,
edel, unedel, arm oder rîch:
des siht man triuwe und wârheit swachen
und valsche liste unbilde machen.
tummer priester und schuoler orden
ist nu sô gar vürnêmisch worden,
daz si wênen si sîn die
an künsten, die si wurden nie.
swen dunket daz er wîse sî,
dem wont ein gouch vil nâhen bî.
diu werlt uns sô gar zetrennet,
daz wênic ieman sich selber kennet.
der mit sîner künste weder hin noch her
kan kumen, der wênt er sî der
dem alle pfaffen müezen entwîchen,
swenne er den rîchen beginnet gelîchen,
die rîche sint irdisches guotes,
arm rehter künste und heiliges muotes.
halp visch halp man ist weder visch noch man,
halp pfaffe halp leie ist pfaffe nâch wân,
gar pfaffe gar leie ist ordenlich,
halp diz halp jenz ist effenlich.
swer die bibeln hât gelesen,
der weiz wol wie liep sint gewesen
buoch und kunst den alten hie vor:
wenne sant jerônimus ir lop enbor
in sînem getihte füeret,
in dem er ofte ouch rüeret
hazzer und nîder,
tugende miuchel snîder:
der ist leider nu sô vil,
daz wênic ieman lernen wil
waz gotes und ouch der werlde günste
lige an zühten und an künste
beidiu hie und anderswâ.
dâ von sprach meister senecâ:
< wizzet daz der vil tugende hât,
swer fremde tugent an aller stat
minnet, dâ er si vernimt:
der tugende minnern daz wol zimt.>
dâ von sprach sant bernhart,
des sêle vor gote ist immer zart:
< merkâ mensche, swa du bist,
daz diu oberste wîsheit ist:
swer alle wege minnet got
und rehte bedenket sînen tôt.>
nu wêr wir alle gerne wîse:
die wîsheit ich ze vorderst prîse,
diu sich nu hebt und immer wert:
wol im, der der wirt gewert!
dâ von sprach sant augustîn
in einem vil tiefen büechelîn:
< wille, kunst unde maht
habent allez werc volbrâht
und volbringent alle tage.>
nu merket eben, waz ich sage:
swâ der drîer einez gebristet,
dâ wirt daz werc vürbaz gefristet
und kan nimmer gar volkumen
weder ze lobe noch ze frumen.
lazheit den willen ofte underzücket,
sô maht mit künste zesamen rücket:
des wirt manic edel werc verdrücket,
sô des menschen muot sich smücket
und untugentlîchen tuot,
der lîp hât, kunst, friunde und guot.
lazheit, diu schulde ist alliu dîn:
sô du verwâzen müezest sîn!
var von den boesen und ouch von mir,
wenne ich dîn immer gern enbir!
von der lazheit sül wir treten:
wer könde ir bôsheit gar durchjeten
und manigerleie herzenleit,
daz si tuot der kristenheit?
got müeze beschirmen uns alle vor ir:
des wünsch ich iu, sam tuot ir mir! cxvi von gotes kinden vnd von muenchen vnd pfaffen.
nu sül wir loufen in den walt
der heiligen schrift, der junc und alt,
holz, loup, gras und bluomen hât,
ze den vil manic grasic pfat
gêt, der selten wirt gebent:
wenne sich diu kristenheit mêr sent
nach dirre wilden werlde wunne
denne nâch der êwigen fröuden sunne.
dâ von stêt vaste, lieben leien,
und hüetet iuch alle vor den reien,
die dâ vor geschriben sint!
münche und pfaffen sint gotes kint:
als si von anegenge ie wâren,
des gelîche siht man si wol gebâren:
wenne têten si daz uns verboten
wirt von in, sô wêren si boten
eins herren, dem valsch und trügenheit
wêr lieber denne gerehtikeit.
des endarf si nieman zîhen!
wer wölte einen ze priester wîhen,
der niht ein reinez leben hête
mit worten, mit werken und mit wête?
süln gotes diener reine sîn,
sô gêt ir lêre uns sündern în.
swer wol lêrt und ez selber tuot,
daz gêt den liuten in den muot.
wizzet und wêren die tiufel tôt,
münche und pfaffen kêmen in nôt:
wenne si müesten hungers sterben,
könden si nâch guote niht anders werben
denne mit gebete und mit gesange:
ich wên si müesten singen lange
ê denne man in iht gêbe durch got,
swenne die tiufel wêren tôt.
sus diene wir gote betwungen,
die alten mit den jungen,
und haben der boesen herren site
der ir manigem volget mite:
daz si durch vorhte ros und gewant
den lötern gebent, die si zehant
schelten, sô si von in gênt,
sô jene sprechent, die dâ stênt:
< wer gap, wer gap?>< der muoter sun!>
der entorste iezunt niht anders tuon:
hêten drîzic dürftigen im zuo getreten,
si enhêtenz im niht ab erbeten.
wizzet swaz man betwungen tuot,
daz daz selten wirt immer guot.
swer sünde mîdet hie ûf erden,
daz er der helle müge über werden
und niht durch gotes liebe lât
die sünde, des sêle wirt selten rât:
ê denne sîn lîp kume in daz grap,
sô schrîent die tiufel:< wer gap, wer gap?>
< daz tet dirre muoter sun:
daz er durch got niht wolte tuon,
daz tet er durch unsern willen:
dâ von sül wir in nu villen,
daz er durch vorhte mêre hât getân
denne durch got!> gedenket dar an
vil lieben alle und minnet got
und mîdet sünde durch sîn gebot,
und durch sîn liebe dennoch mêre:
daz bringet iu stêter fröuden êre.
wir wêren ze himel alle gern:
wenne wöll wir beten und vasten lern
und daz wir gern almuosen geben?
wir wöllen nâch unserm willen leben
und daz uns dennoch got dort lône
mit êwigen fröuden vor sînem trône.
daz ist doch gar unmügelîch
daz ieman habe zwei himelrîch,
daz er von fröuden in fröude var
und ahpêr dort und hie sî gar:
wenne sant gregôrius wîlent sprach,
dô er der werlde fröude an sach:
< ich enweiz niht wes ich mich sol troesten,
sît got liez sant laurenzen roesten,
pêter kriucigen, stephân steinen;
sîn grôze diener mit den kleinen
liez er ûf erden jêmerlîche
handeln üm daz himelrîche,
und selber durch mich wart gevangen
und nacket an ein kriuze gehangen!>
swer diz in sînes herzen grunde
wölte bedenken ze aller stunde,
der würde selten immer frô
und ahtet niht ûf der werlde drô.
swer êre, gunst und guot wil bejagen
ze hofe, der muoz vil vertragen,
diz überhoeren, jenez übersehen,
sô mac im liebes vil geschehen.
seht diz mant uns alle gelîche!
die gerne kêmen ze himelrîche,
die müezen übels vil vertragen
und süln an gote niht verzagen.
ob siuche, armuot oder gewalt si trüebet,
got mit den drin die sînen üebet.
swem ein irdisch herre genêdic ist,
des gewalt doch wert unlange frist,
der hoffet er werde von im berâten,
als ie der herren diener tâten:
swie getriuwe er ist, swie wol gezogen,
doch fürhtet er daz er werde verlogen
und daz er ouch sînen dienst verliese,
ob er einen andern herren kiese:
der werde des obersten herren kneht,
der keinem sînem diener tuot unreht,
der grôz lôn üm kleinen dienst wil geben,
um irdisch dienst daz êwige leben.
man vindet manigen hofewart
dem sorge machet grâwen bart,
sô langes dienstes in verdriuzet
und er des hofes niht geniuzet.
swer lange muoz fremder koste warten,
der gewinnet grâ hâr in der swarten.
wê dem armen, der nieman hât
ze dem er trôst, hilfe oder rât
suoche in kummer oder in noeten!
den mac schier tegelîch sorge toeten!
doch lebt nieman sô jêmerlich
er sî gein tusent marken rîch,
die wîl er daz hât daz nieman
ûf ertrîch im vergelten kan.
daz wehsel nieman übel zême,
swer zwuo marc goldes vür eine nême:
um tûsent nasen wölte ich niht
mîn nasen geben; swer niht gesiht,
der nême ein liehtez öugelîn
vür aller der werlde ougen schîn:
wenne swer âne hilfe der ougen belîbet,
sô trûric naht den tac ûz trîbet,
der hât ane zwîfel senden smerzen
und gedenket ofte in sînem herzen:
wîlent was ich den liuten zart,
nu sitze ich als ein schembart
trûric als ein flühtic hûwe,
mir selber und andern liuten ein grûwe.
mîn ougen, den ir liehten schîn
zierten zwei brûniu krenzelîn,
diu sint nu vinster und übel gestalt,
wenne über in hanget ein rûher walt.
got herre, war zuo bin ich gedigen,
daz ich sô jêmerlich muoz ligen
als ob ich slâfe und halp sî tôt!
sol ich grüene, gel, blâ, wiz, rôt
ûf erden nimmer mêr beschouwen,
manic schoene antlütze, man und frouwen,
berge und tal, vogel und tier?
ach milter got, sô hilf mir schier
daz ich ze dînen genâden kume,
sît ich der werlde niht mêr frume!
got herre, wie maniger wunnen schîn
durch zwei vil kleiniu vensterlîn
dîn milte güete dem menschen gît,
daz hôch, breit, lanc und wît
zwei sô smaliu spiegellîn
begrîfent und ir froelich schîn
den slangen toetet, wolfe schrecket,
strûzeier brüetet, ûzsaz erwecket
und ander krefte hât gar vil,
der ich niht mêr hie schrîben wil,
wenne ich müeste ûz der strâzen rennen
und mînes tihtens louf zetrennen!
got hât der kristenheit geben
driu besunderlichiu leben:
êlich, geistlich und rihtêre.
mit drîn herren ich daz bewêre:
êlich leben lêrt uns her job,
daniêl geistliches lebens lop,
nôê der rihter leben wac
dô er aleine der archen pflac,
in der vor der sinflüete genas
allez daz dâ lebende was:
swer diz mit flîze suochen wil,
der vindet sîn in der bibeln vil.
ein ieglich heilige hât sunder lop,
iedoch tobiam und ouch job
ziert besunder êlich leben:
swer der tugende merket eben
und nâch ir beider lêre tuot,
der hât lîp und sêle behuot.
ein dinc von herzen übel zimt:
swer bilde bî boesen dingen nimt,
ob der bî guoten dingen niht
sich bezzert, daz man selten siht.
swâ alter wunden narwe swirt
und altez laster niuwe wirt,
swer daz möhte vor bewarn,
der hête zwirunt wol gevarn.
nu hoert waz uns an einer stat
sant gregôrius geschriben hât:
< swelch gemüete bekümmert ist
mit ûzer begerunge ze aller frist,
daz wirt heiz vil selten inne
von der süezen gotes minne.>
ouch schrîbet mîn herre sant augustîn
einen spruch, den ziuhe ich dâ her în:
< swer gedêhte sînes lîbes broedikeit
und sîner sêle wirdikeit,
dirre wilden werlde unstêtikeit
und sîner sünden unflêtikeit,
der êwigen pîn unmêzikeit,
der êwigen fröude reinikeit:
der hüette sich an aller stat
vor allerhande missetât!>
dâ von sprach sant bernhart,
der manigen spruch wol hât bewart:
< swer lebt im selber ordenlich,
sînen ebenkristen geselliclich
und ouch gein got dêmüeteclich,
des sêle wirt sêlic êwiclich.> cxvii. ein mere von toren erbeit.
manic arbeiter und manic gebûr
sint von ir unart noch sô sûr,
daz maniger sînen dienst sô hôhe wiget,
swie wol mit koste man sîn pfliget,
swie schôn er in sînes lônes wert,
daz er dennoch vürbaz gert:
der lebt im selber unordenlich,
sînem ebenkristen unbrüederlich.
tôren arbeit mir behaget
als der mir ofte ein altez mêre saget,
und als ob einer den virlei trete
und in einem tiefen horwe knete.
zît und gelt er verliuset,
swer tôren an sîn arbeit kiuset:
wenne sô si hin und her gemezzent,
der rehten mâze si doch vergezzent.
ein sinnic mensche nützer wêr
mit worten denne ein arbeitêr
mit grôzer arbeit âne kunst:
getriuwe arbeit hât lôn und gunst.
forhte mit triuwen dienet wol:
swes herze aber ist untriuwen vol,
der dienet ze blicke durch sîn geniezen
und kan sînen dienst mit worten ûz giezen
vil mêr denne mit getriuwen werken:
den sol man gelîchen den tôten serken,
die ûzen sint gezieret wol
und innen maniges unflâtes vol.
swer bî einem genêdigen herren sî,
der diene wol und sî niht ze fri
und lobe got, ob sîn heil bestê:
kummer tuot nâch vollen wê.
swen man manen und menen sol
ze dieneste, der dient selten wol;
er sol ouch selten guot gewinne,
swer als ein esel dient ân sinne:
wenne schoene weter und herren lachen
verkêrent sich von kleinen sachen.
der kneht sînem herren unlange behagt,
der ofte im sînen kummer klagt:
swer resche getriuwe ist als er sol,
den bedenket sîn herre selber wol.
resche mit unverstandenheit
tuot selten liep und ofte leit;
frô resche mit bescheidenheit
ist frume und êre mit sêlikeit;
frô und resche und ungetriuwe
ist vorn weize und hinden spriuwe
mit ganzen triuwen frô und resche
kan herzeleit mit fröuden lesche.
wol im, der daz gesinde hât,
daz sîn wort und sîn tat
bî den kunden und bî den gesten
alle wege ûz leit ze dem besten!
got und ouch die werlt si êrten,
die allez dinc ze dem besten kêrten
daz si gehoerten und gesêhen!
wem sül wir der tugent jehen?
der ist nu leider wênic ûf erden
und beginnet vil lîhte noch minner werden.
in grôzer untugende ist er versteinet,
swer niht mit triuwen sînen herren meinet.
ein man wêr bî den fremden baz
denne bî gesinde, daz im treit haz.
swer lînîn tuoch und fremde frouwen
bî kerzen und bî fiure wil schouwen,
der kan niht reht ir farwe kiesen:
der tac vil minner lêt verliesen.
glîmen nahtes sint genême
und sint des tages widerzême:
des wandels vinde ich vil ûf erden
an wîben, an mannen und an pferden
und an manigen andern dingen,
der ich hie niht vür wil bringen.
swer einen getriuwen dienst hât,
der tuo im wol, daz ist mîn rât
mit worten, mit werken ze aller frist,
wenne ir niht vil ûf erden ist.
swer sünde und schande gelîche wiget
und grôzer herren dinges pfliget,
dem wêr vil bezzer daz er wêr
ein getriuwer einveltiger reftragêr.
waz sol der dienst, waz sol daz guot,
mit dem diu sêle niht wirt behuot?
swer dient mit sünden, daz mit schanden
dem würde gelônet in allen landen
nâch sînem werde, daz wêr wol:
sô wêre sô manic hof niht vol
hofeschelke, der selten ieman
grôze êre oder frumen ie gewan.
betwungen dienst, valschiu meisterschaft,
kindes heilikeit hât mager kraft.
als ezzic den zenen, den ougen rouch,
als ist ein trêger bote den ouch,
die noetlich in habent ûz gesant:
diz tuot her salomôn uns bekant.
vor grôzem unbilde möhte ich erblinden
und von grôzer unwirde verswinden,
swenne ich junger liute leben
mit flîze beginne merken eben,
daz si sô trêge ze dienste sint
und ze verstandenheit sô blint
und sô wol künnen irs lîbes schône;
und daz man in sô gar wol sül lône
und wol ir pflegen, daz dünket si reht.
vil manic dierne und manic kneht
sint worte und werke sô ungefüege,
swer üm ir unzuht si nu slüege
in baden, als wîlent die alten tâten,
den wölten si morden oder verrâten.
waz sölte ich von gesinde sagen?
ein groezer unbilde muoz ich klagen:
ein man getar sîn eigen kint
niht strâfen, wenne si leider sint
sô traz nu worden daz wênic ieman
ir unzuht in erweren kan.
si heten hie vor niur ein valten,
in der lac kintlich sin behalten:
sô künnen si nu vil baz denne ir alten
ein rede in siben stücke spalten.
knehte und dierne wurden nie
wirs ze haben ie und ie
denne leider nu von tage ze tage:
daz hoere ich manige liute klage
si wöllen niur ir dinc betrahten,
ûf herren und frouwen lützel ahten
und mit klaffen unnütze sîn;
swer gern ûz treit, der treit ouch în.
unnütziu mêre diu süln gên
von boesen liuten und süln bestên
hinder eines frumen mannes tür,
daz si nieman vürbaz spür:
ach herre got, wâ wirt der funden
in der werlde ze disen stunden!
manic mêre machet ofte herzen swêre,
daz doch sô gar niht freislich wêre,
der ez ze ôren bringen wölte
mit der wârheit als er sölte,
der mit slehten worten ez widerte
und ez mit lügen etswâ niht viderte:
wenne sô diu mêre ie verrer fliegent,
sô die liute ie mêre geliegent.
ein boese mêre wirt gar schier flücke:
ê denne man hin und her bezücke
daz guote, sô wirt ez vedern bar
sô gar daz sîn nieman wirt gewar.
swer übel zuo leit und guot ab nimt
den mêren, der tuot daz übel an zimt.
dâ von wirt schade und schande geborn
und manic lîp und sêle verlorn.
swer durch beschoenunge underbrichet
ein zwîfelmêre und alsô sprichet:
< ich rede niht vil ze dirre frist:
got weiz wol wâ guot bilgrîn ist!>
daz der swîge, der tête vil baz.
swaz mir niht frumt, waz sol mir daz?
er hûfet mînes arcwâns mâze dâ mite,
und wizzet, ez ist ein boeser site
swer mîn leit mit laster klaget.
der tuot daz mir niht wol behaget.
sô ein gevater gein irer gevatern
beginnet snatern über den gatern:
< eyâ gevater, lât iu sagen!
ein herzeleit wil ich iu klagen,
daz berhte mîn friundin ûzerkorn
ist gevillet und geschorn
und mîn gevater her hadebrant
durch die backen ist gebrant!
sô hoere ich sagen und ist mir leit,
daz unser friundîn adelheit
mit einem pfaffen entrunnen si;
gîsel ist ouch hie nâhen bî,
diu in der kirchen ein röckelin stal,
daz metzen swester mit ir hal!
mir ist ir aller schande leit,
die man von hûse ze hûse treit.
man hât mir ouch gesagt vür wâr
daz unser friunt her willemâr
daz lant mit schanden habe gerûmet!
diepolt möhte sich lîhte hân versûmet,
daz im diu ôren wêren abe gesniten!>
swer mich wil klagen mit disen siten,
der swîge, des wil ich in immer biten,
und mache ûz mir niht gater sliten.
swaz du wöllest daz ich dir tuo,
daz tuo gein mir spât unde fruo:
diz ist daz slôz, daz alliu reht
beslozzen hât und machet sleht.
manic man ganzer triuwen wielte,
die wîle man triuwe an im behielte:
der enhât sîn triuwe niht gebrochen
ob er sich hât an dem gerochen,
dem er zeimâl übersach
daz er an im sîn triuwe brach:
dem aber gotes lêre ist kunt,
der vergibt sibenzic stunt siben stunt:
doch hân ich ir niht vil gesehen,
den wir der selben tugenden jehen.
manic mensche ist alsô gemuot:
swie getriulich ieman gein im tuot,
daz ez sîn untriuwe doch erzeiget,
swenne sich jenes gelücke neiget.
lützel triuwen ist allenthalben
in steten, in dörfern und ûf den alben.
der mîn brôt iezunt mit mir izzet,
sîner triuwen er an mir vergizzet
ê denne ez halbez sî verdöut,
daz er mir offenlîchen dröut
oder mir heimlîchen schadet.
wê im, der den ze hûse ladet,
der in mit kleinen triuwen meinet,
des herze in untriuwen ist versteinet!
diz sprichet der prophête abdias
und künic david, der hoeher was:
< aleine nu triuwe sî verswunden
beide bî den friunden und bî den kunden,
ein teil ich doch triuwen vinde:
die muoter hât gein irem kinde.
diu triuwe ist aber gar begraben,
die kint gein muoter sölten haben.>
swer dem andern dient mit triuwen,
den mac wol von herzen riuwen,
wirt im sîns dienstes gelônt niht wol.
ob man die wârheit sprechen sol,
sô wart nie groezer dienst verlorn
denne der von den wir sîn geborn
und die mit triuwen uns haben erzogen:
ob die werden an uns betrogen
und süln andern lôn enpfâhen,
denne si sich gein uns versâhen.
ein vater erzüge ê von der spüne
ze vollen tagen siben süne,
ê denne niun süne irn vater wölten
mit triuwen ziehen als si sölten:
des mac wol vater und muoter riuwen,
daz die störche mit groezern triuwen
muoter und vater in dem alter brüetent
und mit ganzem flîze ir hüetent
und si mit âmen siht bewarn,
als si in tâten dô si junc wârn:
dâ von stêt an der triuwen schilte
ein storch gemâlt durch triuwe und milte:
wenne man siht nu leider selten
ganze triuwe mit triuwen gelten.
sêlic ist der man, dem sîniu kint
gehôrsam und getriuwe sint
und den er selber guot bilde vor treit:
der mac wol frô sîn unde gemeit.
ein tier, daz vor nie küene wart,
twinget sîn triuwe und ouch sîn art,
daz ez vor liebe vil nâch wüetet,
swenne ez sîner jungen hüetet:
wenne ez sîn leben vür si setzet,
dâ von ir manigez wirt geletzet.
wê der muoter, diu sô blint
ist an der sêle, daz si ir kint
füert selber ze der missetât,
der lîp und sêle unêre hât!
wê den êrsten missetêten,
swer mit werken oder mit rêten
gibt ze boesen dingen wec!
ûf die sêle ein langer stec
wirt gebent von manigen sünden,
sô dise jene beginnent enzünden:
wenne aller dinge grôz gedrenge
hât von êrste klein anegenge.
alliu grôziu wazzer sint gerunnen
von irm ursprunge ûz kleinen brunnen.
in einem walde wehset ein eich,
grôz, herte, lanc, breit, starc: swie weich
diu eichel, ir muoter, wîlent wêr,
swie kleine, swie kranc, iedoch vil swêr
wirt ir tohter von der zît,
diu kraft ab nimt und kraft ûz gît.
ein abgründe daz ander an rüefet,
swenne ein sünde die andern stüefet.
sô trunkenheit unkiusche rüert,
sô zorn nît und haz in füert,
sô gîtikeit untriuwe minnet,
sô hôchfart widertraz gewinnet;
ouch rüert ein bluot daz ander bluot,
swenne ein mensche des iht tuot
dâ von ein anderz geergert wirt:
sêlic ist der, der daz wol verbirt!
swer vater und muoter hie verliuset,
swaz friunde im der her nâch erkiuset,
die gestênt in grôzer noete im bî
als der üm silber wehselt blî.
wol diu kint, diu diz bedenkent
und von irs vater lêre niht wenkent
und ouch ir muoter niht betrüebent
und sich selber an tugenden üebent!
wenne manic man vil friunde hât,
die wîle sîn dinc im eben gât:
vellet aber sînes gelückes stützel,
sô vindet er der friunde lützel.
swer triueren und dienstes wil vergezzen,
der sprichet, sîn hunt habe leder gezzen.
swes man gerne doch enbirt,
schier tuot er daz er unwert wirt:
swaz aber liebez kint getuot,
daz dunket und ist niht halbez guot.
vor allem lobe ist immer niuwe
gein kinden getriuwer muoter triuwe,
als diu liebe felicitas
gein iren siben sünen was.
ouch ist der muoter triuwe vil kleine,
diu ir kint lêt alterseine
vor spitaln oder vor kirchen ligen,
vor swînen, vor hunden, ê si gezigen
werde des si begangen hât.
ach missetât über missetât,
daz manic wîp durch ein valsch êrlîn
sich selben und ir kindelîn
von gote scheidet êwiclîchen
swenne si ez toetet jêmerlichen
niuwe geborn oder ê der zît!
der tiufel weiz wol, wie daz lît!
ein wülfîn têt irn kinden niht
manic unbilde, daz von in geschiht!
die rede lâze wir dâ bestên
und süln aber ûf ein anderz gên.
dem touben nieman fluochen sol,
lêrt uns diu schrift: daz zimt ouch wol,
daz nieman nâch dem andern kôse,
dâ von sîn guoter liumunt bôse.
noch ist, daz der sêle ouch wirret:
swer einen blinden sîns weges irret.
als ist der einveltige liute
mit boesem bilde ergert hiute.
wem wêr daz niht von herzen leit,
daz gar valsch driveltikeit
an allen dingen nu wirt funden?
dâ von ist slehtiu einvalt verswunden,
mit der die heiligen arm und rîche
verdienten hie vor daz himelrîche.
einvalt ist verre von uns vertriben
und sint leider bî uns bekliben
zwivalt, drivalt, sibenvalt:
des werdent ê der zît nu alt
manige einveltige liute
von grôzen untriuwen hiute.
ein buoch heizet enchidrion,
in dem sant augustîn gar schôn
und gar wêrlich geschriben hât,
wie gar grôze missetât
und wie manic herzeleit
lügen in der kristenheit
füege und zuo bringe naht und tac:
wenne sich selten ieman mac
vor ir bewarn, swie heilic leben
unser herre im habe ûf erden geben.
man vant die triuwe bî alten hallern,
daz bürgern, koufliuten und wallern
nieman dorfte missetriuwen:
nu ist sô vil valsches bî den niuwen,
daz ein man si gar wol kiesen
muoz und wil er niht verliesen.
swer üm niuwe haller verkoufen sol,
der verzehent ez sô wol
mit triegen, liegen und mit eiden,
daz sîn sêle von gote muoz scheiden.
dâ von sprach ein philosophus
in einem sînem buoche alsus:
< waz sölte mîn leben, hête ich niht triuwe?
sô wêr alle zît mîn laster niuwe.>
triuwe ist bezzer denne golt,
triuwe ist rîchen und armen holt,
triuwe machet daz man und wîp
in got ist ein sêle und ein lîp,
triuwe ziert den menschen ûf ertrîch,
triuwe bringet die sêle ze himelrîch,
triuwe treit aller êren krône,
triuwe kan niht mit valsche lône,
triuwe ist allen untugenden gram,
bî triuwen untriuwe wirt ofte lam.
triuwe kan niht valscher rête,
triuwe ist an worten und an werken stête,
triuwe zieret alter und jugent,
triuwe gêt vür alle tugent,
triuwe irn friunden bî gestêt
biz dem lîbe diu sêle ûz gêt,
triuwe wil sich nieman leiden,
triuwe kan herte kriege scheiden,
triuwe lîp und sêle beheltet,
triuwe êwiger fröuden in himel weltet:
triuwen triuwe über alle triuwe,
immer frisch und immer niuwe!
swer got sîner triuwen danket
und niht von sîner liebe wanket,
dem wil er sîn sünde vergeben
und mit im teilen daz êwige leben. cxix. von aller suenden muoter die haizzet vntrewe.
alle die vor genanten sünde
habent ein ammen, die ich iu künde
unde ofte si vor hân genant,
alein si verre si bekant:
si heizet untriuwe und füert ein her,
daz gêt von hinnen über mer
und vürbaz âne widerwende
von einem ende anz ander ende,
als wît als nu diu werlt ist.
lâ dich erbarmen, herre crist,
daz wir sô manigen hoeren klagen
der triuwen münze sî verslagen!
ob man die wârheit sprechen sol:
daz schînet ans rîches münze wol,
die man velschet hin und her
und si mit kupfer machet unmêr.
si hât an ir die rehten hant
und ein kriuze, daz uns bekant
sî daz allez unser heil
stêt an den zwein: swer erbeteil
mit gote wil haben und sîn kint werden,
der behalte sîn triuwe hie ûf erden
und lâze im ofte gên ze herzen
kristes tôt und sînen smerzen,
den er an dem kriuze leit
durch unser êwigen sêlikeit.
nu ist beide kriuze und hant verkêrt
an den hallern swâ man vert,
wenne breite haller wâren hie vor,
die heten ein kriuze, daz stuont enbor
und ein hant gar gelîche geslagen:
die stênt nu sam si sîn benagen,
daz man si kûme gekiesen mac:
vil manigen koufman triuget der slac.
die triuwe bezeichent uns diu hant,
den gelouben tuot uns daz kriuze bekant.
triuwe und geloube habent ein gebrêch
in der schrift, den manic blech
wirt von kupfer an geslagen.
lât iu die wârheit vürbaz sagen:
triuwe und geloube hânt einen namen
in der schrift, des süln sich schamen
alle die ungetriuwe sint,
wenne si sint niht gotes kint.
swer rehte liebe ze gote hât,
der ist getriuwe an aller stat
und ist sînem ebenkristen holt:
daz bringet im êwiger fröuden solt.
wenne swelch mensche lebt nâch gotes gebote,
in dem ist got und ez in gote.
wizzet daz der guoter witze wielte,
der diu kurzen wort behielte,
diu gebuochstabet stênt an den vil swêren
silberînen turneisêren
und dâ mit unsern herren êrte
und ander liute daz selbe ouch lêrte.
diu münze und ouch venecier
hânt schoene gebrêche und der haller:
des gênt ouch si durch verriu lant,
dâ jêsus crist ist bekant.
ouch habent diu kleinen bernerlîn
ein ringelîn üm ir kriuzelîn:
seht daz bediutet, daz gotes wort
noch süln erschellen in diu vier ort
der werlde, sô juden und heiden ûf erden
in unsern gelouben gevangen werden
als daz kriuzelîn in den rinc:
diz sint bezeichenlichiu dinc.
swer geloubt daz got die werlt von nihte
habe gemachet und niht von ihte,
wie kan der tiufel den berouben
gotes liebe und rehtes gelouben?
got machet alle tage von nihte
in der werlde und ouch von ihte
wunder, diu menschlich gesihte,
trahten, spehen und getihte,
alliu sîn kraft und sîn fünf sinne
niht mügen begrîfen ûzen und inne.
uns schrîbet sant isidôrus
in einem sînen buoche alsus:
< got hât driu dinc gemachet von nihte
besunder, und ander dinc von ihte:
der werlde materie, engel mit den sêln>.
swer nu kan zeln und wol ûz scheln
alle sîn ander creatûre,
der ist der buoche niht ein gebûre.
der werlde materie alsô vür gienc,
dô alliu dinc got ane vienc
vor aller geschepfede anevange,
als ein dôn tuot vor gesange,
sô wort und dôn sint ein gesanc
einz, zwei, zwei, einz, anevanc.
disen tiefen sin sül wir niht trennen
und süln aber vürbaz rennen
ûf werltlicher tôren strâzen.
swer tiefer rede sich niht wil mâzen
und die niht wol bewêren kan,
der mac wol sîn ein tummer man.
swer ie gehôrte winde diezen,
doners kraft und wazzer fliezen
und swer ie sternen glast gesach,
himels und wolken obedach,
grôziu dinc von kleinem sâmen werden
an tiern, an boumen, an krûte ûf erden:
der mac wol wizzen, daz des kraft,
der aller künste hât meisterschaft,
ân anegenge ein zirkelreif
ist aller dinge, den nie begreif
menschen kraft und menschen sin.
als gein einem helfande ist ein bin,
noch kleiner ist aller der werlde maht
gein im, der alliu dinc hât gemacht.
diu sunne, als wir geschriben lesen,
hât hitze, schîn und doch ir wesen:
diu driu sint an ir gar ungescheiden:
alsô merken juden, ketzer und heiden
und swer niht wol gelöubic sî,
daz unser herre ist einer und drî.
wir gelouben daz hern lôtes wîp
von fleisch und beine het einen lîp,
und daz der worden sî ein stein
und weder fleisch habe noch bein:
und daz her nabuchodonosor
ein gewaltic künic wêr hie vor
und sît ein ohse wêr siben jâr;
und wie ein engel bî sînem hâr
hern abacuc fuorte über lant
mit muose und brôte; und wie gesant
von gote wart ein fiurrôt wagen,
der ze himel helyam muoste tragen;
und daz hern balaams eselîn
menschlich wort sprach; und den drîn
kinden in dem ofen niht enwar,
des lohe sô hôhe sluoc ûf gar,
daz er niun und vierzic klâfter hôch
was, von dem manic mensche flôch
und ouch manigez wart verbrant:
swem disiu wunder sint bekant,
den dunket niht gar unmügelîch,
ob unser herre gewaltes rîch
sich menschlich in des brôtes schîn
verbirget und ouch in den wîn.
sus vinde wir wunders alsô vil,
daz ich ir niht mêr schrîben wil,
von heiligen in der niuwen ê:
der wunder ist ein sô tiefer sê,
daz in nieman durchgründen kan:
des nim ich mich ouch sîn niht an.
got hât mit drîerleie spîsen
gespîset die jungen mit den grîsen
von anegenge der werlde her:
mit irdischer spîse spîset er
die heiden vor der alten ê;
die juden, dô in tet der hunger wê,
spîste er mit himelbrôtes süeze;
wer giht daz er gelust niht büeze
uns kristen mit sîn selbes lîbe?
daz brôt ist beidiu manne und wîbe
ein wegespîse gein himelrîche:
dar helfe sîn güete uns genêdiclîche!
wie getar der spehen nâch gotes tougen,
der der minsten siuren ougen
niht könde gemachen von sînen witzen?
wie getar er sîn gedanke spitzen
gein dem, der in von einem sô kranken
sâmen brâhte ze hôhen gedanken?
witze und gedanke sölte er im danken
einvelticlich: nu wil er wanken
von menschen sinne gein gotes wundern,
rehte als er sich wölle sundern
von den tôren ûf der erden
und wîser denne die engel werden.
unser herzen stênt gein gotes tougen
als gein der sunnen iulen ougen.
alle hantvesten sint enwiht
und habent si rehter insigel niht:
swer rehtes gelouben niht enhât,
den hilfet weder rât noch tât
gein der êwigen sêlikeit.
dem tiufel wart nie niht sô leit
als kristen geloube, swer an sîn ende
den beheltet âne missewende
mit den werken, diu dar zuo
gehoerent beidiu spât und fruo.
wenne menschen sin und sîn gedanc
sint kristen gelouben gar ze kranc:
dâ von sprach sant augustîn
ein vil merklich wörtelîn:
< daz ist geloube und anders niht,
daz man geloube des man niht siht.
swaz ich sihe, des geloube ich niht:
daz weiz ich wol, wenne mir des giht
mîn ouge, daz ze mir von gote
ist offenbar mîns herzen bote:
swaz aber mîn ouge niht ensiht
und doch mîn munt vür wâr des giht,
des ist tougenlich in gote
ze mîner sêle sîn genâde ein bote>.
des menschen ouge vil ofte siht
dâ von der sêle niht wol geschiht,
wenne ez sint des menschen ougen
ofte sînes herzen speher tougen:
si füegent laster unde lop.
dâ von sprach der guote job:
< durch mînes houbtes vensterlîn
ist der tôt gesloffen în
ze mîner sêle ûf mînen schaden:
wer ist der, dem si niht geste laden
in sînes herzen kemenâten,
von den diu sêle etswenne verrâten
wirt in ir selbes obedache,
diu vor was lange mit gemache?>
ein wîssage ouch spricht:< des geloubt,
mîn ouge hât mîn sêle betoubt>.
sît reht geloube tougenlîch
die sêle spîset und machet rîch,
sô muoz ich ein teil vürbaz sprechen,
an juden, an ketzern mich gerechen,
der unrein kriec dâ wider ist,
daz got ze deheiner frist
wâr got und wâr mensche müge gesîn
verborgen under des brôtes schîn,
swâ die priester messe singen
und gote vür uns ir opfer bringen.
sol der niht groezers wunders walten,
der fiur in wazzer hât behalten
von anegenge der werlde her,
als ich iu noch baz bewêr?
ein stein in einem wazzer lît
tûsent jâr, daz alle zît
über in fliuzet und hât er doch
fiur in im behalten noch,
daz ûz im schône springet
swenne man in dar zuo twinget:
swer daz eben merken wil,
den dunket des niht gar ze vil,
ob got die hôhen wirde sîn
verbirget in des brôtes schîn.
zweinzic rîme ziuhe ich dâ her in,
die sint hern frîdankes und niht mîn:
< swer mac tuon allez daz er wil,
dem ist keins wunders niht ze vil;
er lêt uns alle tage sehen
manic groz wunder, wil mans jehen;
wir sehen diu himel zeichen sweben
ob uns und üm gên als si leben,
sunnen, mânen, sternen schîn:
waz mac gelîch dem wunder sîn?
von doner mac man wunder sagen:
er heizet daz ertrîch allez wagen;
von winden wunders vil geschiht,
die nieman grîfet noch ensiht;
der nebel füllet wîtiu lant
und wirt sîn nieman vol sîn hant;
wir mügen der geiste niht gesehen,
doch muoz man grôzer krefte in jehen;
tiufel noch tôt ich nie gesach
und fürhte ir beider ungemach;
gotes wunder sint sô grôz,
daz menschen sin gein in ist blôz.>
wer sölte dem niht wunders jehen,
der einer kleinen siuren sehen
sô wunderlich erliuhtet hât,
daz si wol merket wâ si gât?
und daz ein helfant ein mûs
fürhtet, der grôz ist als ein hûs
und ûf im treit wol fünfzic man,
als ich von im gelesen hân?
under allen tiern wirt kein tier
zam und gehôrsam alsô schier
als der helfant, swie grôz er ist.
lâ dich erbarmen, herre crist,
daz wir gein im sô kleine sîn
und uns gehôrsam ist ein pîn!
ein tier daz heizet camêliôn,
dâ schrîbent die meister wunder von:
daz der luft sîn spîse sî,
und swelher varwe ez wone bî,
nâch der werde sîn balc gevar
denne rôt aleine: daz diutet gar
uns sunder, die der werlde guft
spîset als daz tier der luft,
die sich alle tage verwent
nâch der werlde und sich niht gerwent
mit der rôten varwe des smerzen
cristes bluotes in dem herzen.
eins bockes bluot den adamas
speltet, mit dem man hertez glas
durch grebet und herte edel gesteine:
weine, sündiger mensche, weine,
daz der meide kindes bluot
niht kan erweichen dînen muot
und dînes herten herzen flins!
gedenke daz er den hoehsten zins
an dem kriuze hât vür dich geben,
daz er dir koufte daz êwige leben!
des wurmes bluot, mit dem vil schôn
der wîse künic salomôn
des tempels marmelsteine spielt
und von einem strûze den sin behielt,
der mit dem bluote ein glas zebrach,
in dem er sîne jungen sach
gevangen: des wurmes bluot besunder
hât grôze kraft und michel wunder:
waz krefte hât denne daz reine bluot
des herren, der alliu wunder tuot
und durch uns sünder leit den tôt,
der müeze uns helfen ûz aller nôt?
nu wil ich ziehen in ze geziuge,
der nie gelouc, daz ich niht liuge,
daz ein gesuoch den andern âz
ûf mîn pfant, under des ich saz
ob disem büechelîn und ez tihte
und wîten ez zesamen rihte,
dô zwelf menschen alle tage
mîn brôt âzen: dise klage
süln die frumen aleine vernemen:
eines boesen gâbe wölte ich mich schemen:
wem sölte der selbe geben iht,
dem wê tuot sô er geben siht?
mîn hûs, mîn koste und mîn pfant
stênt alliu jâr in gelückes hant,
wenne ich gewisser gülte niht hân
und mich betrage swâ mit ich kan,
âne sünde, âne schande, als verre ich mac.
ich pflige der schuol noch, der ich pflac
vor zwein und vierzic jâren
und sihe nu niht gebâren
rîche liute und vil prêlâten
sô milticlich, als die dâ tâten,
bî den ich unz her bin erzogen.
ich sihe noch manigen hôhe brogen,
der doch gar lützel milte hât:
den ziert sîn körper und sîn wât
und daz man in siht walgen
in vêhen miuse balgen:
doch hân wir alle gesehen dicke
rîlich gewant an boesem ricke:
des êre wir manigen durch sîn guot,
der nie gewan tugent noch hêren muot.
vêch, merderîn, hermîn, eichornîn
sint kosper durch irs glanzes schîn,
aleine vür frost vil bezzer sîn
fühsîn, hesîn und lemmerîn.
swaz hochfart bringet, daz ist wert:
einveltiger kleider der niht gert,
der sich der werlde nieten wil:
des hât diu werlt tôren vil,
die manic guot tuoch ze flecken machent,
des die wîsen ofte lachent.
ouch ist ein site, des enlobe ich niht,
mit dem habent tumme herren pfliht:
swer sîn arme liute beschatzet
und hin und her zesamen kratzet,
daz er ein rîlich kleit gewinnet
ê denne ez schaben sich beginnet,
daz denne ein loter von im treit:
daz ist grôziu sünde und affenheit:
sôgetân milte ist gote unwert:
kein wîse man sôgetânes lobes gert.
sol der sînen muot von tôren wenden,
der des tages glast wil blenden
mit kerzen glaste, der wahs wêrlich
versmelzet wirt gar unnützlich,
mit dem man got billicher êrte
denne daz man ez tümplichen verrêrte?
swer boesen herren lange frist
ûf genâden lône dienet, seht dem ist
als der âne frumen lange riffelt
und landes vil ân nuz erstriffelt:
wenne swer mit bôsheit ist besezzen,
der gedenkt:< man hât schier vergezzen
ob du frümiclîchen tuost!
tuo niht denne daz du doch tuon muost!
swaz du ersparst, daz ist behalten:
lâz tôren tugenden und êren walten,
die niht wizzen wie grôziu dinc
zuo kan bringen her pfenninc!>
pfenninc hât manigen dienstman
denne künic oder keiser ie gewan;
pfenninc kan übel unde guot
als denne sîn meister ist gemuot;
pfenninc vergizzet sêle und lîbes,
gotes selber, kinde und wîbes;
pfenninc lêrt predigen manigen man
der wênic der heiligen schrift kan,
er machet ouch manic wîp unstête
diu selten âne gâbe missetête;
pfenninc geistlichen muot verkêrt,
pfenninc vil ungelouben lêrt,
pfenninc kan strîten, süenen, kriegen,
pfenninc kan sweren, liegen, triegen,
pfenninc kan singen, springen, ringen,
pfenninc kan zuht und êre verdringen;
pfenninc ist ein heilictuom,
daz ze rôme hât hôhen ruom;
pfenninc ist küene als alexander,
pfenninc kan singen als ein galander.
pfenninc kan alles des ein teil,
daz sêlde bringet und unheil.
swelch herre nu der untugende pfliget
daz er sô hôhe den pfenninc wiget,
den sol man selten froelich vinde
bî kurzewîle oder bî sînem gesinde:
wenne im der pfenninc fröude swachet,
nâch dem sîn bitter herze krachet.
kargiu hant und swinde gemüete
gruonent selten in êren blüete.
ein ieglich mensche an sînem sinne
ist überflüzzic nâch gewinne
oder nâch sîner sêle verlüste.
lât iuch der wîsheit niht gelüste,
der nu manige liute pflegent,
die allez ir getrehte wegent
wie si guot und êre gewinnen,
und niht wie si got reht minnen,
daz si der êwigen pîn entrinnen
und êwige fröude bî gote gewinnen!
swer mit gedult getragen kan
armuot, der ist ein sêlic man:
und ist er sînes gemüetes fri,
sô wont im gar vil gnâden bî:
wenne got kan den sînen lônen
und geben zweier hande krônen:
der genâden krône ûf ertrîche,
der êren krône in himelrîche.
lât zwên mit einander loufen
oder mit einander zwên sich roufen
oder zwên spiln ûf einem brete,
gelîch gevar in glîcher wête:
kumt einer über hundert mile dar
und neme ir aller kriege war,
er gan zehant ir einem baz
denne dem andern, wie füegt sich daz?
nu hoert wâ ez der meister lêre
mit tiefen sinnen hin kêre:
si sprechent daz der mensche sî
der selben nature, diu jenem wonet bî,
dem er baz denne dem andern gan.
ein anderz ich ouch funden hân
in der heiligen schrift lêre:
daz mit eben gelîcher êre
gesellen ir zweier engel sîn
in einem kôre, die dise künste în
giezent und gebent disen zwein,
daz si mit günsten sîn gemein:
die habent die genâde hie ûf erden
und mügen dort ouch gesellen werden
mit einander in himelrîch,
volgent si den engeln beide gelîch
wir sîn gelêrt oder ungelêrt:
von swem nu got wirt baz geêrt,
der ist im ouch lieber dort
und gibt im stêter fröuden hort.
man siht die selben genâde tuon
eins vil armen hirten sun,
sô man in wîhet, die man tuot
eins keisers sun: sô rehte guot
ist des süezen gotes milte,
den sîner genâden nie bevilte
die er beide armen und rîchen
tegelîch teilt sô volliclîchen,
und wil daz pfaffen sîn gar reine
an irem leben und sô gemeine
als si an der wîhe sint.
und hête ein armer hirte ein kint
daz man ze ritter sölte segen,
diu wort wêrn als hôhe gewegen
mit den man in ze ritter mechte,
als ob er hête tûsent knehte:
wenne got wil daz wir alle gelîche
uns rihten gein dem himelrîche
mit dêmuot, als er uns daz spor
allen hât getreten vor.
doch wizzet daz mêre wirdikeit
an einen menschen wirt geleit
denne an tûsent ander:
der künic alexander
het vil mêre êren denne ein man,
der nie liute noch lant gewan:
wenne er tet mêr in zwelf jâren
denne die drîzic jâr künic wâren,
dô er machte zwelf grôze stete
der ieglich sînen namen hete:
sôgetân êre und wirdikeit
hât sorge, angst und arbeit.
einem herren wirt sîn brôt vil sûr
und muoz doch sterben als ein gebûr:
aleine diu êre si mache blint,
doch weiz ich daz eins keisers kint
sîn muoter als unsanfte gebirt
als dô ein hirte geboren wirt:
si werdent beide blôz geborn
âne krône, âne schilt und âne sporn,
ane silber, âne golt, âne wîn, âne korn,
wenne si sint beide nâch erfrorn
und grellent als zwô junge katzen,
die man siht ungelîche kratzen
swenne si kument ze irn tagen:
waz sol man dâ von lenger sagen?
sprechet alle< frô, herre, frô>!
zwei büebelîn siht man in dem strô:
der sol einez ein keiser sîn,
daz ander hüeten sol der swîn,
und ist doch einez des andern genôz,
hungeric, arm, einveltic, blôz.
hern moyses lîbelîn was niht grôz,
dô er ûf grôzen wazzern flôz
und lac in einem kîrbelîn
gewindelt daz was binzîn,
der sît den künic pharaô
von herzen grunde machte unfrô,
dô got die zehen slege tet
durch in, als noch geschriben stêt
an dem andern sîner fünf buoche:
dâ stêt vil wunders, der ez wil suoche.
moyses was der schoenste man,
von dem ich gelesen hân
von anegenge der alten ê:
houbt, ouge, zan getet im nie wê,
rücke noch sîte, fuoz noch hant.
fürsten, frîen, bürge und lant
twanc er und fuorte der juden her
mit kreften durch daz rôte mer.
daz melm in under iren füezen stoup.
ouch nam er manigen grôzen roup,
sît künic pharaô ertranc
der wider got und wider in ranc:
des beleip er ouch tôt in dem mere
mit einem gar unzellichen here,
daz ir deheiner nie genas.
moyses gote sô heimlich was,
daz er kôste mit im besunder
und durch in tet manic kreftic wunder
ich hân gelesen, daz jôsuê
wîlent in der alten ê
fünf künige hiez in ein hol
vermûren, den ez niht gar wol
in kurzer frist dar nâch ergienc:
wenne er si alle fünfe hienc,
und hiez in ûf ir helse treten
dô si daz leben dennoch heten,
daz bî dem gewalte in wêre bekant,
daz erbe und eigen, bürge und lant
sîn und der sînen sölte sîn.
ouch liden von im grôze pîn
mit disen fünf künigen einer und drîzic
künige, die alle wâren flîzic,
wie si mit krefte und mit here
sich sînes gewaltes möhten erwere:
den gesigte er doch allen an.
swem got noch guotes und êren gan
und den sîn genâde wil ûf zucken,
den kan unsanfte ieman verdrucken.
nu sül wir aber vürbaz rennen
und unsern herren baz erkennen. cxxiii. von menschen tier vnd vogel natur vnd der steine.
swer wölte bedenken waz er wêre
ê denne sîn muoter in gebêre,
und wie enge er lac gevangen,
dô im diu knie wîlent an diu wangen
ruorten - als noch gesippe sîn
knie und hüffelîn in latîn -,
der sölte knie und hüffelîn neigen
gein sînem schepfer und erzeigen,
daz er ein kranker sâme wêre
ê denne sîn muoter in gebêre.
noch mer könde ich dâ von sagen,
wölten mir die frouwen ez vertragen:
des entuont si niht, daz weiz ich wol:
durch zuht ich dâ von swîgen sol,
daz mich iht treffe ir zungen schûr.
ein wênic wil ich doch von natûr
mit urloube ziehen dâ her în,
daz zimlich ist und nütze mac sîn:
stênde, gênde werdent alliu tier
nâch ir gebürte ê denne wir:
der mensche aleine mac weder gestên
noch gesitzen noch gegên.
nu merket wie daz kume dar!
daz machet sîn krankiu lipnar,
mit der er muoz von êrste beklîbe
beslozzen in sîner muoter lîbe.
swer der heiligen schrift geloubet,
der weiz wol wie des menschen houbet
dem himel gelîch ist überal,
swie doch sîn fletze si gar smal:
die bediutunge lâze ich underwegen,
wenne ich ze verre si müeste wegen.
des menschen muot wont in den ougen:
swer ez kan gemerken tougen,
der vindet zorn, haz und minne
truren, fröude und liebe dâr inne.
von grôzem schricken und leider geschihte
wirt ofte tunkel unser gesihte.
der mensche hât den kleinsten munt
nâch sîner groeze, den iezunt
kein tier hât: waz bediutet daz?
daz er sî mêzic und niht ein frâz.
alliu tier ir ôren regent,
die liute aber ir gar selten wegent:
daz diutet, swaz guoter lêre dar în
vallen, daz die behalten sîn.
swem diu galle ûf der lebern lît,
der ist freislich alle zît.
wizzet doch daz gewonheit
dem menschen tuot beidiu liep und leit.
zwuo âdern von dem herzen gênt,
an den die andern alle stênt,
die sich teilent in den lîben
beide an mannen und an wîben:
zwuo liebe von gotes gebote gênt,
an den alle unser lêre stênt:
die sint daz wir minnen got
und unser bruoder durch sîn gebot.
daz herze enmac niht smerzen lîden,
dâ von muoz ez der tôt vermîden:
swenne er diu gelit beginnet toeten,
sô nimt er ez vor ûz den noeten.
wie aber die liute von herzen stachen
sochen und ouch von andern sachen,
daz mac ich niht allez durch schrîben:
dâ von lâze ich sîn genuoc hie belîben,
wenne tiefiu buoch geschriben sint
von der künste, der ich bin blint.
doch muoz ich noch ein wênic sagen:
daz süln die wîsen mir vertragen!
uns schrîbet in sînem exameron
sant ambrôsius alsus vil schôn:
< ûf zwein beinen der mensche gêt
als ein vogel, swâ er stêt>:
daz meinet daz er gar hôhe sehe
und nâch gotes liebe spehe.
den vetichen sint sîn arme gelîch:
daz ist ouch bezeichenlîch:
mit hôhen gedanken sol ez fliegen
gein himel und niht ûf erden kriegen
üm irdisch guot, denne als der ar
hôhe ûf gein den lüften var.
eyâ got herre, sölte ich durch varn
mit dîner hilfe, waz an den arn
dîn hôchgelobtiu wirdikeit
besunder wunder hât geleit,
an lewen, an hirzen, an den helfant,
an vogel, an manic tier unbekant,
an slangen, an vische und ouch besunder
an würze, an würme und an manic merwunder.
an bluomen, an boume, an edel gesteine,
an berge, an manige brunnen reine,
daz ich diu möhte mit mînem getihte
pfaffen und leien alsô verrihte
als ez geschriben ist in latîn,
daz si dâ bî gedêhten mîn:
des wölte ich in ein büechelîn
vil gerne machen, möhte ez gesîn!
nu twinget mich daz mich ê twanc:
iedoch daz si mir sagen danc
eins riemelîns von der breiten hiute,
sô wil ich schrîben in ze diute
etslicher tier natûr besunder,
bî den si merken gotes wunder.
doch lât von êrste iu sîn bekant,
daz allez daz tier ist genant
daz von sêle und fleische lebet,
swâ ez gêt, stêt, kriuchet oder swebet.
der mensche ist herre über alliu tier,
des wirdikeit iu niht sô schier
könde ûz gelegen her salomôn:
dâ von lâze ich ouch dâ von
und underwinde mich niht des,
swaz doch her aristotiles
und ander lêrer haben volfüert:
wirt des ein teil von mir gerüert
mit kurzen worten und mit glôsen,
daz ensol nieman verdôsen.
der lewe ûf erden ist engestlich,
in wazzern süeze und minneclich:
alsô ist maniger irdischer tratzer muot,
den riuwen wazzer machet guot.
der lewe ist âne vorhte niht,
swenne er einen wîzen hanen siht:
diz ist ein wunder, daz er fliuhet
einen kleinen vogel und den schiuhet,
den manic man und manic tier
niht erschrecken möhten schier:
seht alsô tuot manic freidiger,
der fliuhet einen bîhtiger,
der manigen man bestanden hât
und manic tier an maniger stat.
swer pfaffen und münche ungern siht,
der hât noch mit der werlde pfliht,
wenne er enhât sîn herze niht
gerihtet gein himel, des vil geschiht.
aristotiles und plînius
schrîbent in iren buochen alsus:
< swaz sich dem lewen setzet wider,
daz würget er gern und wirfet ez nider;
swaz sich ergibt, swenne er daz siht,
daz lêt er gên und tuot im niht;
swaz man gevangen gein im füert,
daz machet er ledic, dar zuo in rüert
sîn tugent diu in ist an geborn.>
swer den lewen hât ûz erkorn
vor andern tiern an sînem schilte,
der sol sîn tugenthaft und milte.
der lewe tuot kinden und meiden kein leit
und schônt an in der reinikeit.
ô hôch gelobtiu wirdikeit,
gotes barmherzikeit,
der sô vil tugende hât geleit
an ein tier, daz ez vertreit
den die sich vor im ergebent
und den die reiniclîchen lebent!
des entuot manic mensche niht,
als man ofte leider siht!
des lewen gebeine ist âne marc,
wenne er von grôzer hitze ist starc:
als ist der mensche, dem gotes minne
sîn gelider enzündet ûzen und inne.
ein siecher lewe ein effin izzet,
mit der er sîner siuche vergizzet:
als soltu, siecher, in sünden tuon:
iz affenspîse vür ein huon
( daz ist wazzer unde brôt).
sô fliuhet dîn sêle der êwige tôt!
wie der lewe jeger triege,
wie er mit tiern in kreizen kriege,
wie er drî tage mit heller stimme
über sîn jungen schrie mit grimme,
und dar zuo manic ander wunder
mit dem er ist geziert besunder,
daz belîbet hie von mir ungeschriben,
wenne ez die meister habent getriben
in der schrift sô manigen enden,
daz ich mac wol wider wenden.
wie der helfant werde geborn,
wie grôz sîn lîp werde ûz erkorn,
wie grôzen last er müge getragen:
war zuo sölte ich daz allez sagen?
mit welhen listen er werde gevangen,
wie der hirz in sich ziehe slangen
und wie er alliu jâr sich jünge:
daz wizzen die wol, die sîner sprünge
und sînes gehürnes nement war,
swenne im der lîp durchhitzet gar.
swelch tier gar âne gallen ist,
des leben wert gar lange frist:
sam ist der hirz und der helfant,
als uns die meister tuont bekant.
ein helfant lebt driu hundert jâr
und dennoch lenger, daz ist wâr:
als schrîbet uns sant ambrôsius,
solînus und her plînius.
ist daz ich ez gesprechen tar,
sô wâren die alten alle gar
âne gallen, die sô manic jâr
lebten( daz wir wol vürwâr
wizzen) als matusalam,
ênoch, helyas und adâm:
sô müge wir stecken wol vol gallen,
die man sô schier siht nider vallen
und sô kurz hie leben ûf erden
und sô schier ze miste werden.
der lêbart ist ein snellez tier,
und swaz er niht begrîfen schier
mac mit wîten sprüngen drîn,
nâch dem lêt er sîn loufen sîn:
der tiufel springet uns leider nâch,
wenne im ist zuo uns allen gâch:
doch wonent sîner obersten sprünge drî
gedanken, worten und werken bî.
gedanke, werc unde wort
tragent guoten und übeln hort.
der tiufel weiz gedanke niht
denne als er sich gein uns versiht:
dar nâch springet er zem êrsten dar;
wirt er der worte hin nâch gewar,
den andern sprunc vil balde er springet;
den dritten sprunc, swenne er uns bringet
ze den werken: sô wêre im leit
trête wir ûz der gewonheit.
er lêt uns ligen als wir ligen:
die wîle wir im niht an gesigen,
sô kêrt er uns mit rêten zuo
nahtes, tages, spâte und fruo.
swer wölle von im den lêbarten wenden,
der rîbe knoblouch in sînen henden,
sô fliuhet er von ime sân
mit wîten sprüngen verre hin dan:
swer den tiufel wölle schenden,
der gebe almuosen mit sînen henden
und recke si ofte gein himelrîche:
sô muoz er sân von im entwîche.
swenne ein jeger dem wisentier
sîn jungen nimt, sô kumt ez schier
in grôzem zorn geloufen nâch,
mit wîten sprüngen ist im vil gâch.
sô des der jeger wirt gewar,
einen spiegel wirfet er im dar,
der sinwel als ein kugel ist.
mit dem spilt ez sô lange frist,
biz im der zorn kumt ûz dem muote
und ouch gar der jungen huote:
von den bilden daz geschiht,
diu ez in dem spiegel siht.
einen man bediutet wol daz tier,
der sîner êrsten kinde schier
vergizzet, swenne ir muoter stirbet
und er ein ander wîp erwirbet,
bî der er vürbaz bliben wil:
diu wirt sîn spiegel und sîn spil. cxxiiii. von dem panther.
des pantiers balc ist schoene gar,
ringeleht wîz und swarz gevar.
ouch ist sîn lîp unmâzen snel,
und swenne ez lêt durch sîne kel
vil guoter würze in sînen magen,
sô slêft ez daz manz in drîn tagen
nimmer gesiht vor sînem hol:
in dem gesmacke ist im sô wol.
swenne ez erwecket der vierde tac,
sô schrîet ez lute und gêt ein smac
ûz sînem munde sô süeze, sô reine,
daz alliu diu tier grôz und kleine
mit einander loufent dar
und nement des tiers besunder war.
die tracken aleine verzagent sô gar,
daz si niendert ze der schar
kument denne daz si ligent verborgen
und vor engsten mohten worgen.
diz tier mac uns bediuten wol
unsern herren, der aller güete ist vol,
der durch uns in dem grabe slief
und ûf stuont und zesamen rief
den, die mit triuwen im wâren gemeine:
dô fluhen die tiufel alterseine
und juden, die niht triuwen hêten,
als si vil lîhte hiute têten.
wie der einhürne werde empfangen
von einer meide und ouch gevangen,
wen daz bediute, daz weiz man wol:
nieman daz ofte sagen sol
daz allen liuten ist bekant,
man strâfte in anders sân zehant. cxxv. von dem peren.
uns schrîbent die meister, daz der ber
zeimal ein rôhez fleisch gebêr:
daz lecket er mit sîner zungen
biz daz er vor im siht diu jungen:
diu sint von êrste unmâzen kleine,
swie grôz ir fleisch und ir gebeine
werdent, swenne si sint volkumen.
swer nu sîner sêle wölle frumen,
der lege vür sich der sünden knollen,
von dem sîn herze was zeswollen,
und lecke in mit der bîhte zungen,
unz daz er vor im sehe diu jungen
tugende werc in andâht leben,
dem vor diu genâde niht was gegeben.
swenne der ber niht ist gesunt,
sô schirret er âmeizen in den munt:
swenne er die gizzet, sô wirt im baz:
swen sünde twinget, der si niht laz
er helfe der sêle ze aller stunde
mit henden, mit füezen und mit munde.
ein tier ist lamia genant,
daz dishalp mers ist unbekant,
daz ist griulich unde grôz,
mit starken armen bern genôz;
swen ez wundet, der ist trôstes blôz
er enhoere denne schier sîner stimme dôz:
diz tier bediutet gotes zorn,
von des kreften schier wirt verlorn
ein wunder mensche in sünden grôz,
im helfe denne schier sînes trôstes dôz.
swer ohsen mit warmem wazzer weschet,
des magen urdrütze er in erleschet;
tuot erz ofte, si nement zuo
und werdent feizt beidiu spâte und fruo
( diz schrîbet sant ysidôrus,
solînus und her plînius).
swer sîn antlütze ofte weschet
mit riuwen zehern, der erleschet
den urdruz, den sîn sêle hât
von manigerleie missetât. cxxv. von dem fuchse.
swenne ein fuhs biz in den tôt
siech wirt, sô büezet im die nôt
viehten zaher, den er slindet
und sîn nôt gar überwindet:
swes sêle sî siech biz in den tôt,
der gedenke an unsers herren nôt
und an daz bluot, daz von im flôz
und des kriuzes stam begôz,
mit dem er hât erlôst uns alle
von des êwigen tôdes valle.
wer könde grôz wunder grôzer grîfen
mit kleinen worten wol begrifen,
an die gotes hôhiu wirdikeit
besunder wunder hât geleit?
daz zwêne künige offenbâr,
hinden lewen, vorn adelar,
gemischet sint in einer hiute,
des mac wol wundern alle liute!
si sint sô starc und ouch sô grôz,
daz lützel tier sîn ir genôz.
des füerent ouch si spât und fruo
vil groezer âmen irn jungen zuo
denne meisen, sparn oder künigelîn:
gelobet muoz der schepfer sîn,
der kleinen vogelîn hât gegeben
als grôzen grifen, swes si leben!
der adelar und der lewe sint
zesamen gemischet, dâ gotes kint
der meide kint ouch wolte werden
und bî uns wonen hie ûf erden. cxxv. von dem piber.
der biber und sîn hûsgenôz
tuont manigem vischer schaden grôz:
an den hât got uns ouch besunder
wol erzeiget sîniu wunder,
daz des bibers zagel vischîn ist,
der im ouch muoz ze aller frist
nahtes in dem wazzer hange;
und swenne daz is kumt mit getwange
und im der biber niht mac geringen,
sô muoz der otter inz wazzer springen
daz daz is iht werde ze grôz:
dâr üm ist er sîn hûsgenôz.
sô man den biber jaget sô sêre
daz er geloufen mac niht mêre,
sô bizet er selber sîn geilen abe,
daz der jeger im die habe
und in dennoch lâze genesen:
wer sölte im denne ungenêdic wesen?
swenne er aber dar nâch wirt gejaget,
sô sitzet er nider und verzaget
und wirfet diu bein ûf und lêt sehen,
waz wunders an im sî geschehen:
wol im der sîner missetât
geilen wol abgebizzen hât,
swenne in der tôt beginnet jagen:
der darf dester minner klagen!
wie der biber ze neste ziehe,
wie dicke er von den boumen fliehe
die er abschertet mit sînem zan:
sölte ich daz sagen und swaz ich hân
gelesen von etslichem tier,
sô würde ich wert oder unwert schier.
als sant ambrôsius uns tuot kunt,
ein ieglich siech tier wurde gesunt
der im gêbe hundes bluot:
daz ist vür alle siuche in guot;
als uns diu heilige schrift tuot kunt,
swes sêle von sünden sî ungesunt,
der gedenke mit riuwen an kristes bluot:
daz ist vür alle siuche im guot.
wunders ist geschriben vil,
des ich vil underslahen wil,
von bekanter tier und vogel natûre,
die doch ze grunde niht ein gebûre
kan verstên, aleine ir genuoc
ûf ir natûren sîn gar kluoc.
ros, rinder, esel unde swîn,
geize, böcke, ster und schêfelîn,
wiseln, miuse, katzen, hunde
wonent uns bî ze maneger stunde;
eichhorn, igel, affen, lühse,
hasen, ratzen, harm und fühse,
han und henne, gans und ant
sint uns allen wol bekant;
störche, reigel und alkarn,
spehte, widehopfen unde starn,
tûben, swalwen unde sparn,
sperwer, valken, hebeche und arn,
egelester, krâen, raben, tallen
hoere wir nâhen bî uns kallen;
stiglitz, vinken, zeisen, meisen
sehe wir kriutlach bî uns zeisen;
manic tier und vogellîn,
grôz und kleine, diu bî uns sîn,
habent manic wunder an in verborgen,
daz ich durch füere, hête ich niht sorgen:
nu muoz ich sîn vil überslahen
und gein des buoches ende gâhen. cxxv. von dem adlar.
wie der adelar sîn nest kêre
gein der sunnen und fliegen lêre
sîne jungen und gein der sunnen
ûf fliege über einen fliezenden brunnen.
sô im die vetiche werdent swêre:
diz wêre allez sagebêre.
wie er die vedern denne besenge
und sich selber wider brenge,
swenne er sînen lîp enbloezet
und den krummen snabel stoezet
und wetzet abe an einem steine:
diu lêre ist nu sô gar gemeine,
daz ich si wol über loufe,
aleine man si gein unserm toufe
bezeichenlich wol müge wenden
und anderswâ in manigen enden.
swer reht wil leben, der sol niht kriegen,
der merke wie die krenche fliegen
und wie rehte geselliclîche
si nahtes ir warte besetzen gelîche.
swer reht ouch weiz der störche triuwe
gein irm geslehte, den mac wol riuwe
ob die, von den er ist geborn,
grôz hunger twinget und sint erfrorn.
swâ grôziu here varnt über lant,
den volgent die gir nâch sâ zehant
wenne si sich âzes da versehent,
als juden und heidenische meister jehent:
alsam varnt die tiufel gerne
swâ strît ist, tanzen und taberne,
wenne si der sêle wartent dâ
michels mêr denne anderswâ.
ein habich stoezet sîniu jungen
von sînem neste, daz si betwungen
müezen rouben lerne:
sam tuont die rouber gerne:
die stôzent diu jungen ê der zît
in rouben, in brennen und in strît. cxxvi von dem galander.
got hât geben dem galander
ein nature, die kein ander
vogel ûf erden nie gewan:
daz er niht getrûren kan:
swie gar sîn lîp gevangen ist,
doch ist er froelich ze aller frist.
daz in der zît niht sêre erlange,
das merket man wol an sînem gesange,
wenne er aller vogel spottet,
swenne er harpfet, videlt, rottet
mit sîner kel den langen tac
und kûm vor fröuden gezzen mac.
die grôzen tugent ich an im prîse,
daz er üm trinken und üm spîse
sô sêre niht wil bekumert sîn
als ander tier und vogellîn.
sîn beste pfrüende ist frî gemüete:
daz machet sînes frôen herzen güete.
als ein lerche ist er gevar
und niht vil groezer, daz ist wâr.
in dunket er habe sîn frumen und êre,
daz er beslozzen ist sô sêre:
er enwölte niht in dem walde sîn,
daz er rûmte sîn hiuselîn.
swelch geistlich mensche ist gotes galander,
der enwölte niht sîn als alexander,
enêas, crêsus und evander,
octaviân und manic ander
herren und fürsten hie ûf erden:
daz er rîte ûf schoenen pferden
und sîner klôster pfrüende enbêre,
daz wêr im von herzen swêre.
er sitzet in sêlden vogelhûse,
sô münster, slâfhûs, reventer, klûse
baz im gevallent denne der walt
werltlicher êren manicvalt.
ern trahtet nâch zarter spîse niht:
sin beste pfrüende ist swenne er siht
daz er beidiu naht und tac
gote froelich gedienen mac.
sehs rîmen ziuhe ich dâ her in,
die sint hern frîdankes und niht mîn:
< kâradrius ein vogel ist,
des sinne gênt vür menschen list:
swelhen siechen er an siht,
dem enwirret schiere niht;
swelch sieche niht genesen kan,
den gesiht er nimmer an.> cxxvi von der lerchen.
diu lerche uns daz himelrîch kündet:
swenne sich diu zît mit wunne enzündet,
sô stîget si ûf gein himelrîche,
fliegende und singende wunneclîche:
swenne si sich ze der erden senket,
des schoenen gesanges dôn si krenket:
seht alsô tuont noch heilige liute,
swâ si ûf erden lebent hiute:
die stîgent ûf gein himelrîche
mit süezen gedanken tugentlîche:
ir herze muoz ofte doch trûric werden,
sô si gedenkent, daz ûf erden
niht anders ist denne jâmers vil
und valscher êren goukelspil.
diu lerche sô sêre den sperwer schiuhet,
daz si durch schirm vil ofte fliuhet
und fliuget in des menschen schôz:
swen sorge twinget und angest grôz,
der fliehe ze der vil reinen meide,
diu alle die troestet in herzenleide
die durch schirm zuo ir fliehent
und sich von des tiufels klâwen ziehent. cxxvi von der nachtigal.
nie wart stolzer vogellîn
mit sô kleinem lîbelîn
gesehen denne diu nahtigal,
daz sô wunneclichen schal
und sô manigerleie gebrehte
mit sô kleinem züngelîn mechte:
doch wizzet daz kein vogellîn
hat ein sô dünnez züngelîn.
vor fröuden ez lützel gezzen mac,
wenne ez singet naht und tac.
diu stimme im sân verdirbet,
swenne ez nâch jungen wirbet,
sîn gevider ouch anders wirt gevar:
diz schrîbent die meister uns vürwâr.
uns tôrn bediutet diu nahtigal,
die der werlde machent schal,
sô wir tanzen, reien, springen,
vehten, brehten, lûte singen,
uns selber müen mit maniger unsinne
durch werltlich lop, ruom oder minne.
sô wir vil êren haben erworben,
so ist beidiu stimme und lîp verdorben,
mit den wir gotes lop gemêren
sölten: ob wir wider kêren
wölten gerne, sô si wir kranc:
wer saget der vordern dinge uns danc?
manic nahtigal sich ze tôde singet:
manic tôr ouch nâch dem tôde ringet,
biz daz der tôt in nider drücket
und ê der zît von hinnen zücket.
wâ von diu jungen rebelîn
frêze werden und heiser sîn
und got besunder rüefen an
in irm hunger, und waz der han
und der capûn an in besunder
haben bezeichenlicher wunder,
und waz wunders dâ geschiht
sô der strûz sîn eier an siht.
daz si von sînem gesihte werden
fruhtbêr ûf der heizen erden,
und ouch sibenleie tugent
die tûben hânt, der ofte von jugent
sich die flizent sunderliche,
die gerne kument ze himelrîche:
diz enmac ich allez niht gesagen;
und waz in junger swal wen magen
zwei steinelîn tügen swarz und rôt,
und wie wunderlichen tôt
der fênix und der elbiz nemen,
waz wîbeln, kefern unde bremen,
humel, wefse und diu spinne
bezeichenunge haben ûzen und inne,
wie grôz wunder und gewin
die sîdenwürme und ouch die bin
irn herren bringen alliu jâr:
wer könde daz durchgründen gar?
wie manige bluomen die binen rüeren,
swenne si ir honic zesamen füeren
uber berc und tal von liehten velden
von manigen boumen und schoenen welden,
wie si ez würken und behalten,
daz merke wir jungen mit den alten:
wenne got uns alliu dinc hât geben,
daz wir bezzern unser leben
bî sînen wundern tac und naht.
âne sache wart nie niht gemacht:
nie dehein würmelin wart sô kleine,
der mensche enhabe mit im gemeine
an sînes lebens ordenunge:
diz merke der alte und ouch der junge.
swer merket maniger bluomen schîn,
der merke wie schoen die engel sîn
und ouch die heiligen in himelrîche,
die got geziert hât wunderliche!
sît maniger süezen seiten klanc,
maniger süezen keln gesanc,
glocken und orgeln süezer dôn
hellent bî uns sô rehte schôn:
wie singent denne vor gotes trôn
sîn engel âne zal! gêbe er ze lôn
uns anders niht denne diz gesanc,
diu zît würde nimmer uns ze lanc:
was fröuden gibt denne daz minneclich
antlütze gotes, daz êwiclich
sô vol genâden und fröuden ist,
daz alliu fröude gein im ist mist,
die menschen sin erdenken kan?
wol sî, den er der fröuden gan!
ein buoch daz heizet der werlde bilde,
in dem vil wunders und grôz unbilde
geschriben stêt: swer daz durch gienge,
vil süeze andâht sîn herze gevienge
gein im, dem himels und erden wunder,
mer und abgrunde dienent besunder.
epyrus ist ein kriechisch stat,
in der ein brunne diz wunder hât,
daz er brinnende vackeln leschet.
und swenne sîn wazzer si erweschet,
stoezet man si denne wider drîn,
sô vâhent si hitze und fiures schîn:
ob man die wârheit sprechen sol,
so bediutet der brunne unsern herren wol,
der sündiger herzen vackeln leschet,
diu er mit riuwen zehern weschet
und denne mit sîner süezen minne
si aber enzündet ûzen und inne.
von brunnen list man wunders vil,
des ich ein teil iu künden wil,
swenne ich aleine daz hân volbrâht
des nu mîn herze hât gedâht.
als uns der meister lêre tuot kunt:
in allen wazzern suochet den grunt
ein ei denne iu des mers besunder,
dâ swimmet ez obe, daz ist ein wunder.
nu sül wir merken ouch alle dâ bî,
waz bezeichenunge an dem eie si:
ein ei hat diu vier elemente
in im: sîn schal daz firmamente
bezeichent, diu vil fensterlîn
hât: diu bediutet der sterne schîn;
der schaln vel dünne und linde
bediutet den luft; daz wazzer ich vinde
bezeichent bî dem wizen dâr under;
der toter in im hât fiures zunder;
der tropfe bezeichent uns die erden:
wie möhte ein klein dinc groezer werden
denne daz ein ei disiu grôzen wunder
begrîfe alein? nu lobt besunder
unsern herren mit mir inneclich,
daz sîn grôziu güete sô minneclich
wunder an sant pêter begienc,
daz er mit trucken füezen gienc
ûf dem mer, daz under im flôz!
ouch was daz wunder harte grôz,
daz sant pauls lîp ie genas,
der lebende an des meres grunde was
ein ganze naht und einen tac!
zwei leben diz bediuten mac:
geistliche liute gênt ûf dem mere,
swenne si die werlt nâch gotes lêre,
smêhent und tretent under ir füeze
durch des êwigen lebens süeze:
weltliche liute, die frîlich lebent
und in der werlde unruowe swebent,
beschirmet des obersten gotes güete
als sant paulus in des meres flüete.
sîn güete hât alliu dinc underscheiden:
ûf ertrîch kristen, juden, heiden;
in himelrîch engel und marterer,
juncfrouwen, kint und bihtiger;
in wazzern krebze, vische, merwunder;
in lüften vogel; in welden besunder
manic wildez tier, würme und slangen,
der menschen list vil hât gevangen.
sît aber vor allen vogeln ein han
des tages zît uns künden kan,
sô muoz ich etwaz von im sagen:
des enlât iuch niht betrâgen! cxxvii von dem han.
ûf tempels kriuze stêt ein han,
daz er uns kristen liute man,
pfaffen, ritter und gebûre,
daz wir merken sîn natûre
und nâch dem hanen unser leben
gein unserm schepfer rihten eben.
der han wil niht daz man in strâfe,
wenne er sich selber ûz sînem slâfe
des nahtes wecket unbetwungen,
sô wir alten mit den jungen
die trêgen körper nider senken
und lützel an die nôt gedenken
die got leit, dô man in vienc
und dô er vür den rihter gienc
und dô die juden über in riefen
bî naht, dô ander liute sliefen:
des wecket uns in der naht der han,
daz er des grôzen jâmers uns man,
daz an unserm herren wart begangen,
dô er üm unschult wart gevangen.
ein han sîn tagezît baz beheltet
denne manic mensche, daz sinne weltet:
wenne sunderliche verstandenheit
hât unser herre an in geleit,
als uns bescheidet sîn kneht her job.
des hât der han besunder lop
vor allen vogeln, daz er die wecket,
die sünden trâkeit hât bedecket.
der han des nahtes beheltet drî wahte:
alsô sol ein ieglich mensche betrahte
waz ez mit gedanken habe gesündet,
mit worten, mit werken. dar nâch kündet
gein tage des hanen verstandenheit,
daz wir von boeser gewonheit
noch wöllen ûf stên âne übel strâfen.
hab wir die vordern drî wahte verslâfen,
sô schriet er nu ie baz ie baz:
< stêt ûf, stêt ûf! sît nimmer laz!
ir habt in sünden genuoc gelegen,
man sol der sêle nu vürbaz pflegen!>
als der han sich selber wecket
und mit zwein vetichen an sich lecket,
alsô sol diu wâre gotes minne
uns alle wecken ûzen und inne
und unsers ebenkristen liebe:
sô kan uns von dem alten diebe
kein ungemach immer widervarn
und mügen lîp und sêle bewarn.
siechen liuten baz gelinget,
swenne der han des nahtes singet:
wenne si hoffent ze dem tage,
sô wirt geringert ein teil ir klage.
diebe und morder schrecket sîn singen:
die fürhtent daz si niht volbringen
mügen, des si haben gedâht:
des wirt manic untât niht volbrâht.
der han bediutet ouch der priester leben,
die uns guot bilde süllen geben
an werken und ouch an guoter lêre,
daz uns irs lebens schîn bekêre.
des kriuzes hoehe, ûf dem der han
stêt, sol des alle priester man,
daz got die hoehsten wirdikeit
ûf ertrîch hât an si geleit.
si süln die tagezît uns künden
und süln uns wecken von den sünden,
in den wir leider nu sîn entslâfen,
und süln unser trâkeit ofte strâfen,
als der han tuot in der naht;
ouch sol des priesters süeziu andâht
mit zwein vetichen zweier minne
uns wecken und selber sich ûzen und inne.
sô der han ie elter wirt,
sô sîn lîp ie mêre vedern gebirt:
alsô sol zuo nemen der priester tugent
und unser aller ûf von jugent.
der ander hûswirt ist ein han:
ein wirt sol sîn gesinde man
mit allem flîze spâte und fruo,
daz ez nâch gotes willen tuo:
sô sol des hanen stimme uns strâfen,
swenne wir des nahtes swinde slâfen,
daz wir uns mündern als er tuot:
sô bewar wir lîp, sêle und guot.
hûswirte und lêrer tugentrîche
bediutet der han ouch sunderlîche.
wie sant gregôrie die lêrer lobe
in dem ein und drîzigesten buoche von jobe,
daz wil ich hie lân under wegen:
des süln klôsterliute pflegen.
nu sprichet vil lîhte ein tummer man:
< waz bezeichent vor cristes gebürte der han
und sîn ampt beidiu naht und tac?>
vürwâr man daz wol gelîchen mac
den wîssagen, der lêre uns vor kunt tet,
swaz nu diu kristenheit begêt.
tier, vische, würme und vogellîn,
loup, gras und aller bluomen schîn,
wazzer, fiur, luft, erde und steine,
alliu dinc grôz und kleine
habent uns von anegenge besunder
gotes kraft bezeichent und sîn wunder
und hânt gerêmet gein der tât,
die er mensche begangen hât
und alle tage noch begêt,
die wîle disiu werlt stêt.
dô reht gerihte ûf erden was niuwe,
stêter fride und ganziu triuwe,
dô stuont ez in der werlde wol:
ob man die wârheit sprechen sol,
sô ist ir lützel nu ûf erden:
deste erger muoz ez leider werden.
got selber reht gerihte wiget,
sîn sun der ganzen triuwen pfliget,
der heilige geist uns fride gît:
swenne aber kumt diu leide zît
daz frides, gerihtes, triuwe niht ist,
sô kumt der leidige endekrist:
nâch des gewalte wirt verbrant
disiu werlt, und doch niht sâ zehant.
man vindet sîn geschriben niht:
nieman weiz, wenne ez geschiht.
unser herre durch sîner erwelten frumen
gibt vierzic tage daz widerkumen,
ob si des endekristes lêre
nâch sînem tôde wölle verkêre,
daz si die gar vertrîben
und bî den kristen beliben:
swenne aber der jungste tac sül kumen,
daz hân ich niender noch vernumen.
sô man den regenbogen siht,
sô zegêt diu werlt niht
denne dar nâch über vierzic jâr:
daz schrîbent die heiligen uns vürwâr.
kristen geloube lemt doch sêre,
sît irdisch guot und werltlich êre
jungen und alten sint sô wert,
daz êwiger fröuden nieman gert.
diu êrste werlt von grôzer unkiusche
ertranc, sô hât nu grôz getiusche
der gîtikeit dise werlt sô gar
begriffen, daz selten ieman gewar
wirt stêter liebe gein himelrîche:
wir wêren gerne ûf erden rîche:
des wirt disiu werlt verbrant,
der unser herre ist unbekant,
swie dicke er vor ir werde genant
und swie vil er si gemant
verholn und offenliche,
froelich und ernstliche.
brente sîn liebe in unserm herzen,
sô vermide wir allen smerzen
an sêlen und an lîben
und möhten in im belîben.
alle kunst, zuht, milte, kiusche
hât der gîtikeit getiusche
verkêrt in manigerleie wîse,
daz nieman dünket ûf erden wîse
er lege denne alle sîne sinne
ûf irdisch guot und ûf gewinne.
des stênt des bâbestes stuole bî,
swie doch sîn leben heilic sî,
der leidige diep ananias,
symon, jezi und jûdas:
einveltige liute stênt vor der tür,
die lêt man selten gên her vür.
swer êwige fröude wil erwerben,
in dem muoz ê diu werlt sterben
und muoz gedenken naht und tac
an unsern herren, sô er nêheste mac.
dâ von sprach sant augustîn:
< mensche, bekenne den schepfer dîn
bî aller sîner hantgetât,
die er durch dich gemachet hât:
sint si schoene, wie schoene ist er,
der si durch dich hiez kumen her!
sint si starc, wie starc ist er,
der kraft in gap grôz unde swêr!
sint si guot, wie guot ist er,
der nimmer und nie wart güete lêr,
der regen uns gibt und sunnen schîn!
swie wênic wir im des dankende sîn,
doch büezet er uns ofte manige pîn,
brôt, obez, fleisch, wazzer unde wîn.
swenne hunger uns durch gêt daz marc,
sô nême wir gern vür hundert marc
goldes ein vil kleinez brôt:
bî golde und silber lêge wir tôt.>
nu muoz ich aber vürbaz kreizen
und sagen von grillen und âmeizen.
ein grille stirbet, swer ûf in giuzet
boumöle, swenne ez üm in fliuzet;
sînes lebens wirt man schier gewar,
giuzet man suren wînezzich dar:
swenne ein mensche hât sîn leben
um dirre werlde olei geben,
daz er in sünden liget der nider,
den bringet riuwen ezzic wider.
diu âmeize hât grôze arbeit,
swenne si den sumer korn in treit,
wenne si ein ieglich korn speltet
daz si durch daz jâr beheltet,
ob ein regen ez begieze,
daz iht kömen dâr ûz schieze:
des gelîchnüsse mac man uns wol sagen,
wenne wir sölten alle in tragen
und vaste lernen in der jugent
reiner worte und werke tugent.
alliu kleine vogellîn
sint fruhtbêrre denne diu grôzen sîn:
alsam sint armiu gotes kint,
diu kleine in unsern ougen sint,
vil fruhtbêrre an tugenden hiute
denne hôhe herren und rîche liute.
alle gramvogel spîsent sich
mit fleische und sint unheimelich
an dem fluge und trinkent niht:
wizzet ir, wâ von daz geschiht?
des fleisches fiuhte machet daz,
wenne ez ist in im selber naz:
alle übel liute spîsent sich
mit kriege und sint unheimelich
senften liuten und ahtent niht
geistlicher liebe: daz geschiht
von irs herzen freidikeit,
daz fleischliche hôchfart in im treit.
alle edel vogel fürhtent den arn,
swâ si in gein in sehent varn:
des entuont die ungeslahten niht;
diz gelîchnüsse hât mit uns wol pfliht:
alliu edel herzen fürhtent got
und behaltent gerne sîn gebot:
daz tuont unedel herzen niht,
diu mit untugent habent pfliht
alle engel und heiligen fürhtent got:
sô breche wir ofte sîn gebot.
die fledermiuse ligent gestricket
an einander und gezwicket,
und swer ir eine ziuhet hin dan,
sô loesent sich die andern sân:
alsam tuont manige valsche bruoder,
die boesiu geselleschaft und ouch luoder
zesamen füeget unde zwicket,
als her sampsôn fühse stricket:
die scheident ofte sich üm ein ort
lesterlich oder üm ein wort.
diu wisel smecket in wazzer wol,
ûf erden ist si stankes vol,
irn zorn si mit stanke richet.
sam tuot der ouch, der übel sprichet
und flüeche und eide niht verbirt,
swenne er sêre erzürnet wirt.
wie diu wisel sich verderbe
e si den basilisken ersterbe,
sô si die rûten in den munt
nimt, daz ist sô wîten kunt,
daz ich ez wol verswîgen sol:
kurziu rede zimt vor herren wol.
nu merket waz her frîdanc sprach,
als ich in sînem getihte sach:
< der salamander spîset sich
mit fiure, daz ist gar wunderlich,
camêliôn des luftes lebet,
der herinc wazzers, swâ der swebet,
der mûwerf sich mit erden nert:
sus ist den vieren ir nar beschert.>
der krebez izzet gern diu kunterlîn,
diu in den wazzer muscheln sîn:
des hât er ofte ir genuoc gewunnen.
sô si sich bechelnt gein der sunnen
und ûf tuont diu müschellîn,
sô schiubet er ein steinlîn drîn,
daz die muscheln wider drücke
sô si sich zesamen smücke;
sus ziuhet er mit den scheren sîn
ûz den schaln diu kunterlîn:
als hât der tiufel ir genuoc gewunnen,
die sich gein der werlde wunnen
mit wollust bechelnt und mit êren:
swenne si wolten wider kêren,
sô stiez er in mit untrôste în
manic herte zwîfel steinlîn,
diu daz herze niht enliezen
in gotes liebe sich besliezen.
ein unk ein hirz fliuhet,
einen lewen er lützel schiuhet:
ein klein dinc fürhtet manic man,
der vorhte gein gote nie gewan
als er ze rehte sölte,
wêr daz er ez merken wölte. cxxix von der korallen.
ein stein der heizet koralle:
des lât iuch wundern alle,
daz der ein krût ist in dem mer
und ûz dem wazzer âne wer
von dem lufte wirt ze steine:
swer in riuwen wazzer reine
wirt von sünden und gotes trût,
den bediutet daz korallen krût.
den machet ze steine der êren luft,
kumt er in werltlichen guft. cxxix von manigerlay hande brunnen.
nu wil ich, ob ir wöllet gedagen,
von brunnen ein teil iu wunders sagen.
ein brunne in der môren lande fliuzet.
des selten immer ieman geniuzet
vor grôzer kelten durch den tac,
vor hitze des nahtes: der brunne mac
uns wol bediuten einen man,
der nieman sînes guotes gan
und aberede vinden kan,
mit den er bete schiebe hin dan.
einen brunnen hât armenîe daz lant,
der holz, gebeine und ouch gewant
ze steine machet sâ zehant
und swaz er rüert: daz wart bekant
keiser friderîch, wenne er dar
sîn boten sande und vant ez wâr:
der brunne mac wol bediuten die
vor grimme weinent und rehte nie
mit riuwen ir sünde habent beweinet,
bî den allez daz versteinet,
daz bî in wont und wirt ouch wilde
von irre untugende boesem bilde.
uns schrîbent die meister, daz ein brunne
sî in dem lande, dâ diu sunne
ûf gêt, an dem got hât besunder
ouch erzeiget michel wunder,
daz sîn wazzer wirt ze fiure
gebrant mit anderre dinge stiure:
diz fiur ist kriechisch fiur genant
und wirt gefüert in manic lant;
ez brinnet in wazzer, in milch, in wîn,
swer ez leschen wil, der gieze ezzich drîn:
diz fiur bediutet unreine sünde
wider der natûr, der ich niht künde:
swer die ze rehte leschen sol,
der bedarf eines sûren ezziches wol:
bîhte und buoze, riuwe und klage,
die wîle er lebt, von tage ze tage.
uns schrîbet der guote sant augustîn,
daz in africâ zwên brunnen sîn,
swer des einen trinket, der wirt gar sinnic.
swer des andern trinket, der wirt unsinnic:
die zwên brunnen mügen wol sîn
starker mete und süezer wîn:
swer der ze vil trinket, der wirt unsinnic,
swer lützel ir trinket, der wirt sinnic.
ein brunne ist in idumêâ,
der deheiner mêr ist anderswâ:
der wandelt sich vier stunt alle tage
nâch meister orîgenis sage:
des morgens ist er bluot var,
ze mittem morgen trüebe gar,
nâch mittem tage lûter als ein glas,
gein âbent grüene als ein gras:
dirre brunne mac uns wol bediute
virwitze und unstête liute,
die selten belîben in einem muote,
ez kume in ze übel oder ze guote.
meister solînus schrîbet uns manic wunder,
von einem brunnen doch besunder,
der ist gar stille durch daz jâr:
kumt aber ieman mit swegeln dar
oder mit seiten spils gedoene,
nu merket alle diz wunder schoene:
daz sîn wazzer denne ûf springet
als ob er tanze: swes herze ringet
nâch gotes liebe, swie stille er sî,
doch wont im grôziu fröude bî:
swenne er gedenket, wie rehte schône
manic tûsent engel vor gotes trône
immer und immer ân ende singet,
sîn herze reht als der brunne ûf springet.
disem selben brunnen mac sich wol gelîchen
ein süezer brunne, der wunneclîchen
ûf schiuzet jâres ze maniger stunde
von des tiefen meres grunde
und über daz bitter wazzer quillet
zwuo ellen oder drî: swenne gar gestillet
ist daz mere, den schepfent denne
zwischen tyrrêne und ravenne
von beiden steten manige liute:
dirre brunne mac die wol bediute,
der süezez herze gein gote ûf schiuzet,
swenne si der bitterkeit verdriuzet
werltlicher sorgen, der sô vil
ist daz ir nieman weiz ein zil.
noch ist ein brunne, daz der vil wêre
daz wêr vil manigen liuten swêre:
wenne swer in trinket, der erblindet,
ob er sich des vor underwindet
daz er meines gesworn hât
vür diube oder ander missetât.
swelch mensche aber rehte swert,
dem ist diu genâde her wider beschert
daz sîn gesihte, als ich ez las,
wirt zwirunt bezzer denne ez was:
dirre brunne bediutet den êwigen brunnen,
von dem uns allen ist gerunnen
alliu diu genâde, die wir nu haben
und dar nâch sô wir sîn begraben.
swer velschlich ze dem brunnen gât
und vor niht wol gebihtet hât,
der wirt sân an der sêle geblendet,
an lîbe, an sêle hin nâch geschendet:
swer aber in reiniclich enpfêhet,
ze den fröuden er sich nêhet,
die menschen herze niht kan durch gründen,
zungen, ôren, ougen niht vol künden.
nu wil ich gote ze êren besunder
besliezen alliu diu vordern wunder
mit einem, des ich getroestet bin,
daz ofte gefröuwet mînen sin:
von der zarten wirdikeit,
die er an balsem hât geleit.
sant jerônimus schrîbet alsô,
daz bî einer stat hiez jêrichô
der balsem wüehse in judêâ
wîlent und niendert anderswâ,
der sît bî babilônie wart
gepflanzet und ist dâ sô zart,
daz nieman sîn gepflegen getar
denne kristen liute: nu merket, wie gar
grôze genâde unser herre dâr an
unserm gelouben hât getân:
wenne des balsems reinikeit
unsers kresmes heilikeit
zieret in aller kristenheit.
wer könde sîne wirdikeit
gar durch gründen und sîne kraft?
des muoz ich heften einen haft
an dirre materie âne mînen danc,
wenne ich fürhte si werde ze lanc.
solînus und ysidôrus,
physiologus und her plînius,
plâtô und meister adellîn,
ambrôsius und sant augustîn,
jerônimus und orîgines,
jacob und aristotiles
sint von natûre der schrift geziuge
in irm getihte, daz ich niht liuge.
nieman sol sprechen daz ich flicke
mîn getihte, ob ich ez verzwicke
und mit der heiligen schrift bewêre:
wenne manic predige wurde unmêre
daz man si hête vür ein lügen,
swenne die pfaffen drîn niht zügen
der meister lêre und heiliger liute:
des muoz ich durch nôt bediute
mîner worte kraft mit in, den ir
vil baz geloubet denne mir:
wenne alliu lêre ist als ein wift,
der niht hilft diu heilige schrift.
rôsen muoter ist der dorn,
von gift triakels wirt geborn:
wîser juden und heiden lêre
hilfet noch der heiligen schrift vil sêre,
die uns habent getreten vor
maniger leie tugende spor:
wenne ir getrehte gienc von jugent
ûf triuwe, zuht, êre und tugent:
die vinde wir noch in iren buochen,
der si mit flîze wölte suochen.
gote sül wirz immer klagen,
daz man siht die milwen nagen
manic buoch, dâ grôziu arbeit
mit tihten und schrîben ist ûf geleit.
nu bin ich kumen über den tûr
mit kurzen sprüngen der natûr
und loufe aber her wider abe
in die werlt ân widerhabe
und müet mich, swie wol ieman tuot,
daz ez der fünfte niht hât vür guot.
dô got selber ûf erden gienc
und genâden und wunders vil begienc,
dô volgte im vil volkes nâch:
durch fünf sache daz geschach:
eine die giengen nâch im besunder
daz si sêhen sîniu wunder,
eine daz er ir siuche bedêhte
und ir kraft in wider brêhte,
eine daz si in sêhen an
wie sîn antlütze wêr getân,
eine daz er si spîste
und mit lêre si underwîste,
eine mit unküste nâch im giengen,
daz si an sîner lêre in viengen.
sît er des niht mohte über werden
man vârte sîner lêre ûf erden,
wen wundert denne ob übel liute
der guoten lêre versmêhen hiute?
swaz man in gotes liebe tuot
einvelticlîchen, daz ist guot:
gevellet ez der werlde niht
dennoch ist got der ez ansiht.
nu sül wir aber vürbaz rennen
und unsern herren baz erkennen. cxxx von der birn auf dem grase.
frî urloup bôt mir sînen stap,
dô ich der lazheit urloup gap,
und hiez mich springen swar ich wölte
und doch als ich ze rehte sölte,
und swenne ich hin und her gemêze,
daz ich der birn niht vergêze
die ûf dem grase sîn gelegen,
daz die iht belîben underwegen.
der birn ein teil viel ûf daz gras,
die lâgen wol, swie vil der was:
die birn sül wir gelîchen
beidiu armen unde rîchen,
den jungen mit den alten,
die gotes gebot behalten
und die mit ganzen triuwen
ir sünde beginnen riuwen:
si vallent ûf daz schoene gras,
dâ fröude ist immer und ie was,
daz ist in himelrîche.
nu wol her alle gelîche,
die gerne schiere komen dar!
nemt einer kurzen leitern war,
diu hât drî sprüzzel und ouch zwên
leiterboume, die müezen stên
gar vaste, si beginnent anders wenken
und irn stîger abe swenken,
der noch ist vor sünden kranc,
daz er muoz vallen âne sînen danc!
swer dise leitern stîgen sol,
der bedarf ze dem êrsten wol,
sol er vallen niht her abe,
daz er wol gebîhtet habe
und an die êrsten sprüzzel trete
mit vasten, an die andern mit gebete,
mit almuosen an die dritten,
und daz er stê dâ mitten
und mit vlîze goume
daz die leiterboume
iht von ein ander wîchen:
seht, die sül wir gelîchen
der liebe, der wir schuldic gote
sîn und ouch nâch sînem gebote
unserm ebenkristen.
swer sîn bîhte wil fristen
und sîn buoze, der entuot niht wol:
nieman diu zwei ûf schieben sol.
swer betet, vastet, almuosen gît
und die zwuo liebe hât alle zît,
der stîget ûf gein himelrîche
mit manigen tugenden ordenlîche
und mac diu genâde ouch im geschehen,
daz er die leitern beginnet sehen,
die her jacob wîlent sach
slâfende: hoert wie daz geschach!
dô her jacob den segen enpfienc
sîns vater und gein syrie gienc
und von sînes bruoder zorne lief,
des âbendes an einer stat er slief,
dar was er kumen altersein.
sîn houbet küsse was ein stein.
nu sach er in dem troume stên
vor im ein leitern und sach ûf gên
der leitern hoehe an daz himelrîch
und gotes engel wunneclîch
dâr an stigen ûf und abe
und unsern herren sich oben habe
an der leitern, der vil frô
sîn herze machte und sprach alsô:
< ich wil dir geben diz ertrîch,
dîn geslehte breiten und machen rîch
als wît als disiu werlt ist,
und wil dîn hüeten swâ du bist!>
dô rihte her jacob ûf den stein,
ûf dem er was gelegen alein.
sîn andâht was gein gote grôz.
ûf den stein er boumöl gôz
und sprach diu wort, der wirdikeit
noch üebet und êret diu kristenheit,
swâ kirwîhe ist und swâ man noch
alter wîhet. nu merket ie doch:
swem disiu genâde sol wider varn,
der muoz sich vor gar wol bewarn
mit süezer andâht, diu gein himel
ûf stîge, und fliehe der werlde schimel.
der mensche hât lîp, sêle und guot,
mit den ez ofte missetuot:
der missetête sol ez wider streben
mit vasten, beten, almuosen geben.
daz gebete zemt uns wilden muot,
vasten dem lîbe unsanfte tuot,
almuosen pînt uns an dem guote:
sus belîbet diu sêle in guoter huote.
rouch, übel wîp, dürkel dach
füegent manic ungemach:
diz schrîbet der wise salomôn:
sêlic ist, der sich ziuhet dâ von!
diu troufe ist boesiu gewonheit,
der rouch ist unverstandenheit,
unser schedelich fleisch bediutet daz wîp:
disiu driu verderbent sêle und lîp.
boese gedanke, werc und wort
besliezent allen legerhort:
reine vasten boese gedanke leschet,
unser boese wort gebet abweschet,
unser boese werc almuosen swendet:
sus wirt der tiufel von uns geschendet.
semey sîner boesen worte engalt,
do er künic davîd ân schulde beschalt,
daz er dâr üm verlôs sîn leben:
dô künic salomôn im het geben
zil und frist, die er brach beide,
dô wart sîn schelten im ze leide:
diz vindet man in der künige buochen,
swer ez mit vlîze dâ wil suochen.
adonias boese gedanke hete,
dô er erwerben wolte mit bete
sîns vater zuo slâfen ab ysaac,
diu durch wermunge bî im lac:
des verlôs er ouch sîn leben
daz sîn gedanke niht stuonden eben,
wenne er mit boeser kündikeit
wolte kumen an küniges wirdikeit.
joab mit werken sich verworhte,
dô er künic davîd niht envorhte
und hôher fürsten zwêne erstach:
swaz dâ der künic an im niht rach,
daz rach hin nâch her salomôn,
dô er in ziehen hiez unschôn
von dem alter, an dem er hienc:
sînes mordens er wirdigen lôn enpfienc,
dô bananias in ersluoc,
der jenen zwein ouch niht vertruoc
die niulich iu sint vor genant.
si sluoc alle drî sîn eines hant
von künic salomôns gebote.
swer sich rihten wil ze gote
und ouch von sîner lêre niht wanken,
an worten, an werken und an gedanken
sol er sich zemen als verre er mac:
wenne êwige fröude und êwigen slac
mac man mit den drîn erwerben;
wê dem der gerne wil verderben!
mac iendert fiur ûf erden sîn
gar âne hitze und âne schin,
sô sint gehôrsam und dêmuot
ân gotes minne ein heiziu gluot. cxxxi. von beichte vnd von sele gerete vnd von den getrewen handen.
übel gedanke, werc und wort
erbent ûf uns des tiufels hort:
sô machent werc, herze und munt
die sêle gesunt, diu vor was wunt:
der munt mit bîhte und mit gebete,
daz werc mit manigerleie guotête,
daz herze mit riuwe und süezer andâht:
alsus wirt gotes dienst volbrâht.
mit siben dingen büezet man
des lîbes siuche, swer ez kan:
vasten, undöuwen unde sweiz,
latwerge, pulver kalt und heiz,
âderlâzen und getranc
machent den gesunt, der ê was kranc.
bekentnüsse, riuwe, smerze und bîhte
machent manic herze von sünden lîhte;
vasten, almuosen unde gebete
heilent die sêle, diu an ir hete
des tôdes mâl und sêre was wunt,
daz si mit genâden wirt gesunt.
driu dinc sol man niht ûf sparn:
siechen bîhte und ir bewarn,
kindelîn toufen und sêlegerête:
vil sêlic wêr er, der diz tête.
sêl pfleger sint genant sêl liute:
daz die getriuwe wêren hiute
und immer, âne zwîfel des wêr nôt,
wenne si vil lîhte ouch der tôt
nâch iren fröuden hinnen ziuhet:
wanne sîn gewalt nieman schiuhet.
ein dinc doch vil übel zimt:
ob einer eines tôten guot în nimt
und daz niht sân zehant vergiltet:
wenne des sîn selbes sêle engiltet.
getriuwer maner wêre uns nôt,
ze vorderst aber swenne der tôt
an uns beginnet drucken nider
wort und sinne, kraft und gelider:
swer denne wol mante, des wêre zît,
sô lîp und sêle in zwîfel lît.
swenne wir vernemen daz einer stirbet
oder an êren, an guote verdirbet,
so gedenke wir sân: der was veige;
swenne aber daz ungelücke uns neige
oder swenne der tôt uns zücke daz leben:
dar an gedenke wir selten eben.
sô maniger hât eins andern guot
lenger denne sîner sêle ist guot
und sîn friunde daz heizet wider
geben, swenne er lît dernider:
die tuont vil lîhte, als ob si sölten
sprechen heimlich swâ si wölten:
< hâstu gesprungen, lîch uns den stap,
swenne wir dich bringen in dîn grap:
wir tuon dir rehte, als du hâst dem
getân, des guot du vor in nêm>!
alsô bringet ein sal einen andern sal
und bringet ein val einen andern val,
biz daz si vallent über al
in des swarzen rihters stal.
manic leben wandelt sînen orden:
sêl liute sint sal liute worden,
als manige liute, die der sal
der fürsten ziuhet, der triuwe ist smal.
ir sült ouch wizzen daz sal liute
etswâ wol sint genant zal liute,
wenne si kurz, lanc, breit und smal
frîlich teilent bî der zal.
sô sî des tôten guot berechent
und alsus zuo einander sprechent:
< lâ daz mir und habe daz dir>,
sô sprichet diu sêle:< wer hilfet mir
ûz den noeten, in den ich bin?
ich hân verlust und ir gewin!>
doch sült ir hüeten, daz iuwer untriuwe
iuch iht bringe in êwige riuwe!
ich bevalch iu lîp, sêle und guot:
nu seht, daz ir gein mir sô tuot,
daz iuwer sêle iht pfandes stê
vür mîn sêle, der nu ist wê!
wenne swer nâch tôde triuwe hât,
diu triuwe vür alle triuwe gât.
waz mac mir der vor dem rihtêr
gefrumen, dem als nôt genâden wêr
als mir, kumt er vür daz gerihte?
ein ieglich mensche sîn dinc verrihte,
die wîle ez müge und tüge ûf erden;
ûf wîden mac niht vîgen werden.
vil lieben, erbarmet iuch über mich!
gedenket der triuwen an mir, daz ich
ûz aller der werlde iuch hân erwelt
und helfet mir, daz ich ungequelt
vürbaz belîbe; und swâ des mînen
zerinne, dâ helfe mir mit dem sînen
iuwer ieglicher, wenne ez kumt im wider,
sô sîn lîp tôt lît ouch dernider!
manic guot vil swinde wirt erspart,
daz ofte doch vert ein ander vart
denne der mensche im hete gedâht,
der lange ez hât zesamen brâht.
hêt ich gewest daz ich nu weiz,
daz mir sô kalt und ouch sô heiz
sölte lange sîn âne underlâz,
ich hête mich vür gesehen baz
und hête mîn guot gemacht sô smal,
daz kurz nu wêre sal und zal:
leider daz hân ich versûmet!
nu seht, swenne ir der werlde gerûmet,
daz unser herre got mîn vürspreche
gein iuch iht werde und mich gereche!
sêlic wêr der, der sîn sêlgerête
mit gesundem lîbe und muote hete
vor verrihtet ê denne er stürbe:
vil groezern lôn er des erwürbe
denne ob er beitet, biz er mit leide
von friunden und von guote muoz scheide.
wê im, der daz wort erwirbet
daz man sprichet, swenne er stirbet:
< er liez grôz guot, swem daz ouch würde!>
ô sünden hûfe, ô helle bürde,
swer grôz guot mit sünden hordet
und mit sîner sêle der sêle ouch mordet,
die mit sînem guote ir sêle verliesent
und grôze untriuwe vür triuwe kiesent!
swer nâch tôde triuwe hât,
diu triuwe vür alle triuwe gât.
sölte ich nu sagen daz wêr ze lenge,
swaz genâden und sêlde bîhte brenge:
doch wizzet, daz scham und hoffenunge
vorhte und ouch verzwîfelunge
maniger liute bîhte ûf sparnt,
daz ir sêle niht wol gevarnt.
swer in der bîhte sich selher schendet,
sîn sünde er swendet, den vînt er blendet:
swer aber sich in der bîhte beschoenet,
den tiufel er kroenet, sich selher er hoenet.
diu bîhte ist niht âne wentelîn,
diu oben ein kurz mentelîn
über die sünde ziuhet
und den bîhter schiuhet,
der die sünde kan durch gründen
und die rehten wârheit künden.
rehtiu bîhte hât sibenzehen stücke,
diu ich durch kurzen under zücke:
swer diu ze rehte ûz legen wölte,
wol man im des danken sölte:
daz zimt pfaffen und münchen wol,
ein leie niht tiefe predigen sol.
waz vasten genâde bringe und gebete,
daz wizzen die wol, die got liep hete,
die grôziu wunder ûf erden tâten,
swenne si got mit flîze bâten:
moyses, daniêl und hêlias,
judith, hester und ezechias
und manic man ûz der alten ê.
wem sölte wir nu des volgen ê
denne unserm herren, der beten hiez
sîn jungern und ouch in des liez
ûf ertrîch sîner lêre ein teil,
diu sêlde noch bringet unde heil?
ein künic hiez senacherip,
des triuwe was dürkel als ein sip
( der ist noch vil, dâ vür ichz hân).
er was ein übel heidenisch man
und was den juden allen gram
und wolte den künic ezechiam
und alle die sînen verderbet habe.
dô zôch der reine künic her abe
durch rehte dêmuot sîn schoene gewant
und leite einen sac an sich zehant
und gienc inz tempel und klagte gote,
daz raphates sînes vîndes bote
im und den sînen het widersagt
dô er sîn angest hete geklagt
in süezer andâht mit gebete,
und niht zwîfels dâr an hete
ern würde gerochen schiere dar nâch.
nu hoert waz in der naht geschach:
fünf und ahtzic tûsent man
und hundert tûsent wurden sân
der heiden von gotes engeln erslagen:
die hôrte die juden nieman klagen.
swer isaiam ie gelas,
der mac wol wizzen, wâ daz was:
swer ez noch gerne wölle suoche,
der vindet ez mitten in sînem buoche,
und wie der künic senacherip
von sînen sünen verlôs den lîp.
wazzer und fiur sint ungehiur
an überkreften: sus ist ir stiur
aller der werlde nütze gar,
swer ir ze rehte nimet war:
seht als ist gotes mînnen fiur
und riuwen wazzer ungehiur
dem, der tumplich mit in wirbet,
wenne er von überkraft verdirbet.
mâze ist ze allen dingen guot:
wol im der gotes willen tuot!
nu merket doch alle, wie ein lop
der zungen hât geben sant jacob:
< ein kleine zunge grôz dinc erhoehet,
ein kleinez ruoder ein grôz schif floehet
von einem lande in daz ander lant,
als uns allen ist bekant.>
mit der zungen lobe wir got
und fluochen den liuten biz in den tôt,
die doch nâch gote gebildet sint:
als gar sint unser sinne blint.
schelten und loben gênt von grunde
des herzen ûz ûf ze dem munde.
got hiez dâr üm uns alle beten,
ob wir ze geben niht enhêten
und ouch ze vasten niht entöhten
daz wir doch mit gebete möhten,
im liep und heimlich werden,
die wîle wir leben ûf erden.
ein kint sîn leit mit weinen kündet,
swenne ez hunger oder siuche enzündet:
seht als durchgründet arme liute
kumer und siuche mit weinen hiute
und rüefent unsern herren an
vil mêr denne si vor hânt getân:
wenne grôz ungelücke diu ougen ûf zerret,
diu grôz gelücke zuo hât gesperret.
ninivê diu vil grôze stat
die lenge und wite drî tage hât,
durch die gienc schrîen her jônas,
der unsers herren bote was,
und kündete jâmer grôz mit klage:
er sprach:< noch sint niur vierzic tage
und ninivê sol under gên!>
der stete künic sach man ûf stên
und leite einen sac an sînen lîp,
in jâmer vastet man und wîp,
kint und vihe mit im drî tage:
do erhôrte unser herre irs jâmers klage
und liez sînen grôzen zorn:
denne vasten und beten, si wêren verlorn.
nu merket wol, waz gebete tuo
vor gote wunders spât und fruo:
gebete kan den himel ûf sliezen,
gebete kan ouch regen giezen
ûz den wolken und ûz den ougen,
gebete wont bî gotes tougen,
gebete kan übel lewen zemen,
gebete kan unser vînde lemen,
gebete kan uns lengen diz leben,
gebete kan ouch sünde vergeben,
gebete sant pêters keten zebrach,
von gebete daz mer man trucken sach,
gebete gelüste fiur erleschet,
gebete die sêle von sünden weschet,
gebete aleine mit gote kôset,
gebete den tiufel gar verdôset.
daniêl, pêter und hêlias,
aaron und ezechias,
jôsef und her moyses,
josuê und her manasses,
sant mertîn und sant scolasticâ
und manic heilige anderswâ
sint der vordern rede geziuge
in der schrift, daz ich niht liuge:
gebete alein ist unser bote
in liebe, in leide hin ze gote.
diu vaste hât vier ümmekleit:
swenne einer durch gerehtikeit
vastet und einer durch glîchsenheit,
sô vastet einer durch gîtikeit,
sô sperret einer ûf sînen munt
durch erzenîe daz er werde gesunt.
got lônet des êrsten aleine,
diu zwei sint halp unreine:
daz vierde mac underscheiden sîn,
ez büezet aber niur des lîbes pîn.
swer vasten wil, der merke vil eben
daz er sol almuosen geben,
wil er sîn vasten gar durch liuhten,
und sol mit ougen regen fiuhten
sîn flinsic herze und mit gebete:
vil sêlic wêr er, der diz tête.
ein stein betwungen gibt daz fiur,
daz âne getwanc wêr immer tiur:
des menschen fleisch reht tuot alsam:
swer ez twinget, der machet ez zam
und sleht ûz im der minnen fiur
gein gote, daz sus wêr immer tiur.
des schrîbet sant jerônimus
von der riuwe vil schône alsus:
< der mensche rehte riuwe hât,
der alle sîne missetât
von herzen grunde beweinet
und sich des vereinet,
daz er sîn nimmer wölle getuo:>
bîhte und buoze gehoeret dar zuo.
des obersten priesters miltiu güete
müeze aller priester herze behüete,
daz si der vînt dâ iht enzünde
dâ si vernement der sünder sünde
und ouch maniger sünderinne,
die leider hânt vil tumme sinne.
ze grôz heimlîche ist ofte niht guot,
diu manigen liuten schaden tuot
an lîbe, an sêle, an êren, an guote,
si stê denne in gar vestem muote:
des hât man geziuge vil,
swer ez in den buochen suochen wil.
sint diu wîp fleisch und gebein,
sô sint die man weder holz noch stein.
swâ pfaffen und geistliche liute
sint fleischlich als wir sünder hiute,
dâ stênt bî blatten und bî kappen
wol mit irn slappen reiseknappen.
heimlîche ist ein betelmûs,
heimlîche unêrt wirt und hûs,
heimlîche lestert sippe teil,
heimlîche briuwet der sêle unheil;
boesiu heimlîche schiuhet keine untugent,
si hât geunêrt manic edel jugent;
boesiu heimlîche tuot unbildes vil,
des ich hie nimmer schrîben wil;
got gebe, daz bîhtens heimlîche
si rein bî allen priester nu gelîche.
manic schemic mensche sîn schulde hilt,
biz im der tôt sîn leben stilt:
manic sünder tuot alsam,
der grôze sünde vor grôzer scham
sînem bîhter niht sagen wil:
diu scham bringet dar nâch schaden vil.
als hête künic karl hie vor getân
denne sant egidi der heilige man,
der unsern herren vür in bat
daz im ein grôziu missetât,
die er vor scham niht bîhten wolte
mit riuwen als er ze rehte solte,
wart an einen brief geschriben:
des ist sîn sêle bî gote beliben,
diu got nimmer hête gesehen,
hête er der sünde niht verjehen.
swer sant egidien leben list,
der vindet daz sîner sêle guot ist.
der bîhte kraft lît in dem munde.
diu riuwe lît in des herzen grunde,
diu buoze lît ouch ûzen und innen.
swer nu dem vînde wölle entrinnen
und êwige fröude bî gote gewinnen,
der sol mit allen sînen sinnen
riuwe, bîhte und buoze pflegen.
swer lange in unflâte wêre gelegen
und sich niht waschen wolte,
nieman den minnen sölte,
wenne er gerne unrein was.
des sprach der heilige isaias:
< waschet iuch und sît reine,
lât boese gedanke aleine
und hüetet vor sünden iuch baz denne ê,
sô werdet ir wizer denne ein snê:
wenne nieman ist unreine
denne von sünden aleine.>
reht geloube und süeze andâht
habent vil manige sêle brâht
ze der êwigen raste,
den riuwe, bîhte und vaste,
reine almuosen unde beten
hülfen ir unkrût wol ûz jeten
und schoene si machen und gehiur:
wenne als daz wazzer leschet fiur,
alsô leschet almuosen unser sünde.
nu hoeret alle, waz ich iu künde:
der barmherzige tobias
sagte sînem sun, der im liep was:
< sun, lâz alle armen dich erbarmen
und wende dîn antlütze von keinem armen:
hâstu vil, sô gip froelîchen
dîn almuosen und ouch volliclîchen,
hâstu wênic, daz selbe teile
durch got den armen: daz kumt ze heile
dir an der sêle und ouch an lîbe.>
nu merket ein anderz, daz ich schrîbe:
swer gein armen liuten ist karc,
gibt der durch hôchfart tûsent marc,
er hât deste mêre verlorn.
swer wolle senften gotes zorn
und von sünden werden blôz,
der berge sîn almuosen in der schôz
des armen durch got tougenlich
in rehter dêmuot liuterlich.
ein vogel an sînem munde spart,
dâ mit er sîn junge bewart:
alsô sül wir sparn an unserm munde
und helfen der sêle ze aller stunde.
des menschen vinger sint gespalten,
daz er sol geben und niht behalten
wider den, der im hât geben
guot und êre, friunde und leben.
swes herze ist guotes willen vol,
des hant ist gâbe selten hol.
got ist manic dinc genême,
daz uns wêre vil widerzême:
wenne die brosem sint im wert
der ob dem tische nieman gert:
er lêt üm daz vil arme liute
leben, daz die rîchen hiute
an den verdienen daz himelrîch
und bî in belîben êwiclîch
in fröuden, die gedulticlîch
ir armuot tragent williclîch.
der bât aleine rehte armuot,
dem weder friunde, êre noch guot
gebent trôst, die wîle er lebet,
denne daz sîn sêle gein himel strebet.
sehs werc der barmherzikeit
daz rehte almuosen in im treit:
ez sol den spîsen, der hungeric ist,
den durstigen trenken ze aller frist,
herbergen den armen, den nackenden kleide,
siechen und gevangen troesten in leide:
disiu sehs werc sicherlîche
bringent manige sêle ze himelrîche.
dâ füeget barmherzikeit,
daz die ahte sêlikeit,
die got sînen jüngern hât vür geleit,
bestênt in êwiger stêtikeit:
er sprach:< ir sült sîn ze aller frist
barmherzic als iuwer vater ist!>
wol im dem got die genâde gît!
ouch sprichet der heilige künic davîd:
< gotes barmherzikeit
ist vol disiu werlt breit,
und wêre des niht, wer möhte genesen?
des sül ouch wir barmherzic wesen!>
almuosen, vasten und gebete
sint gote genême in aller wête
und ist daz herze aleine
in slehter einvelte reine:
wenne swer ein reinez herze hât,
dem schadet keiner slahte wât.
alle kappen sint enwiht,
wont gotes minne dâr inne niht:
dâ von sprach der sêlige man,
des namen ich ofte genennet hân:
< fünde ich veile solhe wat,
in der der sêle würde rât,
der müeste ein ellen gar tiure sîn
ir müeste ein âschrôt wesen mîn.>
swelch mensche ein reinez ümmekleit
der siben tugende an im treit,
der vindet mitten und oben drinne
daz fiur der wâren gotes minne.
von disen tugenden ist vil geschriben
von den, die si von in niht triben,
in der herzen si bekliben
in gote wâren alle siben.
hêt ich nu sô tiefe sinne,
daz ich die tugent und ouch die minne
möhte getihten als ich wölte
und als ich ze rehte sölte,
sô wêr ich wîser denne mîn genanne
meister hûc, des herzen wanne
sô gar durchswungen hât diu minne
mit süezen worten, ûzen und inne,
daz alle die meister im müezen entwîchen,
die nu lebent in allen rîchen:
wenne meister hûc von sant victor
füert gotes minne sô hôhe enbor
mit lobe und rennet sô verre vor,
daz wênic ieman ûf sîn spor
mit swacher künste kumen getar:
des kum ouch ich vil selten dar:
ich stên vil verre und nim ir war
als dâ der morgensterne klâr
schînet durch einen dicken nebel,
durch vinster wolken ûf mînen gebel:
wenne mîner sünden überlast
lêt mich niht sehen der minnen glast.
wizzet swelch tier niht lungen hât,
daz ist âne stimme an aller stat:
swelch mensche niht gotes minne hât,
daz ist ein stumme wâ ez gât:
aleine sîn munt si worte vol,
doch ist sîn herze gein gote hol,
als ich wol bewêren kan:
wenne ez sprach ein sêlic man:
< swelch kristen kristes niht bekennet,
unbillich er sich kristen nennet.>
ein zamer vogel oder ein tier
vernimt des menschen wort vil schier,
mit den ez vor ist zuo gewent:
daz denne der mensche sich niht sent
nâch sînes obersten vaters namen,
des mac er sich immer schamen.
uns schrîbet meister ovidius
in sînem minne buoche alsus:
< ich enweiz von welher süezen triuwe
des menschen vaterlant ist niuwe
in sînem herzen, swâ ez ist
ze kurzer oder ze langer frist,
daz ez sîn vergizzet niht,
swie wê oder swie wol im geschiht>:
daz wir denne unser vaterlant,
daz uns noch leider ist unbekant,
mit flîze niht suochen alle tage,
des wirt vil grôz denne unser klage,
ob wir mit leide müezen scheiden
von disen vaterlanden beiden.
dâ von sprach sant augustîn
ein lobelich wort, daz nemet în:
< ô werlt, ô unreiniu werlt,
mit manigem valschen lîbe geberlt!
sît du fliehende mich so vaste
habest, wâ fünde ich denne raste?
hête dîn wesen stêtikeit!
dîn glanz sô valsche triuwe treit!>
von schoene, von krefte und von guote,
von friunden und ouch von wîsem muote
hât manic mensche sich überhaben,
daz sît mit jâmer wart begraben.
nu hoert waz uns an einer stat
sant augustin geschriben hât:
< bistu sô wîse als salomôn
und ouch sô starc als her sampsôn,
sô gar schoene als absolôn
und dar zuo küene als gêdeôn,
geringe ze loufen unde snel
als der snelle man asahel,
gewaltic als octâviân,
rîch als krêsus der rîche man,
lanclebic als matûsalam
und ênoch, den got selber nam,
und ouch künic alexander gelîch,
unüberwunden und êren rîch:
alliu dîn glôrie ist enwiht,
hâstu der wâren minne niht.>
wizzet daz niur vierleie liute
ze dem himel kumen hiute:
eine daz himelrîche stelent
die ir tugent ûf erden helent;
eine die nement ez mit gewalt,
der marter hie was manicvalt;
eine die werdent dar getriben,
die siech oder arm sint hie beliben,
und die dar nâch gote danken
sô si hin und her gewanken,
eine die habent ez gekouft,
die williclich sich habent bestrouft
grôzes guotes, friunde und êren
und nâch volgten cristes lêren.
wenne drîerleie marterêr
hât unser herre: swer gerne wêr
milte und niht ze geben hât;
und swer hât ûzen schoene wât
und innen treit ein herîn hemde,
dem guot lîpnar ist ouch fremde
bî grôzem vollen durch sîn tugent;
und swer kiusche ist in sîner jugent:
sô sint des tiufels marterêr,
der er vil ungern ouch enbêr,
hôchfertiger und gîtigêr
und in dem alter unkiuschêr.
swer merket daz ein pfluoges schar
als lûter silber wirt gevar,
swenne ez in grôzer arbeit ist,
und ertvar wirt als ander mist
von roste, swenne ez müezic lît:
der sol bedenken alle zît
daz er sîn leben alsô slîze
in gotes dienste, daz er glîze
und niht von sünden rostic sî,
die müezigen liuten wonent bî.
man schrîet in vesten und in bürgen,
daz die geste die wirte iht würgen:
< wartâ zuo dir! wartâ zuo dir!>
den alten rüefe ich allen zuo mir:
< wartâ zuo dir, alter man!>
die jungen triuget ofte ir wân.
ich hân gemerket und ist ouch wâr:
swenne ein mensche vierzic jâr
gelebet, daz ez sich denne senket:
swenne ez hin und her gedenket
wie sanfte in sîner jugent im wêre,
sô wirt sîn gemüete im ofte swêre,
swenne er versinnen sich beginnet
und der jugent ein teil entrinnet.
swer weder die werlt fürhtet noch got,
weder den tiufel noch den tôt,
dem muoz ân zwîfel hie sanfte sîn:
diz tuont kleiniu kindelîn
und alte tôren, dâ vür ichz hân.
dâ von sprach ein wîser man:
< trahtet ein rîch man üm guot
und hât ein armer tratzen muot
und hât ein alt man tumme site:
dâ wont lützel sêlden mite.>
wîlent wâren kint von siben jâren,
diu man gar kintlich sach gebâren:
sô sint nu kint von sibenzic jâren
mit tiefen runzeln, mit grâwen hâren,
diu noch ir affenzegel tragent
veile und niht anders klagent,
denne daz si nimmer gesünden mügen
und der werlde nimmer tügen.
von herzen grunde mich daz beswêrt,
daz der tôt uns alle ervêrt
und als ein diep kumt in geslungen
ze dem alten und ze dem jungen,
ze dem rîchen und ze dem armen.
wen sölte von herzen niht erbarmen,
daz der tôt uns zücket von hinnen,
wir versinnen uns beginnen
waz êwigiu pîn oder fröude sî?
got herre, mache unser sêle frî,
swenne si scheiden von disen lîben,
daz si bî dir an ende belîben!
swer an sîne sünde niht gedenket
und doch sîn herze in trûren senket,
der hât hie jâmer und ouch dort
und gewinnet êwiger unsêlden hort.
truren tuot nâch fröuden wê,
nâch meien touwe kalter snê.
swer sich sent, der fliehe einoete,
daz er vor leide sich selber iht toete:
einoete beide guot und übel lêrt,
einoete hât manige magt entêrt,
einoete betrüebet frîen muot,
einoete ist heiligen liuten guot,
einoete brennet, roubet, stilt,
einoete beide guot und übel hilt.
wol im, der selher sich wol bekennet,
und swâ man gotes namen nennet,
daz des süeze sîn herze tunget
und lîp und sêle in gote junget!
swer aber sich sent nâch tummer jugent
und in sînem alter hazzet tugent,
der dunket mich ein tummer man
als verre ich mich versinnen kan.
kein wîser man der fröuden gert,
diu valsch ist und unlange wert.
swer hête gelebt gein fünfzic jâren,
der sölte sô reden und sô gebâren
daz er wêre ein frumer man;
und ob er tumplich hête getân
ofte vil lîhte in sîner jugent,
des sölte in nu sînes alters tugent
in gotes liebe sô gar entwenen,
daz er sich niht mêr dörfte senen
nâch frouwen liebe, nâch spil, nâch tanze
und nâch der werlde valschem glanze.
swer aber drîzic jâr ist ein affe,
rîch oder arm, leie oder pfaffe,
der ist denne ein zîtic narre:
daz erbe oder eigen, pfrüende oder pfarre
in wîse machent, daz siht man selten:
swer drabens gewont, den müet zelten.
wizzet daz boese gewonheit
aller sünden banier treit.
der heilige prophête zacharias
sprichet von den selben, als ich las:
si wendeten ir ahseln und giengen hin,
si verschuben ir ôren daz kein guot sin
durch diu gienge, ir herze ouch was
noch herter denne ein adamas.
des sprichet der tugenthafte man,
des sprüche ich vil gerüeret hân:
< altes mannes minne hât
drî riuwe, swie ez im ergât:
in riuwet daz er koufen muoz,
in riuwet wîbes unwerder gruoz,
in riuwet swenne er sich verstât
daz er die sêle versündet hât.
durch sünde, schade und schande lât
manic mensche grôze missetât:
und wêr der drîer vorhte niht,
so geschêhe manic grôz ungeschiht:
wenne unrehter minne
und unrehter gewinne
und untriuwen ist sô vil,
daz sich ir nieman schemen wil.>
nu sül wir aber vürbaz rennen
und unsern herren baz bekennen. cxxxv. ein rede behalten den iungen vnd den alten.
künic salomôn sîne boten sande
mit schiffen ze einem fremden lande
nâch pfâwen, helfenbeine und affen:
sölte ich daz leien unde pfaffen
wol ûz legen, daz würde ze lanc:
guot wille hât ouch vor gote danc.
frâgens wirt man ofte wîse:
des menschen sin ich als wol prîse
der wîslîchen frâgen kan,
als der wîslîchen antwürtet sân.
swer künste, guotes oder êren ûf erden
sich überhebet, wil der niht werden
ein vihe als nabuchodonosor,
der sol unsern herren biten vor,
daz werltlich êre und boese gewinne
im iht verkêren sîne sinne:
wenne wir sehen unde hoeren
manige liute sich selber toeren,
die guotes und êren sich dunkent wert
und hiure sint tummer denne vert.
waz süln die friunde, daz guot, diu kunst,
bî den ich belîbe âne gotes gunst?
waz sol daz lop, diu schoene, diu êre,
mit den ich mîne sünde gemêre?
swer unserm herren dienen wil,
der sol bekümern sich niht vil
mit werltlichen dingen ûf erden:
sô mac er deste ê bezzer werden.
pech wird schiere geslagen an,
ez kumt aber niht sô schiere hin dan.
swer williclich sich sünden noetet,
sîn leben er kürzet, sîn sêle er toetet.
manic dinc ist vor hie gerüert,
daz aber wirt her în gefüert,
swâ man sîn bedürfen muoz.
wem wart ie grôzes hungers buoz
von zwein bizzen oder von drîn?
ziuhet man die gîtikeit ofte her în
mit irem gesinde, wem ist daz swêre
denne dem daz herze ist tugende lêre?
daz ist aber der gîtigêr,
der allen engeln ist unmêr.
himel und erde sol wâfen schrîen
mit gotes muoter sant marîen,
mit allen heiligen in himelrîche,
daz kristen liute sô jêmerlîche
wil verdamnen gîtikeit
und ir gespil ver glîchsenheit!
sperwer, hebiche mit den pfawen
hât diu gîtikeit under ir klâwen
sô gar gezogen und ouch die sparn,
daz meide und knehte lernent sparn
und schier an hebent in der jugent
und gar ûz lebent ân alle tugent.
swelch pfaffe daz rehte wölte bedenken,
daz schâf und rinder mit wehsel benken
unser herre hiez von dem tempel sundern
und tûben, den mac des nu wundern,
daz simonîe und glîchsenheit
und ouch diu grimme gîtikeit,
die bî den vieren bezeichent sint,
sô gar die werlt nu machent blint.
ich horte ein rede von einem man,
der ich gedâht sît ofte hân,
der sprach, er wölte daz er genuoc hête
und daz kein leit im nieman tête
die wîle er lebte, und daz im gram
wêre alliu diu werlt: nu merket wie lam
sîn herze wêre, der des begert,
daz er niht weste wie lange ez wert.
die rede bewêrte er mit einem eide
und sprach, er wölte alsô verscheide
daz er genuoc hête âne gunst, ân êre:
waz sol ich iu schrîben mêre?
dirre verzwîfelte werlt affe
was leider ein junger, gîtiger pfaffe.
ein tummer mensche ist tummer vil
denne kein tier, der ez merken wil.
möhte man kunst mit tugenden geerben,
manic kint sînen vater möhte verderben,
wenne ofte gar nâhe gesippez bluot
vergozzen wirt üm irdisch guot.
zuht, triuwe, schimpf, guot und kunst
vil selten nu der liute gunst
erwerbent, die nâch guote strebent
und in hertem muote lebent.
wol hât uns bescheiden des
der wîse man empedocles,
der wunders vil geschriben hât,
und sprichet alsô an einer stat.
< swer werltliches guotes lützel ahtet
und nâch êwigen sêlden trahtet
und hât wol einen erliuhten muot,
diu driu dinc sint besunder guot:
vor dem êrsten ist niht êrlîcher,
vor dem andern ist niht nüzlîcher,
niht volbrengelîcher vor dem dritten
daz disiu zwei besliuzet mitten.>
âne zwîfel, ez sint vil armer liute,
die sich irs schatzes troestent hiute
mêre denne unsers herren milte,
den gebens gein uns nie bevilte.
swer bî lôsem gewinne ist frô,
der tuot als er sül sprechen alsô:
< wir wîllen ûf erden immer leben:
und wil unser herre uns nimmer geben.
dennoch wölle wir haben guot!
wer gesach ie tiufel oder helle gluot?>
wizzet ez sint vil wîse liute,
die der hiute schônent hiute
und sich selber niht verderbent
und ir guot irn friunden erbent.
si sîn leien oder pfaffen!
die zwelf boten wâren affen,
die sich liezen slahen, hâhen
durch heimlich guot, des si niht sâhen!
bereitschaft ist vor allen dingen:
diu kan vil manic dinc zuo bringen,
daz unser herre durch lange bete
dennoch vil lîhte ungerne tête.
nu zieren helde, gehabt iuch wol!
an gote nieman verzagen sol!
wir süln mit fröuden ûf erden leben!
swer arm ist, der sol sich begeben!
sît als mêre selber ûf erden gîte
als ir iuch jêmerlîchen toete
liezet üm guot, daz nieman siht:
von disem guote iu guot geschiht!
zwâr wêr helle oder himelrîche,
die liute strebten ûf ertrîche
sô swinde nâch guote niht und nâch êren!
wer mac gar gîtige liute bekêren?
ir maniger rüemet sich grôzer dinge
daz er künne und müge volbringe,
und hât mit schalle grôz geschrei,
der lützel goldes üm ein ei
doch ieman gêbe, swie arm er wêr:
waz sol sôgetân valsch gesner?
sô manic man hât kreftic guot
und dâ bî grimmen herten muot.
hôchfart ist leider nu sô vil:
swer mit gemache belîben wil,
der muoz vil dinges über sehen
und tuon als ez nie si geschehen.
hôchfart wider hôchfart
hât manic lant niht wol bewart,
hôchfart wider hôchfart
machet manigen liuten grâwen bart,
hôchfart wider hôchfart
wendet maniger sêle ir himelvart,
hôchfart wider hôchfart
hât selten missetât gespart,
hôchfart wider hôchfart
ist der tiufel menegart:
daz lucifer ein tiufel wart,
daz kom von sîner hôchfart.
hôchfertige liute sint ungemeine:
alle gram vogel fliegent gerne aleine,
kleiniu vogellîn selten kriegent,
diu schareht mit einander fliegent.
ob herren niht angest vor gifte hêten,
si könden doch vor valschen rêten
unsanft immer sich behüeten.
wer sprichet nu, daz si niht wüeten,
die nâch grôzen êren streben
und mit grôzen sorgen leben?
natern zungen meldent gift.
kraft, rîchtuom, friunde und meister schrift
muoz entwîchen valschen zungen,
von den manigen ist übel gelungen:
si schadent den alten mit den jungen,
lant und liute hânt si betwungen:
möhten herren die vermîden,
si endörfte niht manic sorge snîden
ir herze beide naht und tac.
vil wirs man sich behüeten mac
vor valschen zungen denne vor giften,
wenne si künnen wunder stiften.
wizzet daz ofte den liuten grûwet,
der herze im selber niht getruwet
daz ez getriuwe müge gesîn,
wenne si habent manigerleie pîn.
milte herzen sint niht gîtic,
niht valschaft, niht widerstritic;
milte herze machet frôen wirt:
bî karkeit frô selten ieman wirt;
milte herzen sint lasters frî,
den rehtiu bescheidenheit wont bî;
milte herzen sint frô ûf erden,
daz si frô in himel süln werden
bî unserm herren êwicliche:
des fröuwent si sich ûf ertrîche
und senent sich doch vil innecliche
nâch unserm herren tugentliche.
sô sint die gîtigen grimme ûf erden,
welch rât der sêle beginne werden:
und möhten si des wazzers fluz,
der wolken guz, des luftes duz,
der sterne glast, der sunnen schîn
enthaben und vor uns sperren în,
si têtenz gerne. wê den liuten,
die tiufel sint in menschen hiuten!
der kristenheit heilikeit
wirt vil bedecket mit glîchsenheit, cxxxvi. von der gleichsenheit vnd von der geitikeit.
under valscher triuwe deckelachen
wirt jâres vorkoufet
sôgetân lachen und süeziu wort
habent manic einveltic herze durchbort,
daz ez der dinge ûf triuwe verjach
von den im sît vil wê geschach.
glîchsenheit ist bî gîtikeit
und gîtikeit bî glîchsenheit:
die zwuo sint leider zwuo gespiln
ze vorderst an des tiufels siln,
mit den er vert durch dise werlt,
diu mit vil valsches ist geberlt:
wenne glîchsenheit und gîtikeit
velschent sêre die kristenheit,
glîchsenheit und gîtikeit
tuont selten liep und ofte leit,
glîchsenheit und gîtikeit
verwandelnt sich in manic kleit,
glîchsenheit mit gîtikeit
aller sünden krapfen treit,
glîchsenheit mit gîtikeit
ze manigen untriuwen ist bereit,
glîchsenheit mit gîtikeit
schemlicher worte vil vertreit,
glîchsenheit mit gîtikeit
kein untugent nie vermeit,
gîtikeit mit glîchsenheit
verslinden kan smal unde breit,
kurz und lanc, grôz und klein,
sûr und süeze, fleisch und bein,
golt und silber, holz und stein,
krump und sleht, rein und unrein:
ir kropf wirt leider nimmer vol,
swie vil er slindet, doch ist er hol.
gewan der tiufel ie marterer
ûf erden, daz sint gîtiger,
des endekristes samener,
des helle fürsten kamerer,
die ander liute machent frô
nâch irem tôde und als ein strô
dorret ir grüenez herze ûf erden:
wenne sol irs leides ein ende werden?
mînes lebens ir manigen hie verdriuzet,
der doch mînes tôdes niht vil geniuzet
und der vil lîhte mîn leben wölte
her wider wünschen ob er sölte.
swer halp mir gêbe die wîle ich lebe,
daz man nâch tôde mir gerne gêbe
den worten daz ich leben sölte,
von kumer mir der helfen wölte:
des entuot man leider niht.
sô man der friunde nimmer siht
ê denne man ander habe erkorn,
sô merket man waz man habe verlorn.
got müeze mir ein sêlic ende geben,
wenne ich sô lange niht wolte leben
ûf erden als ich gelebet hân,
sît ich sô wênic vinden kan
getriuwer, slehter, einveltiger liute
in dirre valschen werlde hiute:
wenne triuwe hât manic lant gerûmet,
untriuwe hât aber sich nicht versumet:
diu hât gesindes noch sô vil,
daz sîn nieman weiz ein zil.
dô mêre der milten denne der kargen,
der guoten mêre was denne der argen,
dô milte und güete stuonden in werden,
seht dô lebte ich gern ûf erden:
sît unser herre verhenget hât
um unser grôze missetât,
daz der, der nie kein guot getet,
mit sînem valsche nu ümme gêt
und karc und arc zesamen hât gehen:
war zuo wölte ich nu lenger leben,
dem mit den zwein nie sanfte wart?
got herre, dem. niht ist vor verspart,
du weist gedanke herze und sin,
du weist daz ich ir friunt niht bin!
wîlent sîde ist worden werc:
dô ich von êrste ze babenberc
kam, dô vant ich milter liute
vil mêre dâ denne ich vinde hiute:
die fleisch do wâren und gebein,
die sint nu holz, erde und stein;
die güldin wâren und silberin,
die sint nu kupferin und îsenin
und anders denne ir veter wâren.
ich wânte niht daz in hundert jâren
nach mînem tôde sölte geschehen,
daz ich gehôrt hân und gesehen.
swenne wir müezen von hinnen scheiden
von guote, von friunden, von den beiden,
sô wirt vil zwîfellich unser vart,
habe wir si vor niht wol bewart.
ich var wol, hân ich wol getân,
triuget aber mich mîn tummer wân
daz ich verlust nim vür gewin,
so enweiz ich wâ ich dran bin.
wir sitzen an maniger rechenunge,
rîche und arme, alte und junge:
und der uns aller noetest wêre,
diu rechenunge ist uns oft unmêre.
daz ein mensche würbe nâch guote
und in daz guot niht an dem muote
gein unsers herren liebe verkêrte,
swenne sich der hûfe gemêrte,
sô wêr ez guot: swer anders tuot,
der enhât die sêle niht wol behuot.
waz sol grôz guot ze krankem lîbe,
der selber niht weiz wie lange er belîbe
bî disen êren, bî disem schalle?
wan wir alle müezen valle.
wê den, die valsche tiuscher sint
und mit offen ougen blint,
die vür kunst habent ob si bejagen
mit valsche, des si sich betragen!
swem leit ist daz man in bekennet
und sîn geslehte vor im nennet,
der ist eintweder ein heilic man,
oder nimt sich valscher êren an,
oder hât vil lîhte diu dinc getân
von den er guot und êre muoz lân,
oder sîn geslehte ist sô bekant
von boesem liumunt über lant.
manic man hât kunst, lîp und guot,
den doch sîn swinder karger muot
an fröuden, an êren, an günste swachet
und unwert pfaffen und leien in machet.
waz sol man singen oder sagen?
disiu werlt wil sô gar verzagen
an unserm herren, daz zuht und êre,
der heiligen tugent und ir lêre
nieman schier ûf erden gert,
wenne diu zwei worden sint unwert.
sô sûme dich niht, endekrist,
wenne alliu diu werlt dîn eigen ist!
schuoler wöllent nimmer lerne
und wêren doch alle herren gerne,
münche ir ebte wöllent beswêren,
die selber doch gern ebte wêren;
nunnen wîllen ungehôrsam sîn,
der manigiu gerne wêr ebtissîn;
manic dierne ir frouwen wil vernihten,
diu lützel êren könde verrihten
ob si selber frouwe wêre:
diz ist maniger frouwen swêre.
unmenschliche liute sint leider hiute,
die wülfîn herze in menschen hiute
habent verborgen und selten immer
werdent frô, wenne leider ie grimmer
ir herze werdent die wîle si lebent.
wê den, die gein der helle strebent!
und wêr diu werlt niht sô wît,
sô hête getiusche vor maniger zît
die werlt mêre denne halp verkêrt.
wol im, der niht valsches lêrt
und der den volget, die wîser sint
denne er: wenne swer ist selber blint,
der sol mich selten über engen stec
füeren und bringen an engen wec!
wê dir priester oben hin,
der weder wort hât, werc noch sin
diu rehte gehoerent ze priester leben,
der vor im, hinder im oder neben
selten merket wer sîn goume
und gelebt der werlde als in einem troume!
wê dir ouch, priester glîchsenêr,
daz dîn sêle sô gar unmêr
dir worden ist, daz du si wigest
gein krankem getiusche, des du pfligest
eintweder durch unsinnige minne
oder durch werltliches guotes gewinne,
die beide gar unlange werent
und an dem ende dich ervêrent!
waz sol man schrîben oder tihten,
sît gîtikeît allez daz wil vernihten
daz lustic oder liep ie wart ûf erden?
swer nîmmer sêlic wölle werden,
der trahte alle zît nâch grôzem guote
und werfe gotes liebe ûz sînem muote.
ein gît ob aller gîtikeit,
der mir von herzen ie was leit,
ist swâ priester gîtic sint
und ander gewîhtiu gotes kint,
die bilde und lêre uns sölten geben:
ob man die siht nâch guote streben
mêre denne nâch gote, daz ist niht guot:
boese bilde vil übels ûf erden tuot.
swen benüeget des in benüegen sol,
dem ist mit sîner habe wol:
aleine des vil geschriben sî,
doch bezzert sich wênic ieman dâ bî.
swer guot wider got gewinnen wil
und fürhtet armuot, der ahtet niht vil
urteilns, êhtens oder benne.
nu schrîbet uns meister avicenne,
daz einer die ûzsaz vorhte sô hart
daz er vor vorhten ûzsetzic wart:
alsô fürhtet noch manic man armuot
so sêre, daz sîn fleisch und sîn bluot
von gîtikeit möhte unrein werden,
sölte er iht lange leben ûf erden.
des lernet maniger in sîner jugent
bî gîtigen liuten manige untugent
und bî ander boesen unfuor,
die noch diu werlt nie verswuor.
wenne manic ribalt ein herre wirt,
des herze ofte in im selber swirt,
swenne er daz üeben niht getar
des er gewont hât manic jâr:
ist dem mit gotes dienste sanfte,
sô wart keinem gebure mit brôtes ranfte
nie wol, swenne in grôz hunger twanc.
sôgetân herren habent noch danc,
daz si bî gotes dienste stênt,
des wort in doch gar wênic in gênt:
und fürhten si niht werlde schande,
nâch gotes dienste wêr in niht ande.
sol unser herre dâr üm uns geben
sêligiu jâr, daz unser leben
ie boeser wirt von tage ze tage,
wie lange sol er uns daz vertrage
biz wir selber wider kêren
und von herzen grunde in êren?
daz tuo wir leider selten:
liez er uns des engelten,
sô wüehse vil selten ûz der erden
des wir getroestet sölten werden.
wenne valschiu êre und irdisch guot
grôz unbilde ûf erden tuot: cxxxviii. ein rede von valscher ere.
valschiu êre hât ûzen goldes schîn
und ist doch innen kupferîn;
valschiu êre ist als ein rötelwî,
swie er doch gelîch dem valken sî;
valschiu êre gewinnet mit valsche guot,
des einveltigiu êre niht entuot;
valschiu êre gelobt grôz und gît klein,
valschiu êre dunket schoene und ist unrein;
valschiu êre lêt sich ungerne bekennen,
einveltigiu êre getar sich nennen;
valschiu êre nâch grôzen dingen trahtet,
der einveltigiu êre gar lützel ahtet;
valschiu êre treit manigen hôhe enbor,
den einveltigiu êre wirfet in ein hor;
valschiu êre hât manic dinc erworben,
bî dem einveltigiu êre wêre verdorben;
valschiu êre nâch lobe, nâch ruome strebet,
einveltigiu êre gar sanfte lebet;
valschiu êre mit lobe sich selber uf tüemet,
einveltigiu êre sich selten rüemet,
manigem man gêt vil mêre în
ein valschiu êre oder ein lobelîn
denne aller der heiligen schrifte lêre,
der man trôst hât, frumen und êre.
swaz got getân hât grôzer wunder
mit sînen heiligen hie vor besunder
und ouch in der alten ê
mit heiligen juden und wie nu stê
diu werlt: swer daz geschriben hête
allez, vor im selten ieman bête
daz erz singen oder sagen wölte,
als ob ez nieman hoeren sölte.
vil manigem sint aber baz bekant
hie und über manic lant
diu buoch, diu ich vor hân genant:
parcifâl und tristrant,
wigolais und enêas,
êrec, iwân und swer ouch was
ze der tafelrunne in karidôl.
doch sint diu buoch gar lügen vol,
der hân ich mich genietet wol:
sît aber ein ieglich mensche sol
mit herzen und mit munde
den êren ze aller stunde,
von dem ez lîp und sêle hât,
sô dunket mich ein missetât,
swer iht des schrîbet oder list
dâr an unsers herren lop niht ist.
als ich mich versinnen kan,
sô hât verlorn manigem man
sôgetâner tiutschen buoche lêre
lîp und sêle, guot und êre.
wenne maniger wênt er wêr enwiht,
würde er ein sôgetân degen niht
als die helde vor genant.
wirt dem des tôdes sper gesant
ê denne er sôgetân lop bejage.
wem wil der sîn wunden klage?
harnasch manigen jungelinc drücket,
daz im sîn sêle ê wirt entzücket
denne sîn stolzer lîp gedâhte,
dô in sîn frîer muot uf brâhte.
werltlich lop, wîn und wîp
verderbent manigen jungen lîp,
der manic jâr lebte wol mit êren,
wölte er sich selber niht verkêren
mit manigerleie unmêzikeit,
diu lîbe und sêle ofte tuot leit.
swenne einer vellet, daz leber und lunge
klappernt von sînes rosses sprunge,
der muoz ûf springen als im niht werre:
wêr aber sîn muoter im niht ze verre
er klagete ir waz im wêre geschehen:
sus getar er sîn niht jehen
und muoz gar resche und froelich sîn,
daz sîn husfrouwe oder sîn friundîn
iht sprechen er sî mit lammes vellen
ûz gerant gein ritters vellen.
wirt aber ein jungelinc gestochen,
daz ez im wê tuot vierzic wochen:
wem sölte diu kurzewîle wol gevallen,
ob er wênt er sî gevallen
mit fröuden in sîner juncfrouwen schôz?
dise arbeit, der in nie verdrôz,
sül wir ouch geringe wegen;
bî tôrn sint ofte helde und degen.
wie her dietrich vaht mit ecken
und wie hie vor die alten recken
durch frouwen minne sint verhouwen,
daz hoert man noch vil manige frouwen
mêre klagen und weinen ze manigen stunden
denne unsers herren heilige wunden.
man machet mit lobe, daz manic man
vil grôzer dinge sich nimet an,
denne er erziugen müge mit künste,
mit guote, mit kreften oder mit günste.
lop lêrt tanzen, reien, springen,
lop kan videln, harpfen, singen,
lop meide und jungiu wîp betriuget,
lop werlde tôren ofte liuget,
durch lop zwên ûf einander stechent
und künnen niht wizzen waz si rechent,
lop hoehet tummer liute muot,
lop füeget übel unde guot;
lop machet daz manic man durch wîp
verliuset guot, sêle, êre und lîp;
lop machet daz manic tummer man
sich selber niht bekennen kan;
lop hât manigen hôhe erhaben,
des lîp ân êre sît wart begraben;
lop machet ofte manigen affen
beide ûz münchen und ûz pfaffen,
daz si wênent si sîn die,
die si niht sint und wurden nie.
ist einer süezer worte vol,
sô singet der ander alsô wol,
daz engel tanzende süllen werden
von sîner stimme süeze ûf erden.
sueziu stimme mit süezer andâht
hât ofte fröude von himel brâht,
fröude ûf gein himel und fröude her abe
kan süezer herzen trûren labe:
swer alsô singet, daz ist guot,
werltlich loben schaden tuot.
vil grôzer untugent sîn herze pfliget,
swer schelten und loben gelîch wiget.
lop gehoert unsern herren an,
den tiufel man niht vol schelten kan.
swer einem andern daz verkêrt
swâ mit er gotes lop gemêrt,
wizzet vürwâr, der tuot niht wol:
unsers herren lop nieman irren sol.
swen werltlich lop hie treit enbor,
der hüete sich daz er uf daz spor
iht kume, dâ lucifer uns hât
gebent des êwigen valles pfat.
manic klein dinc nidert hôhen muot,
manic grôz dinc lützel schaden tuot:
der helfant fliuhet eine mûs,
der selber grôz ist als ein hûs
und ûf im treit wol vierzic man
mit wâpen, als ich gelesen hân.
ouch machet ein kleinez würmelîn
einem grôzen rosse grôze pîn.
der lewe ist künic über alliu tier,
doch schrecket ein wîzer han in schier:
swenne er den siht, sô fürhtet er sich:
und ist daz niht gar wunderlich,
daz den erschrecken sol ein han
der angst ûf erden nie gewan
vor tieren, vogeln, mannen, wiben?
als muoz ein dinc daz ander vertrîben.
unser herre hât uns allen geben,
daz wir mit sorgen ûf erden leben.
swer frô wil belîben êwicliche,
der si bî im in himelrîche.
daz mac er ûf erden wol erwerben,
er wölle denne williclich verderben.
mâze, gedult, zuht, kiusche und êre
und manic tugenthaftiu lêre
fünde man geschriben in manigen buochen,
swer si mit flîze wölte suochen:
nu machet der werlde boese bilde
schuoler, pfaffen und münche sô wilde,
daz si der buoche lützel ahtent
und niur des lîbes lust betrahtent.
sît wir von erden sîn bekumen.
des wöllent die boesen mit den frumen
mit allem geluste ir muoter haben
liep biz daz si sîn begraben:
sô hât ir muoter si wider enpfangen,
swie ez der sêle ouch sî ergangen.
wie wil über sehzic jâr der gebârn,
der in sîner jugent bî drîzic jârn
nie wart frô ûf ein halp jâr?
der hân ich bekant vürwâr
mêre denne vier bî mînen tagen.
unserm herren sül wir ez immer klagen,
ob sôgetân trûren ist niht guot
und ob manz hât üm irdisch guot.
mit zühten froelich in der jugent
hât selten geirret alters tugent.
swer sehzic jâr trûric ist ûf erden,
der sol vil selten froelich werden,
er habe denne gote gedienet dâ mite.
valsch trûren ist ein boeser site,
wenne valsche kristen sint vil erger.
grimmer, swinder und vil kerger
denne juden, tatan oder heiden,
als ich iu nu wil bescheiden:
man bekêrte jene ê von irm unrehte
denne dise, die wênent sîn gotes knehte
und gotes wort und sîn dienst schiuhent
und gein der heiligen schrift sich riuhent
als ein hunt, der bîzen wil:
der ist leider nu sô vil,
daz nieman weiz an wen er sich
mac lâzen, sît sô wîten strich
hôchfart, nît und gîtikeit
hânt leider in aller der kristenheit:
der sol ê mêre denne minner werden.
man beginnet noch mêr liute vinden ûf erden
in sôgetâner erge und hertikeit,
daz meilic freidic, liep wirt leit,
kiusche getiusche, zuht sêle suht,
wort und werc untugende fruht.
wâ vinde wir nu den friunt ûf erden
bî den armen oder bî den werden,
der gein sînem friunde gar ûz gieze
sîn herze als wazzer und niht beslieze
etwaz in sînes herzen grunde,
daz oben niht ûz gê ze dem munde?
des siht man leider iezunt selten
ganze triuwe mit triuwen gelten.
nu sül wir aber vürbaz rennen
und unsern herren baz bekennen. cxxxix. von kriegen vnd werren nahent vnd verren.
nôt ist uns allen, herre krist,
daz du sô barmherzic bist!
wenne var ich nâhen oder verre,
sô vinde ich einez, daz heizet werre,
in steten, in dörfern und ûf burgen:
sölte man pfaffen und münche würgen,
bî den ez wont in manigen landen,
sô würde manic convent ze schanden.
diu werlt ist wît, die kloester enge:
swer in den belîben sol die lenge,
der ist sêlic ob er vermîdet
nit und ob in nit niht snîdet.
swer nu kan zwitzern wider zwieren,
velschlich truffieren und partieren
und mit zwein zungen snîden kan,
den heizet man einen wîsen man.
ein volc heizet man trüller ruffiân,
daz übels mêre denne der tiufel kan:
und wizzet daz kein rein man
ze gesinde daz selbe volc nie gewan.
swelhe tiufel vürbaz wîllen belîben
an irm gewalte, die müezen schrîben
niuwiu buoch von boesen listen:
si machent anders boese kristen,
beide leien unde pfaffen,
helle narren und werlt affen:
wenne die liste sint alle gevangen,
der si sich biz her habent begangen:
si müezen niuwe liste vinden,
wîllen si boese kristen binden
und gevangen mit in füeren.
man kan die rede nu anders snüeren
und in maniger kluppen spalten,
denne wîlent tâten unser alten.
des suochet man ofte manigen man,
der swinde und valsche rête kan,
mêre durch sîn unkust denne durch liebe:
des selben triuwe wirt ofte ze diebe:
swenne er hât boese kündikeit
vür grôzer witze verstandenheit,
sô dunket in der ein tummer man,
der valscher rête niht enkan.
selten wazzer ist gerunnen
süeze und bitter ûz einem brunnen,
sô habe wir âdem ze aller stunde
kalt und warm in einem munde.
wol die jungen mit den alten,
die den warmen von den kalten,
süezen und bittern alsô scheiden,
daz si niht sünden mit in beiden:
ich meine mit lobe oder mit schelten,
mit nâchkôsen, daz nu selten
ieman in der werlde mîdet!
wol in, des zunge nieman snîdet!
manic boum ist blüete und loubes vol,
des stam doch inne ist kernes hol:
manic man ist süezer worte vol,
des herze doch inne ist triuwen hol,
als glîchsener und gitiger,
judisten und wîptrügener
und ouch ander valsche liute,
der man vil leider vindet hiute,
der herze gar sind tugende lêre
und wênt man ofte si sîn gewêre.
slehtiu einvalt hât vil bezzer lop:
des sprach her salomôn und her job:
< des glîchseners trôst und hoffenunge sint
als distel blüete, die der wint
füert über velt und si zeströuwet,
der selten ieman wirt gefröuwet>.
mit glîchsenheit wirt man betrogen,
gîtikeit dunket ouch wol gezogen:
si zwuo habent pfaffen und münche berâten,
daz si worden sint prêlâten
und erger wurden denne vor.
unsanft vindet man ir beider spor,
wenne valscheit in iren herzen lûzet.
diu von jâre ze jâre sich mûzet
biz daz si hât vol recket gar:
etswâ wirt man ir denne gewar.
sôgetân liute werdent rîche:
die gerehten lebent kumerlîche,
die rîchen troestet ûf erden ir hort:
so gefröuwet unser herre die sînen dort.
swer bûwet gein himel hôhe gibel
und ûf der erden als ein wibel
tac und naht nâch guote grübelt
und ein pfunt ûf daz ander schübelt,
der ist ein irdisch nagemûs
und hât ob im ein hôhez hûs,
in dem er anders niht erwirbet
denne diz lop, swenne er erstirbet:
wer machte daz hûs, waz mannes was er?
ein diep, rouber oder wuocherer?
maniges menschen arbeit lît dâr an,
daz trôst noch hilfe sîn nie gewan.
ie nêher und nêher dem jüngsten tage,
ie groezer untriuwe, ie groezer klage!
wie gein dem jüngsten tage stê
diu werlt, daz hât sant thymotê
sant pauls geschriben wol ze diute,
wie gîtic, wie freidic werdent die liute.
mich dunket ân allen widerstrît,
daz diu werlt und ouch diu zît
vil anders nu stên denne hie vor:
aleine diu jugent mir trüege enbor
beidiu herze und lîp, nu merkte ich wol
daz diu werlt niht sô vol
was maniger boesen kündikeit:
triuwe, milte, einveltikeit
wonten vil mêre den liuten bî
denne in der werlde nu leider sî,
dô diu wort niht hiubelîn,
kappen und kutzmentelîn
ûf in truogen und siben sinne
niht verborgen lâgen drinne.
des siht man jungiu fühselîn
vil klüeger denne ir veter sîn
ûf alliu boese tückelîn:
seht, diz machet mir ofte pîn!
wenne dô die liute sich des flizzen,
daz si hêten enge gewizzen
in irn gedanken heimlich,
an worten, an werken offenlich
und ir selbes herze sâhen,
dô sach man niht sô manigen gâhen
mit metten ûf anderre liute schande,
der herze er doch nie rehte erkande.
maniger ein gewizzen hât,
daz ein grôz fuoder höuwes gât
durch si mit guotem rûme.
den bringet man dar zuo kûme,
und wonte er guoten liuten bî,
daz er wizze waz gewizzen sî.
sît nasen, ougen, ahseln, hende
hin und her begonden wende
der liute wort und iren münden
die rede hulfen gar durch gründen:
sît wart diu werlt mêre betrogen
denne dô die liute wol gezogen
in rehter einvelte wâren
und dennoch niht gebâren
konden als die goukeler,
riemenstecher und kegeler.
wâ vindet man nu daz jâ und nein
stête belîbe zwischen zwein,
daz hundert wîlunt hielten stête,
die wîle diu werlt iht triuwen hête?
ein dinc muoz mich immer riuwen:
daz unsern eiden und unsern triuwen
nieman schier gelouben wil:
und wêr wir juden, des wêre ze vil!
wizzet daz boesiu kündikeit
noch zestoert die kristenheit,
wenne wîse leien und tumme pfaffen
machent vil ketzer und vil affen.
diu heilige schrift, wazzer und gluot
schônent niemannes und sint doch guot:
swer niht der heiligen schrift geloubt,
rehtes gelouben er sich beroubt.
kunst, jugent, friunde, êre und guot
verleitent maniges menschen muot,
daz er der werlde hi gestêt
und nâch fleischlichem sinne gêt.
ob kristen geloube niht heilic wêre,
er sölte doch nieman sîn unmêre
von manigem tugentlichem site,
der unserm gelouben volget mite.
swelch mensche ûf gotes dienst niht ahtet
und wênt, ez sî dâr üm ertrahtet
daz sich die pfaffen sîn begên,
wizzet der wil wider stên
kristen gelouben und rehter lêre.
wir haben der pfaffen frumen und êre:
ir lêre machet wildiu herzen zam
und sint doch manige liute in gram,
die doch ir nimmer mügen enbern,
si tuon ez mit willen oder ungern:
wenne si rîten oder loufen
nâch in müezen, sol man toufen
ir kint oder ir gesinde bewarn,
swar ouch si selber hin varn.
die wîle man kirchen und antlâz suochet,
die wîle man toufe und bîhte geruochet,
die wîle man messe und predige hoert,
sô wirt unser geloube niht zestoert.
doch ist ein unzimlicher site,
der noch genuoc liuten volget mite,
die man siht ze messe stên
und nâch dem evangêliô gên
ze dem luoder oder anderswar:
den wêr vil bezzer daz si dar
kêmen und unsers herren war
nêmen, sô der priester gar
der messe kraft begriffen hât
und vür unser missetât
unsern herren biten sol.
seht daz zême uns allen wol,
daz wir hin zuo nâhen trêten
und gar inneclîchen bêten
mit dem priester, daz got erbarmen
sich gerüechet über uns armen!
wenne ich hân gar ein schricklich wort
in der heiligen schrift gehôrt:
< niht minner ist schuldic der wêrlîchen,
der gotes wort hoert versiumiclichen
denne der vor sîner missetât
unsers herren lîchnam vallen lât
ûf stein oder holz oder an die erden>:
welch rât sol denne der liute werden,
die ze predigen und messen williclîchen
gar ofte klaffent unnützlîchen?
die sûment sich selber und ander liute:
des geschiht noch gar vil leider hiute.
natern, kroten, slangen, spinnen
und swaz gift treit, siht man entrinnen
von der wînreben, swenne si blüet:
sam tuot der mensche, den daz müet
ob ein priester lange singet.
swen verdriuzet, dâ im wol gelinget
und gern ist, dâ sîn sêle verdirbet,
vil selten er êwige sêlde erwirbet.
trêger man und unversunnen
hât selten guot und êre gewunnen.
swer got liep hât von herzen grunde,
der flîzet sich tugende ze aller stunde:
des entuont die niht, die sich verschement
und ofte irm ebenkristen nement
mit lügen sîn êre, mit diube sîn guot,
als noch maniger ûf erden tuot.
ein diep sich durch ein venster want
in einen krâm, in dem er vant
eines nahtes vil dinges, ze dem er saz:
nu wolte er diz, nu wolte er daz
ûz weln, des gar vil bî im lac.
dô kam ûf in der liehte tac,
mit dem der krâmer ouch în gienc,
der in der wal mit leide in vienc
und im ouch an gewan sîn leben.
diz bîspel gêt ûf die vil eben,
die man der sêle dinc ûf siht sparn,
die diz und daz ê wöllent bewarn
dâ mit si vor bekumert sint,
ez sî guot, êre, friunde oder kint:
ê denne si daz nâch irem willen
gar verrihten und gestillen,
sô kumt irs lebens jungster schîn,
mit dem der krâmer ouch gêt în,
der aller der werlde ir fröude nimt.
wîsen liuten vil wol zimt,
daz si dirre werlde lützel ahtent
und nach dem êwigen leben trahtent,
wê den, die nâch uns süllen kumen!
sît wir so manige untât vernumen,
sô vil unbildes haben gesehen,
wie sol den armen denne geschehen,
die bî der freidigen werlde belîben?
als uns die heiligen lêrer schrîben
nâch sant augustînus sage:
swenne ez nâhent dem jungsten tage,
sô wirt arger liute sô vil
daz ir nieman weiz ein zil.
gîtikeit, unkust, freidikeit
werdent sô frech, sô grôz, sô breit,
daz alliu barmherzikeit,
wârheit. triuwe, gerehtikeit
müezen entwîchen und under gên
oder mit vorhten trûric stên.
urliuge, hunger, ertbidemunge,
muotwille, unredelich ordenunge,
verrâten, hôchfart, kriec und strît,
bî pfaffen und münchen haz und nît:
diu tempel beginnent wüeste stên,
daz volc nâch sînem willen gên,
ûf geistlich leben lützel ahten,
sînes lîbes gelust aleine betrahten;
gehôrsam nieman wil behalten,
wenne die jungen spottent der alten;
nieman dem andern gar getrûwet,
einem kint gein sînem vater grûwet;
diu kint gewinnent grâwez hâr
von grimmen sorgen, daz ist wâr:
wenne sô grôz angest unde nôt
wirt in der werlde, daz lieber tôt
die liute wêrn denne daz si lebten
und in disen sorgen swebten.
alliu kurzwîle under gêt,
wênic dörfer und stete bestêt,
si werdent wüeste und sêre betwungen
von hunger, wazzer, ertbidemungen,
von siuche, von morde, von jâmer klagen,
von manigem unheile: seht, in den tagen
kumt der endekrist mit gewalt:
sô wê dir junc, sô wê dir alt,
der die zît gelebet hât,
daz alliu diu werlt in werren gât!
von der materie wêr schrîbens zît,
wêr der hin dan, der bî mir lît:
ich meine den kummer, der mich twinget
und mir ofte truren bringet. cxli. ein rede gewere niemant swere.
mir ist als einem, der über mer
vert mit einem grôzen her,
und swenne er kumt gein jerusalem,
daz in denne begrîfet ein lem
daz er niht vürbaz kumen mac:
der hât gelebt im leiden tac,
daz er die wunneclichen stat,
diu vil bezeichenunge an ir hât,
niht sol beschouwen und durch gên.
seht als muoz ich nu leider stên
lam vor der heiligen schrifte stat,
diu manic wunder in ir hât,
daz lustic und gar nütze wêr!
wenne ich bin müede kumen her
mit einem gar wîten gesamten her
durch der wilden werlde mer
und klage, daz sich nu nieman gar
an den andern gelâzen tar.
des wirt manic wort verdrücket
und in dem munde wider zücket,
daz man vil gerne brêhte ze velde,
vörhte man niht unkust und melde.
râtliute, schrîber und bîhtigêre
wizzen vil mêre niuwer mêre
denne ander liute und fürsten boten:
dâ von ist nôt daz si dri knoten
strickent vür des mundes tür,
daz die heimlîche ieman spür,
von der schade müge ûf erstên.
swar si rîten oder gên,
sô süln si sich hüeten baz
denne ander liute, wol zimt in daz!
vogel, tier und slangen zemt
ein mensche, den sîn zunge lemt,
ob er si niht gezemen kan:
dâ von sprach der sêlige man:
< swaz übels und guotes wir hân vernumen,
des ist ein teil von zungen kumen:
diu zunge manigen schendet,
si stümmelt unde blendet;
diu zunge triuwe leidet,
daz liep von liebe scheidet;
vür schande wart nie bezzer list
denne der der zungen meister ist;
swâ diu zunge reht tuot,
dâ ist kein gelit sô guot.>
der besten gâbe einiu, die got hât
dem menschen geben an aller stat
nâch lîbe und sêle, daz sint wort,
diu wegent vür schoene, kraft, friunde und hort.
swer si kan ze rehte wegen,
triuwen und witze mit zühten pflegen,
des lêre ist als ein meien regen,
dem got hât geben sînen segen:
swer aber der êren sich erwiget
und tegelicher unzühte pfliget,
des wort, des werc sint ungenême,
got und den sînen widerzême.
manic man sîn wort besliuzet
sô sêre, daz redens in verdriuzet.
mit worten maniger über fliuzet,
des rede wênic ieman geniuzet.
boesiu wort und boesiu werc
habent die von lasterberc,
süeziu wort und süeziu werc
habent die von sêldenberc,
guotiu wort und übeliu werc
habent die von trügenberc.
wir haben zwei ôren und einen munt
von natur, daz uns si kunt
daz wir vil mêre gehoeren süln
denne ûz maln mit mundes müln.
wort weichent manigen herten zorn,
von worten werdent friunde verlorn;
wort haltent ûf die kristenheit,
wort füegent beide liep und leit;
wort sliezent ûf der herzen schrîn,
diu lange beslozzen müesten sîn;
wort tuont uns guot und übel kunt,
von worten manic mensche wirt gesunt;
starker worte reinikeit
bewêrt die siben heilikeit:
toufen, firmen, bîhten, ölunge
stênt an worten ordenunge;
wort habent der kristenheite geben
ritter, pfaffen und êlich leben:
diu wort vür alliu wunder wegent,
mit den daz brôt der priester segent
ûf dem altar und den wîn,
in den zwein got selber wil sîn
wâr got, wâr mensche ân underscheiden
ân zwîfel ganz gar in in beiden,
dirre sin ist ouch dâ vor gerüert
aleine er hie sî în gefüert,
daz man in merke deste baz:
< zeimâl> vil mêre denne< zwirnt> vergaz.
sît aller künste meisterschaft
an worten lît und ouch ir kraft.
sô merket waz uns geschriben hât
aristotiles an einer stat:
< got hât die sprâche dem menschen geben.
daz ez mit ir ûz rihte sîn leben,
wenne ez vil mêr begerunge hât
denne alliu sîn ander handgetât.>
sît got vergeben uns hât geben
die sprâche, sô sül wir dar nâch streben,
daz wir si jungen und alten mite
vergeben teilen nâch friundes site
und si mit guoter lêre spîsen
und gein dem himelrîche wîsen.
gotes lop sül wir gemêren
mit worten und sünder bekêren,
fride machen, predigen, beten,
der sêle unkrût mit worten ûz jeten
und mit worten alsô verswenden,
daz uns die vînde her nâch iht schenden.
swer aller sprâche kraft wil haben,
der merke mit flîze fünf buochstaben:
die sint sô wirdic und sô schoene,
daz alliu wort und allez gedoene
nâch in gestimmet müezen sîn:
des heizet man si die stimmerîn:
a hebt und endet des mannes leben,
e den wîbesnamen ist geben,
i tratzes und ouch wunders pfliget,
u von im selber niht vil wiget,
o schricket, rüefet, wünschet, wundert:
dise buochstaben sint ûz gesundert
mit sô hôher wirdikeit,
daz diu rede lanc und breit
würde, sölte ich si gar durch gründen;
doch wil ich einz vür wâr iu künden:
swer tiutsche wil eben tihten,
der muoz sîn herze rihten
ûf manigerleie sprâche:
swer wênt daz die von âche
reden als die von franken,
dem süln die miuse danken.
ein ieglich lant hât sînen site,
der sînem lantvolke volget mite.
an sprâche, an mâze und an gewande
ist underscheiden lant von lande.
der werlde dinc stêt über al
an sprâche, an mâze, an wâge, an zal.
swâben ir wörter spaltent,
die franken ein teil si valtent,
die beier si zezerrent,
die düringe si ûf sperrent,
die sahsen si bezückent,
die rînliute si verdrückent,
die wetereiber si würgent,
die mîsener si vol schürgent,
egerlant si swenkent,
oesterrîche si schrenkent,
stîrlant si baz lenkent,
kernde ein teil si senkent,
bêheim, ungern und lamparten
houwent niht mit tiutscher barten
franzois, walhe und engellant,
norweye, yberne sint unbekant
an ir sprâche tiutschen liuten;
nieman kan ouch wol bediuten
kriechisch, jüdisch und heidenisch
syrisch, windisch, kaldêisch:
swer daz mischet in tiutsch getihte.
diu meisterschaft ist gar ze nihte.
die lantsprâche dâ vor genant
in tiutschen landen sint bekannt:
swer ûz den iht guotes nimt,
daz wol in sînem getihte zimt,
mich dünket dern habe niht missetân,
tuot erz mit künste und niht nâch wân.
wenne westfaln und manigiu lant.
diu hie belîbent ungenant,
in tiutschen landen sint bekant,
aleine si maniger zungen bant
würgen, zwicken und binden
vorn, mitten und hinden.
wenne t und n und r
sint von den franken verre
an maniges wortes ende:
wer wil dâr üm si pfende,
ob swanfelder ir wörter lengent
und babenberger ir sprâche brengent
von den hülsen ûf den kern?
ein ieglich mensche sprichet gern
die sprâche, bî der ez ist erzogen.
sint mîniu wort ein teil gebogen
gein franken, nieman sî daz zorn,
wenne ich von franken bin geborn.
ouch sol man noch besunder danken
eins sprichwortes allen frumen franken:
man sprichet gern, swen man lobet hiute,
er sî der alt frenkischen liute:
die wâren einveltic, getriuwe, gewêre:
wölte got daz ich alsam wêre!
sîn vaterlant nieman schelten sol,
sînen wirt, sînen herren, daz zimt wol:
ist aber iht tugent in disen drîn,
schiltet man si denne, daz lâze ich sîn.
frankenlant hât êren vil:
von der rede ich kêren wil
und wil von andern sprâchen sagen:
des enlât iuch niht betrâgen!
jüdisch, kriechisch und latîn
müezen in allen messen sîn,
wenne aller sprâche lêrerîn
ist kriechisch, sô muoz jüdisch sîn
der sprâche muoter über alliu lant,
daz ist den wîsen wol bekant:
aber aller sprâche künigîn
uber alle die werlt ist latîn.
daz vellet schôn vorn ûz dem munde,
jüdisch hûchet in der kele grunde,
kriechisch stoezet ûf an den guomen:
dise drî sprâche sint rôsen bluomen
vor andern ûf der werlde heide,
die wîle man und wîp lebent beide.
mit den drîn sprâchen schrîben hiez
einen brief pilâtus, den man stiez
oben an daz kriuze, dâ crist an leit
die marter üm unser sêlikeit.
tiutsch hât wîte hofestat,
latîn an smalem fletze stât
als ein wol geziertiu maget,
diu jungen und alten wol behaget,
die ir mit ganzen triuwen gernt
und si mit valsche niht beswêrnt.
kriechisch gar wîte gestriuwet lît,
jüdisch hât in im selber strît
mit manigen punkten underscheiden
oben und unden vor jenen beiden.
wizzet daz der heiligen schrift
wort sint ûzen als ein wift,
diu doch vol honiges steckent innen,
süezer lêre und gotes minnen.
einveltiger wort wurden nie gehôrt
denne diu got sprach und habent den hort
aller wîsheit doch begriffen,
aleine si lützel sîn gesliffen
und geblüemet, als manic man
in der werlde nu reden kan:
des wêne ich, daz die zwelf boten
niht sô manigerleie knoten
an iren predigen haben gemacht,
als man sider hât erdâht.
diu werlt ist leider nu sô swinde,
daz ich lützel einvelte vinde:
dâ von ist nôt, swa mit man mac
gotes dienst gefürdern naht und tac.
ouch wizzet er ist ein sêlic man,
der tiutsch und latîn eben kan
ûz gelegen mit süezem munde
und âne hôchfart ze aller stunde:
wenne hôchfart wont den künsten bî,
gotes minne ist schanden frî.
wie sölte grôziu kunst den sîn bekant,
die selten immer in ir hant
kein buoch durch künste wöllen nemen,
die sich vor gote der êren schemen
der si doch von der werlte gernt?
sô manic pfaffe kûme gelernt,
daz er driu blat sînes amptes kan:
der ensiht kein buoch mêr vürbaz an
er müeze ez denne tuon durch nôt,
daz er dâ mit verdiene sîn brôt:
dâ von wizzet daz latîn
manigem pfaffen ist ein pîn.
swer gotes schâfe wil reht pflegen,
der sol sîn wort vil eben wegen,
daz ieman geergert werde von in.
der werlde schade und ir gewin
lît an worten, ein michel teil
der sêle verlust und ouch ir heil.
swer reden kan ze rehter zît,
nu wizzet daz des rede lît
als güldîn öpfel, sprach salomôn,
in silberînen becken ligent schôn:
güldîn öpfel sint gotes wort:
an den lît unser sêlden hort,
diu ruowent sanfte und silberglîzent
bî liuten, die sich tugent flîzent.
honic gêt ûz des wîsen munde,
sîn zunge ist honicseim ze aller stunde,
der wîsen lêre ist und ir sagen
als nagel ûf in die hoehe geslagen.
manic dinc nert vogel unde tier,
von dem ein mensche verdürbe schier:
wüetscherlinc ist bocken und geizen guot,
des menschen magen er schaden tuot;
waz möhte etswenne unreiner sîn,
denne daz ein huon nert und ein swîn?
und ist ir fleisch doch gar genême
und selten ieman widerzême;
stündige liute kreftet brôt,
von dem ein sûgendez kint lît tôt;
wispeln wilde vogel zemt,
hunde ez letzet unde lemt:
als kumt von worten übel und guot,
als denne ir meister ist gemuot.
swer tumme und wîse verrihten kan
mit lêre, der ist ein sinnic man,
wenne ein tôr des lützel ahtet,
nâch dem der wîse gar swinde trahtet.
als ezzich in lûter salz verborgen
sint bitter herzen: swer den ir sorgen
wil benemen mit süezen lêren,
der wil ir bitterkeit gemêren.
der mensche sêlic ist geborn,
der alle zît fürhtet gotes zorn:
swer aber hertes muotes ist,
der vellet in übel ze aller frist.
als vil uns got vertreit hie lenger,
als vil wirt dort sîn zorn ie strenger.
diz ist aller heiligen lêre,
daz man got liep habe und in êre.
swer sol denne schrîben oder tihten,
swenne man die selber ez hoert vernihten,
die anders niht ûf erden haben
denne daz si von der künste sich laben,
die tihten und schrîben von den alten
an uns habent brâht, daz wir ir walten?
adâm und êvâ und âbraham,
ênoch, nôê, matûsalam,
künic davîd und her salomôn
und der gar schoene absolôn,
manic tûsent frouwen unde man
und swaz die wunders haben getân,
manic vogel, tier, krût, wazzer und lant
wêren uns noch vil unbekant,
hêten ez die meister niht geschriben
und mit der schrift an uns getriben.
wâ wêr manic tiefiu wîsheit beliben,
diu in der schrift noch ist bekliben?
von der schrift lêre daz gêt
daz kristen geloube hiute stêt,
von der schrift lêre daz gât
swaz frumen und êren diu werlt hât.
ein mensche hât mêre denne ander hundert
guotes und êren: swen denne des wundert,
ob ein wol gelêrter man
mêr denne ander hundert kan,
der mac wol sîn ein vihe âne horn;
doch hât diu werlt vil mere tôrn
denne wîser liute, des ist diu schrift
tummer liute herzen gift.
dâ von schrîbet sant paulus
in einem sînem briefe alsus:
< noch kumt diu zît, daz guote lêre
nieman wil lîden und daz vil mêre
diu werlt beginnet zesamen schübeln
meister, die diu ôren grübeln
und von der wârheit wenden ir ôren,
als gerne ie tâten werlttôren;
nâch speln und nâch unnützen dingen
beginnent si mit einander ringen.>
diz wil nu leider werden wâr,
sît die wârheit nieman gar
gepredigen tar noch predigen wil.
dâ setze wir der rede ein zil.
der alten lêre ist uns ein troum,
wenne diu werlt hât den zoum
aller untugent erwischet.
swer âne wazzer vischet
mit netzen, riusen und mit angeln,
der mac wol vische mangeln:
swer dâ tugent suochen wil,
dâ mêr untugent ist denne ze vil,
der mac wol vischen âne gelüppe
als der ûf vêhet der sunnen stüppe.
zwei dinc mac man niht verliesen:
seht iuch vür, welhez wöllet ir kiesen?
der helle pîn und daz himelrîche:
disiu wal geteilt lît gar ungelîche:
sô sint zwei dinc, swer diu verliuset,
ir gelîchen er nimmer mêr erkiuset:
daz ist der magetuom und diu zît:
disiu rede ist wâr âne widerstrit.
got gap den grôzer genâden segen,
die des jâres zît hânt gewegen
und durch suochet sô gar ze grunde,
daz kleiniu stückelîn einer stunde
dem schaltjâr füegent sînen sprunc.
wir sîn rîch, arm, alt oder junc,
sô müeze wir nâch der zît uns rihten.
waz könde wir tôren nu getihten,
hêten ez die alten niht erdâht
und mit tiefem sinne volbrâht?
swer der lêre nâch volgen wölte,
der tête und lieze swaz er sölte.
wir vinden geschriben ouch vür wâr,
daz sant augustîn niun jâr
trûric wêr üm daz er hête
einer spinnen gewartet, wie si tête
dô si ir webbe zesamen brâhte,
daz er dô niht an gote gedâhte
und die zît verlôs sô gar,
die wîle er nam der spinnen war.
sît wir antwürte müezen geben
üm unser zît und wie wir leben,
stüende ez denne an dem willen mîn,
der vîretage müeste minner sîn:
wenne bier und mete und starker wîn,
tanz, spil und tummiu frouwelîn
und vîretegelich müezikeit
tuont vil mêre übels denne guot arbeit.
swer würket, der leit sînen sin
ûf sîn arbeit durch gewin,
sô legent die müezigen irn gelust
ofte ûf lîbes und sêle verlust:
des ist vil bezzer guot arbeit
denne schedelichiu müezikeit.
wir dienen unserm herren oben hin:
welch sêlic mensche hât nu den sin,
der sich ze gote und in got senke
und inbrünstlich an in gedenke?
schrîber und mâler gotes wunder
vinde wir genuoc, swer ez merken wil:
minnen quâler, die sîn zunder
gar habe enzündet, der enist niht vil.
disiu werlt ist als ein goukeltabel,
wenne si hât als ein schâchzabel
künige und dar zuo künigîn,
roch, ritter, alten, vendelîn:
des hât got wol sîn goukel spil
mit uns, der ez rehte merken wil.
der goukeler sprichet:< wider in die taschen>,
sô sprichet unser herre:< wider in die aschen,
von der ir alle sît bekumen,
rîche und arme, boese mit den frumen!>
sô sîn gewalt mit uns gespilt,
daz manigen hie der zît bevilt.
wenne angest, siuche und armuot
nidernt manigen hôhen muot;
siuche und sorge und ouch diu jâr
swendent manic antlütze klâr;
lilien, viol und rôsen
siht man von dem alter bôsen;
vogel, tier, loup und gras
und swaz ûf erden ie schoene was,
daz swindet bî uns von tage ze tage.
swen herzeleit twinget, der muoz klage:
swen weder siuche noch armuot rüert,
dem ist als einem den man füert
durch schoene garten, wisen und ouwe,
daz er der werlte wunne schouwe
und mit fröuden durch si gâhe
gein dem galgen, daz man in hâhe.
mit siuche, mit armuot got versuochet
den, des er hin nâch geruochet.
gar unsanfte im der selber lebt,
der dar nâch ze allen stunden strebt,
daz man in baz habe denne er ist:
waz sî wir alle denne ein mist?
swaz man uns lobes und êren an leit,
daz kumt von der wirdikeit
die got der werden sêle hât geben:
waz sol âne tugent des menschen leben?
mich dunket einez gar tumme liute,
der man genuoc doch vindet hiute:
die fremder liute laster spehent
und sich selber niht an sehent.
swelch mensche grôz laster hât getân,
daz sölte die gerne mit fride lân
die sich vor laster haben behuot,
denne daz der tiufel sô tratzen muot
den sînen ûf erden nu hât geben,
daz si guoter liute leben
vil gerne wölten nider drücken
und sich mit valschem lobe ûf zücken.
si künnen ir schande wol bedecken
und ein kleine unzuht enblecken
eins andern und gar wîten ströuwen;
mit grôzen worten künnen si dröuwen
einem, der in ze wege saget;
si sint an bôsheit unverzaget,
an zühten, an triuwen sint si lam
und allen gerehten liuten gram.
swer guoten liuten übel sprichet
und niht weiz waz er an in richet,
sich selber er in sîn herze stichet,
swenne er gotes gebot zebrichet.
manic wip ist alsô gemuot,
swenne si selher missetuot,
daz si deheiner frouwen wort
sprichet wol, denne lasterhort
hât der tiufel manigem man
bevolhen, als ich gemerket hân:
die selben sich mit kriege spîsent,
die si vor allen dingen prîsent.
der spinnen spîse wirt in ir gift,
der binen honic und ir wift
kument von süezer reinikeit:
wizzet daz reiniu heilikeit
selten bî den liuten wont,
der herze von maniger erge dont.
mir sagte ein priester daz beirisch wîn,
juden und junge wölfelîn
aller beste sîn in der jugent,
in dem alter wehset ir untugent:
als hât noch tugent in sîner jugent
manic mensche und in sînem alter untugent.
nieman ist frumen liuten gram,
er sî denne selber an tugenden lam,
wenne ein ieglich frumer man
sînem genôzen wol guotes und êren gan;
und ob er leit im hât getân,
so gedenket er selber doch dar an
daz âne sache niht geschiht:
zuht hât mit wîsen liuten pfliht.
< bekenne dich selben> ist ein wort,
daz êwiger sêlden und êren hort
in im hât: sêlic ist der man,
der ez wol bedenken kan!
der vindet sîn dort lôn und hie danc.
dâ von sprach her frîdanc:
< swer in sîn selbes herze siht,
der sprichet nieman übels niht;
swer gedenket an sîn selbes missetât,
die mînen er ungemeldet lât;
swer übel verstên kan unde guot,
der weiz wol wenne er missetuot;
swer selber weste wer er wêre,
manic schelten er verbêre.>
nu hoert ein wâr geschriben mêre,
daz nütze ist und ouch lobebêre:
ze rôme was ein gewonheit:
swer mit roemer vînden streit
und mit kreften über want
stete, bürge oder lant,
den sazte man ûf einen wagen
und tet im an mit golde durchslagen
einen roc, ouch muoste sîn
mit pfeller und mit baldekîn
der wagen schône behangen.
alsus wart er enpfangen.
vier pfert giengen an dem wagen,
wîz als ein snê. nu lât iu sagen,
wie schône daz volc in allez enpfienc
und wie ez im dar nâch ergienc:
alle die jungelinge in der stat
riten gegen im an daz pfat,
dâ der wagen her gienc.
dô diu geselleschaft in enpfienc,
ein kneht stuont hinder im, der des pflac
daz er im einez sluoc ûf den nac,
âne haz mit zühten schôn,
und sprach:< nothis elythôn>:
daz sprichet:< bekenne selber dich!
wizze wer du sîst und merke mich:
der grôzen êren, der du hâst,
wirdestu vil lîhte morgen ein gast!
wizze daz des gelückes rat
lützel stêter triuwen hât!
werltlich êre, lop und guft
ist als ein tou, rîf oder tuft.>
der wagen aber vürbaz gienc.
ein ander schar in denne enpfienc
der alten rômêre:
ritter, frîen und burgêre
tâten an ir guot gewant
und riten gein im. sân zehant
sluoc aber einen slac im ûf den nac
der kneht, der sînes genickes pflac,
und sprach aber als dô vor.
swenne er denne kam ze dem bürgetor,
sô mohte man wunne schouwen
von juncfrouwen und von frouwen,
die gein im alle giengen
und froelich in enpfiengen:
si zierten wol den liehten tac.
nu gap im den dritten slac
der kneht: daz beleip gar ungerochen.
er sprach diu wort, diu vor gesprochen
sint, dâ mite fuor er hin în.
golt, silber, pfeller, baldekîn,
edel gesteine und vingerlîn,
manec kleinôt, mete und wîn
wart im denne geschenket.
swer rehte nu bedenket
dise gewonheit lobelîch,
er sî junc, alt, arm oder rîch,
der smêhe sich selber hie ûf erden
und gedenke, daz sîn lîp muoz werden
unreiner denne ie kein ander mist,
swenne im diu sêle entrunnen ist.
mir kumt ofte in mînen sin
waz ich was und waz ich bin:
waz aber ich nu werden sol,
könde ich daz bedenken wol,
vil wol gebezzerte ich mich des.
wenne ez sprach aristotiles:
< unnütze ist swaz der mensche tuot,
er mache denne daz ende guot>:
swer aber sîn riuwe an daz ende spart,
der hât sich niht wol bewart,
sô sîn sêle vert hin die leiden vart
von dem lîbe, der ir sô zart
ist gewest sô manic jâr.
ir sült gelouben mir vürwâr,
daz den lîp sô grôziu nôt
begrîfet, ê denne der grimme tôt
im an gesige, daz selten ieman
dô rehte riuwe gehaben kan.
der sünder an der stat wirt geslagen,
dem got vor gar vil hât vertragen,
daz er sîn selbes muoz vergezzen
swenne er mit engsten ist besezzen,
der vor nie gotes gedenken wolte
ûf erden als er ze rehte solte.
wir sölten haben ze aller stunde
driu dinc: gotes lop in dem munde,
an dem lîbe sîner marter smerzen,
sîner süezen minne fiur in dem herzen;
und daz uns wol erloubet wêre,
daz sölte durch got uns sîn unmêre:
als künic davîd, dô in vil sêre
dürstet und er durch gotes êre
daz wazzer ûf die erden gôz,
des weder er noch sîn volc genôz:
swer der künige buoch ie gelas,
der mac wol wizzen wâ daz was. cxlv. wer hoeren woelle von der welt lauf. der tuo nun hie die orn auf.
wizzet daz diu êrste werlt
niht sô schône was geberlt
mit manigem hofelichen site
als manigen liuten nu wonet mite:
wenne die liute in wilden welden
ümme liefen und in velden,
gelîch wilden tiern und tummem vihe.
sît lêrten si zesamen ziehe
dörfer, stete, in den si sâzen
und mit einander trunken und âzen.
doch wên ich daz her adâm hête
lützel gêren an sîner wête:
prîsschuohe, hûben, gebildet hemde
wâren im biz an sîn ende fremde;
ich wên daz er ouch selten sêze,
dâ man ûz golde und silber êze:
swaz man im gap, daz âz er:
ich wên daz er selten wazzer
ûz rôsen und lilien habe gebrant;
ouch wên ich daz frouwen êven gewant
lützel bilde hête und valten,
der man die frouwen nu siht walten.
doch sült ir merken ein grôz unbilde:
daz kristen liute sint worden wilde,
die bî wolfen und bî bern
in rûhen welden wonent gern
und in wüestunge machent bürge,
daz man arme liute würge:
sint si genôz der guoten einsideln,
daz vindet der tiufel an sîner videln.
einsidel und morder sint in welden:
wer wil ir beider leben melden?
wir lesen eteswenne daz der genas
an der sêle, der ein morder was,
und daz jens sêle verlorn wart,
der manic jâr nie geschar den bart:
doch gevellet mir baz jener leben,
die man der werlde guot bilde siht geben
und den man guoter dinge getrûwet
denne jener, vor den den liuten grûwet.
ein freidic man hiez mecencius,
von dem hân ich gelesen alsus:
swenne er den vienc, des vînt er was,
der muoste ein stinkende madic âs
eins menschen tragen an die vart,
dâ ez ûf in geleget wart
in ein grap, dâ er verdarp
mit jâmer und under dem âse starp:
wie der selbe sît ende nême,
swen ze lesen des gezême,
der suoche diu buoch von roemer tât,
in den grôz dinc geschriben stât
von roube, von brande, von valsche, von morden.
von rôme ist nu ein zuofluht worden
aller der heiligen kristenheit:
diu ie nâch guote und êren streit,
diu nimt nu leider ofte guot ân êre
wider got und sîner boten lêre.
manic velt wart wîz von tôten gebeine,
von bluote rôt, von âse unreine,
ê denne ie rôme kom an die maht
nâch der si vaht tac unde naht:
diz machte erge und gîtikeit:
die tuont der werlde noch manic leit.
unreht gewalt, bete und stiure
machent milte liute ûf erden tiure.
swer herren und jüden ofte muoz geben
sîn guot, der muoz mit sorgen leben;
swen tegelich sorge und nôtige bürgen
âne hilfe, ân rât beginnent würgen,
der muoz sîn ein gemartert man
und trüege er golt mit sîden an.
diz ist der werlde ein grôzer slac:
swaz der mensche erwerben mac
mit sorgen und arbeit naht und tac,
des wirt an sînen dempfesac
vil mêre denne an sîn sêle geleit:
unmâze ist wîsen liuten leit.
swer legt sînen flîz an sînen lîp,
an friunde, an guot, an kint, an wîp,
an kunst, an gunst, an lop, an êre:
der sol bedenken vor vil mêre,
waz krefte, waz tugende, waz wirdikeit
an unser sêle got hât geleit;
er ist ein sinnic, sêlic man,
swer lîp und sêle wol wegen kan.
wizzet swelch mensche irdischen muot
hât, daz minnet ouch irdisch guot:
swer aber mit flîze gein himel trahtet,
irdischer êren er lützel ahtet.
der geist strebt ûf, daz fleisch ziuhet nider:
aleine daz fleisch erstên sol wider,
die erden ez minnet doch nâch sîner art:
und wêr ez niht der sêle sô zart,
so endörfte si niht von sînen schulden
nâch disem lîbe dort marter dulden.
sünde mîdent manige liute
durch drîerleie sache hiute:
eine siht man dâr üm sünde mîden
daz si der helle pîn iht lîden,
eine daz in got wölle geben
nâch disem leben daz êwige leben,
eine die lebent reiniclich
durch ganze tugent sunderlich:
dise mîder underscheiden sint
als knehte, ritter und küniges kint:
durch vorhte mîdent sünde die knehte,
üm solt siht man die ritter vehte,
der tugenden minnern wirt ze lône
von gote des êwigen lebens krône;
swenne der kneht ze ritter wirt
und denne durch tugent sünde verbirt,
sô mac er lôn bî gote vinden,
ein erbeteil mit himel kinden.
ein kurz urloup, mensche, ich dir künde:
< swâ unser herre niht sî, dâ sünde!>
ob sünde niht sünde wêre,
doch sölte si sîn unmêre
durch manigerleie grôz unflât,
die diu sünde an ir hât.
und wêrn die tiufel alle tôt,
dennoch lebte der süeze got,
unser schepfer, den wir sölten êren
und tac und naht sîn lop gemêren.
swâ ich einen winter belîben sölte,
ungern ich blôz dar kumen wölte,
ich zechte ie dar, als verre ich möhte,
swes ich bedörfte und swaz mir töhte:
nu wêr wir alle gern êwiclîche
bî unserm herren in sînem rîche,
und unser tumpheit ist sô grôz
daz wir wênen er enpfâhe uns blôz!
sîn rîche ist uns immer unbekant,
und habe wir vor dar niht gesant
daz wir bî sînen genâden vinden,
sô scheidet er uns von sînen kinden.
swer gewis der êwigen fröude wil sîn,
der merke waz schreip sant augustîn:
< habe gotes liebe in dîner brüste
und tuo denne allez des dich gelüste!>
swer niht gein got wil werden schuldic,
der zeme sich selber und sî geduldic.
mir sagte ein klôsterman ein mêr,
daz mac sich füegen wol dâ her:
vier ebte gein capitel riten
mit irme gesinde nâch iren siten.
einen krâmer si dâ vor in sâhen
mit einem esel ze markte gâhen,
den er gar sêre hete überladen.
dô sprâchen die ebte:< du nimst schaden,
guoter man, wiltu sô sêre
dîn nôz überladen! tuo sîn niht mêre,
wiltu niht daz ez vor dir sterbe
oder an rücke oder an beine verderbe!>
der krâmer sprach:< ez trüege noch nêre,
des man frumen hête und êre:
swie grôze nôt ez von mir dol,
vier ebte gedult trüege ez noch wol!>
dô sâhen die herren ein ander an
und swigen und riten von im hin dan,
wenne er sagte in die wârheit,
ez wêr in liep oder leit.
ouch lese wir in der veter buoche
diz mêre, swer ez mit flize wil suoche,
daz wîlent wêr ein klôsterman,
der selten stêten muot gewan:
nu was er resche, nu was er laz,
nu wolte er diz, nu wolte er daz.
eins tages er sînen abet bat
daz er im erloubte ein ander stat,
dâ er sîn sêle baz möhte behalten
denne in dem klôster bî jungen und alten.
der abt gewerte in des. vil balde
machte er ein zelle in einem walde,
in der er slief, saz, tranc und âz:
dâ twanc in weder nît noch haz.
dâ het er bî im einen kruoc,
den er von ecken ze ecken truoc
in der zelle hin und her,
er wêr vol wazzers oder lêr:
< dort stuont er wol, hie stêt er baz,
ienz machte er hol, diz macht er naz.>
nu stuont der kruoc mitten in der zelle.
eins âbendes gienc der münich gar snelle
und erviel sich über den kruoc.
diz ungemach er im niht vertruoc,
wenne er sluoc in an die want
und sprach:< alrêrst ist mir bekant,
daz mîn gemüete unstête ist gar,
swâ ich bin oder swar ich var!
mac ich bî einem kruoge aleine
niht belîben, wie sölte mich ein gemeine
samenunge bî ir denne dulden?
ich bin unstête von mînen schulden>!
in sîn klôster er dô gienc,
sîn abt in aber wider enpfienc:
dô bezzerte er sich von tage ze tage
und lernte verswîgen und vertrage
und beleip an einem muote stête:
sêlic wêr der mensche, der diz noch tête!
wizzet daz herter widerspân
vil ofte zorn hât getân
zimmerliuten, swenne er in scharten
machte an bîheln und an barten:
seht alsam tuot ein krieges man,
den von sînem kriege nieman kan
bringen: swer dem sol gewarten,
der gewinnet grâ hâr in der swarten.
der ohse treit ungerne sîn joch
und daz er hazzet, daz treit er doch:
swer hazzet dâ bî er belîben muoz,
dem wirt vil selten sorgen buoz.
wizzet er ist ein sêlic man,
der selber im daz geringen kan,
dem er niht wol entrinnen mac:
manic esel treit vil swêren sac.
gedult überwindet freidikeit:
stille wazzer ofte nider leit
starke türne und veste brücken.
swer sich wol kan nider drücken,
sô in gewalt und frevel twinget,
wizzet daz im vil baz gelinget
denne ob er sich vaste sezte wider:
türne drückent bercfride nider.
waz sol der pfîl dir in dem herzen,
der alle tage dir machet smerzen
und dich anders niht gerichet
denne daz er tac und naht dich stichet?
ich müeste einen lieben friunt ûz kiesen,
durch den ich wölte mîn sêle verliesen:
swer denne durch sînen vînt verliuset
sîn sêle, zwei bitter dinc er kiuset:
tac und naht pîn an dem herzen,
nâch disem lîbe dort êwigen smerzen.
swenne ich etwenne in buochen lise,
wer jene wêren und ouch dise
die vor uns lebende wâren,
dirre gein tûsent jâren
und jener sibenhundert jâr,
sô mac mir wahsen grâwez hâr,
daz ich sô kurze zuoversiht
vor mir hân und bin doch niht
deste bezzer an mînem leben.
got müeze uns frist und hilfe geben,
daz wir nâch sînem willen alsô
geleben, daz wir bî im sîn frô!
uns armen ist ûf erden alle zît
als einem der blint gevangen lît,
dem selten ie dehein liep geschach
und in der werlde ouch nie gesach
stern, mânen noch die sunnen,
loup noch gras mit werlde wunnen:
swer dem vil sagte von schoenen frouwen,
von berge, von tal, von walde, von ouwen,
von vogeln, von vischen und von tieren,
wie sunne und mâne die werlt zieren,
waz wîz, swarz, rôt, blâ, grüene, gel,
brûn sî, daz ist im ein spel:
als ist ûf erden uns allen gelîch:
könde wir die fröude in himelrîch
gewegen gein disem jâmertal,
sô wêr der werlde wunne smal,
valschaft, unflêtic unde blint
und noch wilder denne der wint.
ich enweiz wie mich mîn natûre handelt:
sô sich sô manic dinc an mir wandelt
und mich krenket von tage ze tage,
sô hebt sich jâmer unde klage.
ze manigen dingen was mir heiz:
hêt ich gewest, daz ich nu weiz,
um diu hête ich mich baz bedâht.
ze manigen dingen hât mich doch brâht
gewonheit mêr denne mîn natûr:
ich nim nu süeze vür wîlent sûr
ich nim ouch warm vür wîlent kalt:
dô was ich junc, nu bin ich alt
und ist der muot mir worden swêre
mit den geliden. wie sêlic er wêre,
der gote diente die wîle er möhte
und die wîle sîn dienst iht töhte!
der alte ist selten âne klage:
nu houpt, nu site, nu lunge, nu mage
tuont im wê, nu hant, nu fuoz,
trûrens wirt im selten buoz.
swenne er gedenket hin und her
wie gesunt, wie junc, wie starc er wêr
und ouch merkende wirt dâ bî
wie alt, wie kalt, wie kranc er sî:
sô sölte er ûf gein himel trahten
und ûf die werlt gar lützel ahten.
swer êwigez leben wil erwerben,
in dem muoz vor diu werlt sterben:
unsanfte der sîn sünde büezet,
dem noch der werlde minne süezet.
manigen liuten wont nu mite
gar ein wunderlicher site,
die alt sint, kranc und übel gestalt
und doch niht wöllen wesen alt:
si wênent in habichs wîse sich mûzen,
swenne in daz hâr vil schoener ist ûzen
denne ez was vor vierzic jâren:
sölte der kintlich niht gebâren,
der in der jugent swarz hâr hete
und nu hât liehte silberdrête?
er ist besunder ein sêlic man,
der selber sich geschatzen kan,
swenne in kumer oder alter twinget!
wê dem, der swinde dar nâch ringet,
daz im niht wider varn mac:
der hât unruowe naht und tac.
alters fröude und âbent schîn
mügen wol gelîch einander sîn:
si troestent wol und varent hin
als in einem regen ein müediu bin.
wir wünschen alters alle tage,
des zuokunft bringet uns niuwe klage:
sô wirt ouch leider unser jugent
dicke verzert mit maniger untugent:
swer die in sîn alter brenget,
von êwigen fröuden er sich lenget.
alter allen dingen ir kraft
nimt und swachet meisterschaft:
alter ros und lewen krenket,
alter manige swêre uns schenket,
alter manige liute blendet,
alter bluot, marc, hirne swendet,
alter nimt wîben und mannen ir schoene,
vogeln und glocken ir gedoene,
slangen und natern irn schranc,
boumen und buschen irn swanc,
hebichen und valken irn fluc,
hasen und fühsen irn tuc;
alter roubet uns der sinne,
süezer stimme und stolzer minne;
alter nimt uns kurzewîle;
alter spart vil manige mîle,
die man liefe, gienge, rite,
füere sîn krancheit niht dâ mite;
alter machet widerzême
manic dinc, daz vor was genême;
alter machet daz manic degen
in herten strîten ist gelegen,
der wunder tet die wîle er mohte
und die wîle sîn jugent tohte;
alter ziuhet uns alle nider,
die selten sich ûf rihtent wider,
swenne ez uns bringet an die stat
dâ werltlîchiu fröude ein ende hât.
swen armuot twinget von tage ze tage,
der sol gedulticlîchen si trage:
wenne willic armuot ist uns guot,
unwillic armuot schaden tuot:
diu füeret ofte der liute sinne
ze manigerleie boesem gewinne.
armuot machet wuocherer,
diebe, rouber, âbrecher,
morder, valsche prediger,
gîtiger und glîchsener;
armuot manigen kristen twinget
daz er mit im selber ringet,
ob er ein jüde müge werden
oder mit jâmer leben ûf erden;
grôz armuot fröuden gar vergizzet,
sô kumer und hunger ir pfrüende wizzet;
armuot brichet triuwe und eide,
lîp und sêle verliuset si beide:
armuot kan vil grimme rête;
si machet manic wîp unstête,
diu ungern iemer missetête
die wîle si koste und kleider hête;
armuot manige unwirde hât,
man nimt si selten an fürsten rât;
armuot manigen pfaffen unêrt,
der doch der buoche ist wol gelêrt;
armuot irret manigen man
daz er niht lobes bejagen kan,
der friuntholt, frô und milte wêre
und wêr der biutel im niht lêre;
armuot manige schoene maget
verdrucket, daz si wirs behaget
denne ein rîche maget dâ bî,
aleine si blint und hüfhalz sî;
armuot unschuldic bluot vergiuzet,
armuot des lebens sêre verdriuzet;
siechtage unde armuot
nidernt manigen hôhen muot.
swer lîbes und guotes ist gesunt,
dem ist manic gebreste unkunt
den arme liute habent ûf erden,
swelch rât der sêle beginne ouch werden.
willic armuot lebt hie kumerlîche,
daz si bî gote sî immer rîche.
wol im swem got daz guot beschert,
daz er den jüden ir kint niht nert
mit sînen kinden, als ich hân
wol vier und zweinzic jâr getân
und tuon noch leider alle tage!
swer siech und arm ist, der muoz klage
daz im sîn tage sint entsliffen
und er mit sorgen lît begriffen.
sîdîn biutel und güldîn senkel
sint swacher denne eins flôhes schenkel
in den herzen, diu got minnent
und üm dise werlt sich niht versinnent:
der ist noch minner bî unsern zîten
denne dishalp meres ist tragodîten.
swer gar einveltic wil sîn ûf erden,
der muoz ê narren narre werden.
ûf erden heizent hundert jâr
ein werlt: wer gelebte diu gar?
swie froelîch wir gebâren,
doch kumt ze ahtzic jâren
selten ieman oder dar über:
und hête wir hundert tûsent züber
vol goldes, sô müeste wir doch von hinnen:
wer wil dâr üm sich versinnen?
wir leben in einer tôren wîse,
pfaffen, leien, junge, grîse,
wölle wir des lîbes wollust betrahten
und ûf die sêle sô vil niht ahten.
man machte manige kriege sleht,
diuhte ieglichen niht er hête reht.
muotwillic leben und gêher zorn
hât manic lip und sêle verlorn,
muotwille und tegelich boese bilde
machent pfaffen und leien leider wilde.
unser herre got gebe, daz münich und nunnen
wol der werlde sîn entrunnen!
von antlâzes heilikeit
kumt ofte liep unde leit.
gotes diener sint gote liep,
swer gerne stilt der ist ein diep.
wir legen uns selb vierde nider,
sô stên wir ûf selb vierde wider:
wir ezzen, wir trinken, wir rîten, wir gên,
sô müeze wir ie selb vierde stên:
lîp und sêle, engel und vînt
sô lange bî einander sint,
biz si sich müezen scheide
mit fröuden oder mit leide:
wenne diu heilige schrift uns lêrt,
daz kristenliute trôst gemêrt:
daz sant pêters schiffelîn
muoz noch liden manige pîn
und sol dâ von ertrinken niht,
swie vil joch leides im geschiht.
swie sêre wir nu dem lîbe zarten,
doch werde wir gelîch den schemebarten:
sô die sehen beginnent starren
und die rôten schedel zarren
an den ougen und sô diu wangen
mit tiefen runzeln werdent behangen
und sô diu nase und ouch der munt
ir unflât tuont uns allen kunt.
niun venster ein iegelich mensche hât,
ûz den selten iht reines gât:
nase und ougen, ôren und munt
habent siben venster, zwei sint uns kunt,
diu die döuwunge wîsent abe
nâch menschen natiurlicher labe.
ein frischer vels frisch wazzer giuzet
ûz im, daz reine und lûter fliuzet:
als merket man wol wie wir sîn innen
bî dem, daz man ûz uns siht rinnen:
swer diz wölte bedenken eben,
dem würde unwert diz kranke leben.
maniger sündet ûf den trôst,
daz der schâcher wart erlôst:
swer sîn riuwe dâ hin spart,
der vert vil lîhte ein übel vart.
der hôhe meister origenes
trôste gein gotes güete sich des,
daz nimmer nieman würde verlorn:
sô vorhte jûdas, gotes zorn
wêre groezer denne sîn missetât,
daz in ouch betrogen hât.
oben über gevarn und unden durch
hât helle flügel und helle furch:
swer daz mittel wol kan halten,
der mac wol des himels walten.
wenne manic mensche in sünden lît,
daz sich nâch der vergangen zît
vil mêr sent und nâch der jugent
denne nâch der verlornen tugent:
< ouwê>, gedenket ein altez wîp,
< und hête ich alsô schoenen lîp
als ich wîlent hete,
waz ich noch wunders tête!>
swer sünden wil biz an den tac
daz er nimmer gesünden mac,
den lêt diu sünde, ern lêt si niht.
vil ofte leider daz geschiht,
daz der ze sünden gibet rât,
der gar unschuldic wil sîn der tât.
als wîlent ûf tugent und ûf frümikeit
irn flîz die alten habent geleit,
alsô leit nu diu kristenheit
irn flîz ûf boese kündikeit.
dâ von sprach der wîse man,
des sprüche nieman gevelschen kan:
< ob ich vor gote gesprechen ez tar,
sô dunket mich gar ze kleine diu schar,
durch die krist die marter leit:
als nu lebet diu kristenheit,
so enwirt der zehende niht behalten,
got wölle denne güete, niht rehtes walten.
wenne süln juden, ketzer, heiden
von sînen genâden sîn gescheiden,
sô hât der tiufel ein michel her:
got gebe, daz uns sîn gnâde ner!>
got tuot allez daz er wil
und verhenget uns unbildes vil:
und rêche er allez daz er mac,
sô stüende diu werlt niht einen tac.
got nieman des engelten lât,
ob er der werlde hulde hât:
ern ruochet waz der mensche tuot,
ob er daz ende machet guot.
man lobt nâch tôde manigen man,
der lebende selten lop gewan,
swie vil er tugende hât getân:
der nît im niht des lobes gan.
wêr ieman der daz füegen könde,
daz man einem man der êren gönde
die wîle er lebte, der man im gan
swenne im der tôt gesiget an!
man weiz ofte niht waz man verliuset
an manigem menschen, biz man erkiuset
vil lîhte ein anderz, daz wirs füeget.
wol in, den dâ mite benüeget,
dâ mite in benüegen sol:
dem ist mit kleinen dingen wol!
ein dinc ich lange gemerket hân
und wundert mich, daz manic man
einem fremden vil baz êren gan,
des er vor künde nie gewan,
denne einem der bî im ist erzogen.
aleine man ofte bî in betrogen
werde, doch sehe wir understunden
daz sich gar sêre verkêren die kunden
gein den, die vor in wâren liep;
grôzin êre ist alter triuwen diep.
swer in der sunnen glaste gêt,
swâ der sitzet oder stêt,
bî dem wil ie der schate sîn:
verwandelt sich der sunnen schîn,
sô vert der schate sân dâ mite.
diz ist ouch der werlde site:
swer in der sêlden glaste vert,
der wirt wol von den liuten geêrt.
nu hoert waz dennoch mêr geschiht:
maniger sîn ze mâge giht,
swenne er sîn guot gemêren siht,
der vor sprach, er bestüende in niht:
dirre ist im gesippe
von der alten adâms rippe,
jener ist sînes rindes kalbes seil:
er gewinnet friunde ein michel teil,
die sîn ze blicke nement war,
biz daz er wirt sîns guotes bar.
sô daz gelücke swindet,
der friunde er lützel vindet:
er wirt hin nâch der selben spot,
von den er kumen ist in nôt.
wol im, der vil friunde hât,
wê im, des hilfe gar an in stât!
der rîche versmêhet den armen,
daz müeze got erbarmen!
swelch mensche im ellende verre gêt,
swâ daz sitzet oder stêt,
daz sêhe vil gerne daz man güetlîch
gein im gebârte und minneclîch:
swenne man des gein im niht tuot,
sô dorret sîn lîp und trûret sîn muot.
nu wizze wir wol daz unser leben
niht stêter fröude uns mac geben,
sit wir alle von hinnen varn;
und daz nieman kan bewarn,
wir müezen sterben und wizzen doch niht
wie, wâ oder wenne daz geschiht.
wê dem, den werltlich êre nu smirt,
ob denne sîn sêle ellende wirt
sô si gein heimôte sölte varn!
swer sîniu guoten werc wil sparn
biz er nimmer geleben mac,
dem kêrent die heiligen denne den nac,
sô man die wit stricket an den ast:
nu wê dir armer, ellender gast!
fürsten, ritter und arme liute
trahtent alle gerne hiute
wie si sich wol gefriunden ûf erden
mit irn kinden, daz diu werden
hôch von edelem geslehte:
swer sînem dinge wil tuon rehte,
der gefriunde sich gein himelrîche:
dâ wert diu friuntschaft êwiclîche.
mîn sêle vil werder ir denne sêhe,
ob diu genâde mir geschêhe
daz diu genâden volle marîe,
katharîne, agnes und lucîe
mit irn gespiln gein ir giengen
und si ze stêter fröude enpfiengen,
denne ob der künic von arrogônie,
der rîche soldân von babilônie,
der roemer künic und alle die fürsten,
die man nâch werltlichen êren siht dürsten,
gein ir giengen und alle ir frouwen:
waz wunne möhte si an den beschouwen,
ûz den diu werlt ir goukel spil
machet ûf erden als lange got wil?
swer lîbes kraft suochet in den krêmen
ze lange, der wil des tôdes rêmen:
swer stête fröude hie suochet ûf erden
ze lange, der mac ein tôr wol werden.
kleiniu kint und alte liute
weinten ie mêre und tuont ouch hiute
denne die mittelwehsic sint.
manic jâmer weinent kleiniu kint,
ze dem tegelich ir leben rennet:
swie lützel ir jugent daz bekennet!
der alten jâmer ist manigerleie.
wie pfaffe, münich, nunne oder leie
hie leben oder von hinnen scheiden,
welch meister kan uns des bescheiden?
wunder ist daz immer kein mensche ûf erden
frô ist oder immer frô kan werden:
des geburt mit jâmer ist bevangen,
sîn leben betwungen mit jâmers zangen,
sîn ende begriffen mit herzeleide:
diz dritte tuot wirs denne jene beide.
swelch mensche disiu driu dinc wol bedêhte,
der lieze manic swinde, irdisch getrehte
und trahtet, wie er der werlde entrünne
und êwige fröude bî gote gewünne.
swinde getrehte wirt nimmer guot,
ez krenket hirne und swendet bluot;
swinde getrehte ûf boesiu dinc
ist innen krump und ûzen linc;
swinde getrehte fröude bestürzet,
swinde getrehte leben kürzet.
von süezem bluote kumt süezer muot,
von sûrem gemüete bitter bluot.
swer guot gewinnet swie er mac
und friunden und mâgen kêrt den nac,
daz nâch des tôde sîn friunde in klagen
mit triuwen, daz hoere ich selten sagen.
sint boese jüden des tiufels rüden,
wes rüden sint denne getoufte jüden:
ich meine die gîtigen boesen kristen,
die bî den jüden habent ir kisten,
in die man sament irn gesuoch?
ô schanden hort, ô êwiger fluoch,
swâ gotes zwîfeler daz nement
des sich gerehte jüden schement!
gîtiger, zwîfeler, glîchsener
sint tugende und gotes minne lêr.
sô junc ist nieman noch sô alt,
daz er sîn selbes habe gewalt.
alle künige ûf erden mit irn hern
mügen sich der floehe niht erwern:
waz frumt in silber oder golt,
sint gotes heiligen in niht holt?
war kumt ir schoene, adel und gewalt,
swenne ir körper sint gestalt
als eines armen, der nie wîn
getranc und nie gesach baldekîn?
möhten freidige herren hiute
lenger leben denne arme liute,
si triben ûf erden sô vil muotwillen,
daz si nieman könde gestillen.
wol im der sich gefriundet alsô,
daz sîn sêle ist immer frô
bî dem obersten hofegesinde,
dô im der wirt als sînem kinde
gibt êwiger fröuden erbeteil,
êwige sêlde und êwigez heil!
manic mensche weint, swenne ez sîn guot
verliuset und hât gar trûrigen muot,
swenne ez sîn friunde sterben siht:
ouwê, wâr üm beweine wir niht
mit ganzer riuwe von herzen grunde,
daz wir den ze maniger stunde
haben erzürnt, der uns geben
hât friunde, guot, êre und leben?
wir schelten juden unde heiden
und sîn in gram, daz von in beiden
unser herre grôze marter leit:
sô sölte vil mêre uns wesen leit,
daz in manige kristen liute
wirs ûf erden marternt hiute
mit boeser tête, mit valschen rêten,
denne juden oder heiden ie getêten.
wer die sîn, daz lâze ich belîben:
ein man möhte ouch ze vil geschrîben.
genuoc ist bezzer denne ze vil,
swer rehte mâze merken wil.
etswâ hân ich ze vil gemezzen,
etswâ hân ich mich vergezzen.
sprichet ieman daz ich ofte rüere
ein materie und ofte în füere
mit wandel worten einen sin,
der wizze daz ich vil tummer bin
denne sant gregôrie der heilige man,
der sîn messebuoch huop an
mit den worten, diu er hât
gerüert niht über ein halbez blat!
swer ouch in sînem antifener
rehte wil merken, wie dicke er
rüert und schrîbet einen sin,
der lêt zegiezen mich mîn zin
swar ich wil, als in sîn golt,
und ist mir üm mîn arbeit holt.
swenne ich gedenke hin und her,
waz ich nu bin und waz ich wêr
und waz ich noch werden sol,
sô wirt mîn herze jâmers vol.
unzuht ist nu sô gemeine worden,
daz wir wênen ez sî ein orden,
den wir alle süln behalte,
rîche und arme, junge und alte.
ein ieglich mensche hât sînen site:
swem diu gewonheit volget mite,
diu gote niht ist widerzême,
des jugent und alter wirt genême.
wenne niuwiu blech in alten pfannen
sint tumme site an alten mannen,
unlustic mâl an jungen lîben
sint oede gebêrde an alten wîben,
adel bî boeser geselleschefte
sint boese bîwerf an edelm hefte,
honic in sûren ezzich krüegen
sint senfte liute bî ungefüegen.
manic schoene gedoene wart wîlent funden,
daz man unsanfte ze disen stunden
vinden könde oder vinden möhte:
welch herze wêr nu, daz dar zuo töhte?
diu süezen herzen sint leider tôt,
diu sûren mit leide noch ezent brôt.
künic davîd, der vil wunders rüerte,
vil ofte in sînem salter în füerte
sîner vînde wort, werc, valschen rât
und ander sunder missetât:
denne ich dehein materie în füere
oder mit wandel worten rüere.
swer die bibeln hât gelesen,
der muoz mîn geziuge des wesen,
daz sant jerônimus der hôhe lêrer
vil mêre hât, denne ich, hin und her
von dirre materie an jene gevarn;
kein dihter mac daz wol bewarn.
der wise man jêsus syrach,
des munt vil wîser worte sprach,
hât sîn vil schoene tiefen wort
zeströuwet in maniges sinnes ort:
als hât her salomôn getân
und manic ander wîser man.
swer dinges vil begrîfen wil,
des sinne rêment niht ûf ein zil.
got minnet slehte einveltikeit,
der wênic ist in der kristenheit.
swer gerne swenden wölle sîn hirne,
daz er tiefiu wort ûz kirne
und durch breche tiefen sin,
der neme hie lop vür dort gewin
und smelze sîn hirne in sorgen tegel.
ich hân dem winde mîns herzen segel
bevolhen: swar mich der hât getriben,
des hân ich ein teil geschriben
in dirre wilden werlde wâge,
und ist ein dinc doch daz ich klage:
daz manic mensche ofte des verdriuzet,
daz ez ze lîbe und ze sêle geniuzet;
und daz im manic dinc sanfte tuot,
daz weder ze lîbe noch ze sêle ist guot
und des im nieman saget danc.
dâ von sprach her frîdanc:
< der wîsen und der tummen strît
hât gewert vil manige zît
und muoz noch vil lange wern,
man mac ir beider niht enbern.
ein tôre niht anders bête,
denne daz man lobte swaz er tête.
swer tôren wölle gestillen,
der rede nâch irem willen.>
daz nu diu werlt sî tôren vol,
daz hât hie vor bewêrt uns wol
ein buoch heizet barlaam josaphat,
in dem diz mêre geschriben stât,
daz ein einhorn einen man
jagte, als ich gelesen hân:
der lief als in dô twanc diu nôt,
wenne er forhte den grimmen tôt
von dem tiere enpfâhen.
vil balde begonde er gâhen,
daz er im entrünne
und fride vor im gewünne.
sus lief er an eins velses steige,
der hete vür sich ein tiefe neige
rehte als ein mûre abe ze tal.
dô der arme in engsten qual,
dô sach er under im einen sê,
in dem tûsent oder mê
tracken und würme swummen.
in swefel, in beche si grummen
ein ander und ginten ûf gein dem man:
ich wên nieman gesagen kan,
in welhen engsten er dô wêr.
er stuont und sach hin und her
und sach ein böumelîn an dem velse
under im, daz begonde er helse
und hienc an im: dô sach er toben
die würme under im, den einhorn oben.
under des dô diz geschach,
zwuo miuse er under im sach,
diu eine was swarz, diu ander wîz:
die leiten dar an iren flîz,
wie si des böumelîns wurzeln gar
schier ab genüegen. nu wart gewar
der arme in allen sînen noeten,
den man drîn enden wolte toeten,
daz ein honicseimelîn
hienc neben im an einem zwîgelîn:
daz leckete er in den noeten doch.
seht, alsô tuon wir alle noch!
der einhorn bezeichent den tôt,
der uns alle bringet in nôt:
der jaget uns ûf der helle sê;
sô habe wir uns, müge wir niht mê,
an unsers lebens böumelîn;
sô mügen wol die zwuo miuse sîn
tac und naht, die unser leben
abe nagent; und sehe wir kleben
eins armen gelustes hongelîn
neben uns, sô lâze wir alle die pîn
varn, diu uns künftic ist
und lecken ze einer kurzen frist
daz honic und wizzen doch niht alle,
wenne der boum beginnet valle.
ein valscher trôst hât uns vergeben:
wir hoffen alle lange leben
und lecken dirre werlde honic,
swie vinster doch und ouch wie ronic
der werlde walt sî, durch den wir
gên alle tage. geloubet mir:
swer ze der werlde sich dunket wîse,
daz der die hôhen wîsheit prîse,
die die heiligen wîlent hêten
an worten, an werken, an süezen rêten,
des enwil ich niht gelouben.
ein man mac sich wol selben touben,
der einen esel wil harpfen lêren
und sôgetâne liute wil bekêren:
wenne sant paulus geschriben hât
in sînen briefen an einer stat:
< ein vihelich mensche verstêt des niht,
daz von gotes geiste geschiht:
gein süezer andâht ist ez laz,
sîn fleischlich tumpheit füeget daz.>
kriegt mit einem tôren ein wîser man,
er zürne mit im, er lache in an,
so enhât er doch mit im niht fride:
wenne tôren sint unzühte smide:
swer gein den grôze wisheit üebet,
âne allen danc er sich betrüebet,
wenne si spottent sîner lêre
und hât ir weder nuz noch êre.
swer lêrt einen blinden hiute schaben,
einen hantlôsen stricke graben,
und durch gemach wil katzen baden,
dem kargen geste ze hûse laden,
einen lamen wil lêren verre springen,
einem tôren wil sagen von wîsen dingen,
einem touben wil singen süezen sanc:
der dient in allen âne danc.
künic davîd und her senecâ
lêrent uns hie und anderswâ:
< swinc dich niht in allen wint,
bis virwitze niht als kleiniu kint!>
swer allenthalben wesen wil,
des herze hât niergen stêtez zil.
manic man hât gar wîten grif
ûf grôz dinc, der sîns herzen schif
nie konde gerihten ûz sorgen flüete.
wer sprichet, daz der selbe niht wüete
mit gesundem lîbe, der niur daz minnet
daz unstête ist und im entrinnet?
er slâfe, er wache, er rîte, er gê,
er ezze, er trinke, er sitze, er stê:
sô swindet vor im der werlde prîs
und smilzet als vor dem touwe ein îs.
swer komen wil in der engel kôr,
der sî münche, pfaffen und leien tôr:
swer werltlicher êren wîsheit hât,
der kumt vil selten an die stat
dâ aller wîsheit spiegel ist:
ich meine dîch, herre jêsu crist!
er müeze ein tôr vor werden ûf erden,
swer kôrherre wil ze himel werden.
werltlich tôren meine ich niht,
der man nu leider gar vil siht
die nie gelernen wolten tugent;
und swâ die sterbent in tummer jugent,
die sölten uns alle vil mêre erbarmen
von herzen grunde denne ander armen,
wenne si sich lützel hânt bewart
gegen der jêmerlichen vart,
die ir sêle vert mit leide,
sô si muoz von hinnen scheide.
swem gotes liebe sîn herze süezet,
alliu crêatûre im büezet
sîn siuche, sîn sorge, sîn angest, sîn nôt
und troestet in biz in den tôt.
swenne er mit süezem flîze an siht
waz hin und her bî im geschiht,
wie diz und daz got geordent hât,
sô vindet er hilfe, sô vindet er rât
ûf erden an manigerleie dingen,
an bluomen, an boumen, an vogel singen,
an herbest, an lenzen, an sumer, an winter,
dâ von sîns herzenleides sinter
swinden muoz und sîn gemüete
grüenen in süezer gotes güete:
wenne swaz oben in den lüften swebet
und unden in der erden klebet
und in des meres ünden strebet,
swaz kriuchet, fliuget, swimmet, lebet,
daz ist dem menschen undertân.
dâ von sprach ein wîser man:
< allez daz ûf erden lebet,
kriuchet, fliuget, loufet, swebet,
fürhtet des menschen aneblic,
wenne sîn antlütze ist im ein schric.>
der mensche ist guoter witze blint,
der niht merket daz ein kint
rosse und rinder meister ist,
gein den sîn kraft ist als ein mist;
und daz sich vor des menschen listen
niht ûf erden kan gefristen,
ez fürhte sîne meisterschaft:
wer danket dem, der uns gap die kraft?
sölte unser herre uns dar nâch geben
als wir nâch sînem willen leben,
sô wêr unser hôchfart schier gelegen,
swie wol wir nu des lîbes pflegen.
ein iegelich mensche im selber lebt,
nâch tugenden lützel ieman strebt.
unzuht tritet über alliu zil:
swer unzuht niht mîden wil
durch got und durch sîn selbes êre,
waz sol dem hôher meister lêre?
swer niht wil fürhten gotes kraft,
waz sol dem ander meisterschaft?
ein frum man strâfte sînen sun
und hiez in tugentlichen tuon.
er sprach:< genanne, des entuon ich niht,
wenne ich wil gerne ein boesewiht
vürbaz sîn âne dinen danc!>
dô sprach der vater:< sun, nu ganc!
volgestu mir niht, sô lâze ich dir
dînen willen, biz daz du mir
vil lîhte gerne volgen wöltest
und têtest allez daz du söltest!>
alsô tuot unser herre noch
uns allen und sîn wir im doch
widerspênic und sînem gebote,
biz daz uns kumt des tôdes bote:
sô kêrte wir denne vil gerne wider:
sô drücket uns sîn gewalt dernider.
nu hoert ein gelîchnüsse, niht vür wâr:
ein frouwe eines nahtes ein kint gebar
daz wart getoufet. nu het ir man
einen gast behalten, den rief er an,
daz er des kindes tote würde
und hülfe im von der sorgen bürde.
diz tet der gast. dô daz geschach,
der wirt ze sînem gevatern sprach:
< gevater, sagt mir wer ir sît,
daz ich iuch vürbaz alle zît
baz denne ander liute erkenne,
swenne ich iuch vor mir hoere nenne!>
er sprach:< gevater, ich binz der tôt,
der manige angest unde nôt
in der werlde hât gemacht
und noch machet tac und naht!>
< eyâ, lieber gevater mîn,
sô sült ir mir genêdic sîn
und lât mich lange ûf erden leben!>
< des wil ich iu mîn triuwe geben>,
sprach er,< vil lieber gevater mîn,
daz ich iu manic botelîn
vor wil senden ê denne ich kum;
dâ von sit froelich und ouch frum!>
mit der rede er von im fuor.
der man lebte sît, biz manic fluor
in dem lande wart abe gesniten.
dô wart er siech. nâch sînen siten
kom der tôt und stuont vür in
und sprach:< wol dan, gevater, ich bin
her kumen daz ir mit mir vart!>
< wê, wie habt ir denne bewart
iuwer gelübde, daz ir tâtet mir?>
er sprach:< gevater, wizzet ir:
dô einez iuch in die sîten stach
und dô ir sprâchet: « awê mir, ach,
wê mir, wê, waz sol diz sîn? »
seht, daz was mîn botelîn!
dô iu diu ôren begonden diezen
und diu ougen über fliezen
und gein der sunnen tunkel sîn,
dô sande ich iu zwei botelîn.
dô iu die zene tâten wê
und iuch der huoste mêr twanc denne ê
und swinde gemüete iu wonte bî,
dô sande ich iu boten drî.
dô iu diu bein niht wâren snel
und dô sich rimpfende wart daz vel
und dô diu stimme iu heiser wart
und dô iu grâwende wart der bart,
dô sande ich iu vier botelîn.
gevater, ich hân die triuwe mîn
vil wol an iu behalten!
lât got der sêle walten
und scheidet iuch von disem lîbe,
ich enlâze iuch langer niht hie blîbe!>
alsô starp der guote man.
swer diz bîspel gemerken kan,
der bezzer sich und sehe sich vür
ê denne der tôt kume ze der tür.
der sîten stich manet uns alle,
daz wir lâzen von dem schalle
den wir heten in der jugent,
und uns rihten an senfte tugent.
uns mant daz ougen überfliezen,
daz wir von herzen grunde giezen
zeher üm unser missetât,
daz der sêle werde rât.
daz ôren diezen bringet uns her
schalmeier, swegeler, sumerer,
die des tôdes kunft ouch kündent
uns allen die ûf erden sündent.
ouch mac daz diezen von den ôrn
uns künden vor daz schellehorn,
mit dem die tôten erwecket werden,
der lîp nu fûlet in der erden.
dâ von hât sant jerônimus
an einer stat geschriben alsus:
< ich ezze, ich trinke, ich sitze, ich stê,
ich slâfe, ich wache, ich rite, ich gê,
sô dunket mich allez daz diu stimme
durch mîn ôren schelle mit grimme:
« stêt ûf, ir tôten! ir sült geben
dem rihter antwürte üm diz leben! »>
nâch den ôren manent ouch die zene
uns alle, daz wir uns süln entwene
der koste diu unmêzic ist,
der wir gewont haben lange frist.
der huoste mant uns daz wir bîhten
und die sêle von sünden lîhten,
daz si der êwigen pîn entrinne
ê denne des âdems uns zerinne.
diu trêgen bein heizent uns gedenken
daz wir uns gein der erden senken,
von der wir bekumen sîn
und müezen aber wider drîn.
uns manent die runzeln und grâwez hâr,
wie wir verzert haben unser jâr.
swelch boum wil dorren, der hebet an
in dem wipfel und dar nâch sân
beginnet rimpfen sich diu rinde
und dar nâch schier beginnet er swinde
an krefte, an fruht von tage ze tage:
daz selbe müge wir von uns klage.
nâch lanclîbe alliu diu werlt strebt:
und hête adâm biz her gelebt,
daz wêre gein der êwikeit
niht eines twerhen halmes breit.
swenne ich nimmer geleben mac,
sô gêbe ich gerne üm einen tac
die werlt alle und wêr si mîn.
got herre, lâ dir geklaget sîn,
daz ich der tage sô manigen hân
verlorn und daz ich noch niht kan
in mîner alten zît mîn leben
nâch dînem willen rihten eben!
diz machet boesiu gewonheit
und mîn lazheit: wêr mir daz leit,
sô hülfestu mir, daz weiz ich wol;
dâ von ich billich pîn dol,
wirde ich alsus funden.
herre, durch dîn heiligen wunden,
die du hâst durch uns erliden,
beschirme uns vor der helle smiden!
ouwê der herten rechenunge,
die beide der alte und ouch der junge
haben muoz, ê denne mit leide
diu sêle sich von dem lîbe scheide,
bî dem si beliben ist kurze frist
gein dem daz immer êwic ist!
diz bedâhte vil wol ein wîser man,
als ich vür wâr vernumen hân.
ein rîcher herre sich des beriet,
daz er von lande und liuten schiet
und fuor verre in fremdiu lant,
dâ sîner dienstmanne in einer sît vant
in einem klôster, daz ist wâr,
in dem er hete manic jâr
mit dêmuot klôsterzühte gepflogen
und ofte die glockestrenge gezogen
in gotes dienste spât und fruo.
diz sach sîn dienstman und gienc zu
und sprach:< vil lieber herre mîn,
wâr üm wöllet ir niht bî uns sîn
in der werlde bî guote und êren?
wer hiez iuch in diz klôster kêren
und einen sô swachen messener werden,
der vor sô grôze êre hete ûf erden?>
dô er den dienstman ane sach,
dehein wort er anders dô sprach
denne:< üm daz immer und üm daz immer,
dort ie süezer, dort ie grimmer!>
der dienstman inneclîchen weinte
und frâgte den herren waz er meinte:
daz er dâ von im niht entflôch,
daz machte daz er die glocken zôch;
und dô er aber in ane sach,
vil klôsterlîchen er dô sprach:
< üm daz immer, üm daz immer,
in himel ie süezer, im helle ie grimmer!>
der dienstman gienc von im hin dan.
ein urloup er im dô gewan,
daz er mit im erkôste sich,
und dar nâch schier wart er geistlich
und ander sîn genôzen vil.
swer daz immer merken wil,
der ahtet ûf die werlt lützel
und ûf irs glanzes fûlen stützel.
wizzet swer sich durch got hie smücket,
der wirt gein himel ûf gezücket:
swer aber durch hôchfart sich ûf rücket,
der wirt vor gote nider gedrücket.
pfaffen und leien schaden tuot
daz nieman strâfen nimt vür guot,
und swer sich selber niht enwil
bekennen, der hât unsinne vil;
swer sîn selbes rihter wêr,
dem wêr dehein gerihte ze swêr,
wenne er sich selber könde verslihten
daz nieman über in dörfte rihten.
bekennet wir uns alle selber wol,
sô wêren diu lant niht tôren vol,
sô zemte wir unser missetât
diu wîte flüge und sprünge hât,
und sêhen gotes wunder an
diu er alle tage tuot und hât getân:
sît er diu kleinen vogellîn
beschirmet, daz in ir klêwelîn
niht erfriesen in dem winter,
sô daz wazzer als ein sinter
von grôzer kelte wirt gebert;
sît er diu kleinen würmelîn nert
und von dem sâmen in der erden
lebende fruht lêt wider werden,
und ûz einem kranken hölzelîn
obez uns schenket unde wîn!
wie möhte sîn genâde uns bezzer gesîn,
der ûz einem mâhen körnelîn
tûsent tûsent ûz der erden
wahsen lêt und zitic werden!
wir sölten in loben ze aller stunde
mit süezer andâht von herzen grunde,
wölte wir der sêle dinc als wol ahten,
als wir des lîbes nôtdurft betrahten.
des schrîbet uns in examerôn
der heilige sant ambrôsie vil schôn.:
< der mensche mit vogeln hât gemein,
wenne der vogel hât zwei bein,
ûf den er ûf gerihtet stêt.>
sam tuot der mensche swâ er gêt:
er sol ûf als der adelar
gein himel sîn ougen rihten gar.
zwein vetichen sint sîn arme gelîch:
er sî junc, alt, arm oder rîch,
sô sol er sîne hende gein gote
ûf rihten und tuon nâch sînem gebote.
wenne ez sprach der wîse man,
des sprüche nieman verkêren kan:
< swer übel wider übel tuot,
der hât menneschlichen muot;
swer übel wider guot tuot,
der hât tiufelischen muot;
swer guot wider übel tuot,
der hât engelischen muot.>
sünden daz ist menschlich,
büezen das ist götlich,
verzwîfeln daz ist tiufelich:
daz machet den menschen tiufeln gelîch.
wâr üm ein mensche werde verlorn,
daz ander ze gnâden sî erkorn,
swer des frâget, des ist ze vil:
got sol und mac tuon swaz er wil.
swaz got mit sînem geschepfede tuot,
daz sol und muoz uns dunken guot.
wâr üm unser herre fünfleie pîn
an uns lege, daz lâze wir sîn.
marîa, paulus unde job
süln üm ir pîn im singen lop,
und mit in der blinde man
an dem er wunder hât getân,
des vater und muoter nie den zorn
verdienten daz er was geborn
blint, denne daz an im besunder
got wolte erzeigen sîniu wunder.
herôdes was ein übel man:
des pîn huop sich ûf erden an
und muoz dort wern immer und immer
ân alle hoffenunge ie grimmer.
wol im, den got hie pînet ûf erden
und lîp und sêle lêt über werden
der pîn, diu immer wert ân ende!
swer wölle daz in der vînt iht schende
und bringe in in êwigez ungemach,
der merke wie her frîdanc sprach:
< ich hoere sagen die wîsen,
ein nagel behalte ein îsen,
ein îsen ein ros, ein ros einen man,
der man ein burc, der strîten kan:>
diu burc ein lant betwinget,
daz ez nâch hulden dinget:
der nagel ist vil wol bewant,
der isen, ros, man, bürge und lant
solher êren geholfen hât,
daz ir aller dinc wol stât.
disiu êre mit disem grôzen frumen
ist von einem kleinen nagel kumen:
als kumt von êrste von kleinen dingen
daz êwiclich die sêle muoz twingen.
ein klein glanster enzündet ein fiur,
von dem daz hûs und ouch diu schiur
wirt enbrant, dorf unde stat:
alsam tuot unser missetât:
diu hebt mit kleinen dingen an
und wehset, daz ir nieman kan
gehelfen swenne ir wirt ze vil,
als ich iuch bescheiden wil:
des menschen ouge hât manigen wanc:
von sînem gesihte kumt der gedanc;
der gedanc zehant den gelust gebirt,
von dem daz herze bekumert wirt;
der gelust suocht ze den sünden rât;
rât bringet verhengunge, diu die tât
zuo bringet: sô kumet gewonheit;
diu nôtdurft vezzel an ez leit;
den vezzel verstricket verzwifelunge
sô vaste, unz êwigiu verdampnunge
den menschen an libe, an sêle verderbet,
der sôgetân untât ûf sich erbet.
swer lange hât den ougen smerzen,
der gedenket ofte in sînem herzen,
swenne er niht wol gesehen mac:
< got herre, gelebte ich noch den tac
daz diu fröude mir geschêhe,
daz ich die liehten sunnen sêhe
und bî mînen friunden sêze,
mit den ich froelich trünke und êze,
und mit in kurzwîlen gienge,
dâ mich der und ich disen enpfienge
bî schoenen frouwen in wurzgarten!>
swer nu wil rehte vür sich warten
und von der êwigen fröude niht wenken,
der sol ofte alsô gedenken:
< disiu werlt mit sorgen ist ümmezogen:
daz merke wir an dem regenbogen,
der grüene, gel ist unde rôt:>
diu grüene varwe bediutet die nôt,
die diu werlt hete über al,
dô daz wazzer berge und tal
gelîche überzôch vil manigen tac,
dô her nôê der archen pflac;
so bediutet diu gelwe varwe dâ mitten
alle, die in der werlde smitten
mit dem gelwen tôde ringen:
swie sêre si tanzen, reien, springen,
doch broget ir fleisch der gelwe tôt,
denne si sterben in grôzer nôt;
diu rôte varwe bediutet daz fiur,
daz kreftic, grôz und gar ungehiur
dise werlt gar verbrennen sol:
daz wizze wir alle selber wol:
ouch wizzet daz wir geschriben vinden,
daz der regenboge sol verswinden
vierzic jâr vor dem jungsten tage
nâch der heiligen lêrer sage.
nu künne wir alle gar wol rechen:
wil man ein ort uns abe brechen,
daz merke wir wol, und merken niht
vil groezern schaden, der uns geschiht
swenne wir sehzic jâr geleben:
wölle wir denne rechen eben,
der hab wir unserm herren gote
niht fünf gedienet nâch sînem gebote.
uns gebürt daz jâr wol halbez an
ze slâfen, als ich gemerket hân:
wie manige zît hab wir versezzen
beide mit trinken und mit ezzen!
wie vil hab wir ir verlorn
mit spil, mit kurzwile und mit zorn,
mit swinden gedanken üm guot und êre
wie wir möhten die gemêre!
swer diz eben merken wil,
den mac wol wundern daz got sô vil
üm kleinez dienst im genâde tuot,
daz er im lîp, sêle, êre und guot
sô milticlich ûf erden lîhet,
und in sînes rîches niht verzîhet
ez müge nâch disem lîbe im werden,
wil erz verdienen hie ûf erden.
swie sêre wir brangen unde brogen,
doch ist manic unflât überzogen
in uns mit einer boesen hiute:
daz bewêrt her frîdanc wol ze diute:
< den menschen lützel ieman êrte,
swer im ûz daz inner kêrte>.
des sült ir merken alle geliche,
wir sîn junc, alt, arm oder rîche,
daz der tôt uns machet gemeine,
sô daz vleisch kumt von dem gebeine.
nieman wol geprüefen kan,
wâ kneht, maget, frouwe oder man
under tôten houbten sî,
rîch oder arm, eigen oder frî,
boese oder frum, junc oder alt,
übel getân oder wol gestalt.
waz tuot diu werlt gemeine gar?
si bôset und altet, nemet sîn war!
an uns wehset durch daz jâr
sünde, nagel und daz hâr.
swaz geborn von erden ist,
daz muoz ûf erden werden mist,
got wölle denne an im besunder
sîn genâde erzeigen und sîn wunder.
nu sül wir aber vürbaz rennen
und unsern herren baz erkennen. cliii. von dez menschen driueltig geburt vnd von der gnade der zeit.
alle menschen sint verlorn,
die niht drîstunt sint geborn:
diu muoter ir kint von êrste gebirt,
in der toufe ez reine wirt,
der tôt gebirt ez hin ze gote,
swie er doch sî ein scharpfer bote.
tôt und tiufel ich nie gesach
und fürhte ir beider ungemach.
hôchgültiger gâbe wart nie geben
dem menschen ûf erden ze sînem leben
denne einiu, die ez gar offenlich
verkrâmet oft und jêmerlich:
daz ist diu zît, die nieman kan
vergelten swie vil er ie gewan.
dâ von sprach meister senecâ:
< du sîst hie oder anderswâ,
die vergangen zît soltu betrahten,
die gegenwertigen gar wol ahten,
die künftigen soltu vor bedenken,
wiltu niht von der wîsheit wenken.>
des schribet uns sant gregôrius
in einem sînem buoche alsus:
< wizzet daz ein ieglich missetât
besunder iren tiufel hât,
der vür si rêtet und denne ir pfliget,
swenne er dem menschen an gesiget.>
des habe wir einen herten strît
gein den töufeln alle zît
und ist grôz wunder, daz in ieman
ûf erden an gesigen kan:
wenne unser ist lützel und ir ist vil,
dâ von si wir ir goukelspil.
si sehent uns wol und wir si niht,
ouch habent si mit einander pfliht
ûf unsern schaden an allen dingen:
sô lâze wir von einander uns dringen
und gestên mit triuwen einander niht:
daz machet daz ofte uns schade geschiht.
diz sint vier wort< ich trûwe sîn niht>
diu mit übel mêr habent pfliht
denne mit guote in allen landen,
wenne si schaden unde schanden
vil mêre bringent denne frumen,
als ir alle wol habt vernumen.
< ich trûwe sîn niht,> daz sint vier wort,
diu tôdes kraft und sünden hort
ûf uns erbent und uns betriegent,
sô si mit valschem trôste uns liegent;
< ich trûwe sîn niht> hât valschen orden,
< ich trûwe sîn niht> kan brennen, morden;
ich trûwet sîn niht, daz hunger jâr
mir sölten machen schimel hâr;
ich trûwet sîn niht daz mir der hête
getân, daz ich ungern im tête;
< ich trûwe sîn niht> stal jenem sîn pfert,
< ich trûwe sîn niht> nam disem sîn swert;
< ich trûwe sîn niht> füert hin die maget,
diu zwein oder drîn was vor versaget;
< ich trûwe sîn niht> verriet den man,
der nie kein leit im hete getân;
< ich trûwe sîn niht> hât liute und lant
verkoufet, swâ er die volge vant;
ich trûwet sîn niht daz sölte geschehen,
daz ich gehôrt hân und gesehen
ofte mit leide bî mînen tagen;
< ich trûwe sîn niht> macht jâmer klagen,
< ich trûwe sîn niht> nam jeme den lîp;
< ich trûwe sîn niht> hât manic wîp
und manige junge maget verrâten,
daz si an êren über trâten;
< ich trûwe sîn niht> hât jenem vergeben,
der an sîn triuwe liez sîn leben;
< ich trûwe sîn niht,> daz der tôt kême
sô schier und lîp und sêle mir nême;
< ich trûwe sîn niht,> tuot noch sô vil
unbildes, daz ich sîn nimmer wil
schrîben und ouch niht schrîben sol:
diu werlt ist aller untriuwen vol.
ich wên die affen in trabracâ,
die kleinen pigmêi anderswâ,
die vels sliefenden tragoditen,
amazones, die mit wîbes strîten
maniger manne sich habent erwert,
sô zegelichen ie wurden überhert
als boese geiste uns überwindent,
swenne si ân alle wer vns vindent.
dâ von hât sant gregôrius
an einer stat geschriben alsus:
< ein grôz dinc, swer sîn fleisch hie twinget,
ein groezer, swer wider begerunge ringet,
daz aller groeste, swer eigen willen
lêt durch got und sich kan stillen.>
die lêre hât sant bernhart
mit sîner schrift ouch wol bewârt:
< wiltu die helle stillen,
sô lâz dînen eigen willen,
wenne in der helle brinnet alein
eigen wille von sünden unrein.>
diu helle wêr schier worden lêr,
swenne eigen wille niht enwêr:
lieze wir den liuterlich durch got,
so behielte wir allez sîn gebot
und wêrn gereht an allen dingen,
swenne wir uns selben wölten twingen.
des schribet uns meister tullius
in einem sînem buoche alsus:
< swer fürhtet ellende und den tôt,
smerzen und grôze kumers nôt,
den sol nieman heizen gereht
ez sî maget, frouwe, herre oder kneht.>
ouch schrîbet uns in der frâge buoche
sant augustîn, swer ez wil suoche:
< wizzet daz ze vil gereht
vil mêre krump ist denne sleht.>
swer gereht. ist mit bescheidenheit,
des leben hât sunder wirdikeit.
die wîle ein man ist sünden kneht,
so enist sîn leben niht gereht.
sô ganze tugent doch nieman hât,
er müeze bekennen missetât.
ein man sol guot und übel verstân,
daz beste tuon, daz boeste lân.
alsus lêrt uns der wîse man,
des sprüche ich genuoc gerüeret hân:
< swer übel merket unde guot,
der weiz wol wenne er missetuot.
wizzet er ist ein wîser man,
der getriuwe friunde bekennen kan:
guoter witze der ouch weltet
der ze friunde si beheltet.
ze friunde ich baz behalten kan
zwelf frume denne einen boesen man.
noch bezzer ist der boesen haz
denne ir friuntschaft, merket daz.>
swer grôze kost und arbeit
mit ganzen triuwen hât geleit
manic jâr ûf sîniu kint:
ob im diu niht getriuwe sint,
sol im daz niht wesen zorn?
wer hât ie groezer triuwe verlorn
gein sînen kinden denne gein uns got,
der sînen sun gap in den tôt,
daz er loesen sölte uns alle
von des êwigen tôdes valle?
sîner triuwe er gein uns nie vergaz.
nu merket, lieben alle, daz:
swenne wir gar verstellet werden
und nieman liep sîn ûf erden,
swenne uns diu wangen sîn gerumpfen,
rücke und arme und bein geklumpfen:
sîn reiniu milte uns doch enpfêhet,
wenne sîn genâde nieman smêhet,
sîn güete kan niht bezzer gesîn.
nu hoert ein mêre und nemt ez în! cliii. von einem kuenige der het vier suen.
ein künic schoene, edel und rîch,
gewaltic, wîse, gar tugentlîch,
vier süne mit zarte hete erzogen,
an den diu werlt sêre wart betrogen:
wenne dô der selbe künic verschiet,
der elter sun sich des beriet
daz er wölte künic sîn.
daz machte den andern sünen pîn
und wolten im daz niht gestaten.
des rîches fürsten si dô bâten,
daz si lant und liute bedêhten
und sich selber in leit niht brêhten,
sî des iht. diz werte sô lange,
biz daz die fürsten suochten ange
hin und her hilfe und rât.
nu was ein ritter in einer stat,
wârhaft, getriuwe und hofebêre,
des tôten küniges heimlichêre:
den bâten die fürsten alle gelîch,
daz er in riete getriuwelîch
wie si lant und liute bedêhten
und ûz den viern einen. künic mechten.
der ritter sprach:< wölt ir mir swern,
daz ir mir nieman daz lât wern
des ich willen ze tuonne hân,
ich gibe iu morgen einen künic sân.>
diz wart gelobet unde gesworn.
dô sprach der ritter:< nu kumt morn
ze mînes herren grabe mit mir,
unser vier juncherren sült ouch ir
mit iu bringen!> daz geschach.
der ritter aber zuo in sprach:
< brechet ûf den sarc und nemt her vür
mînes herren lîp, an dem ich spür
wer billicher sitze an sîner stat!>
dô daz geschach, der ritter bat
daz man in leinte an ein want
und im ûf têt ietweder hant.
des küniges lîp gewürzet was,
daz man vor gesmacke dâ wol genas.
dô der tôte leinte an der want,
dô hiez der ritter im sân zehant
einen pfîl bringen und einen bogen
und sprach:< wöllet ir sîn unbetrogen,
mîne juncherren, sô gêt her,
und swelher under iu viern ist der
der aller nêhest dem tôten schiuzet,
der tuot ein dinc des er geniuzet:
an dem rîche hât er daz heil!>
der elter wart der rede geil
und rihte sich eben gein der want
und schôz in durch die rehten hant:
dô er sô nâhen in het troffen,
des begonde er ze dem rîche hoffen.
der ander ze der selben stunt
trat dar und schôz in in den munt:
daz rîche wânte er gewisse hân.
dô kom der dritte und schôz in sân
in daz herze, des was er frô
und wolte künic wesen alsô.
der vierde vür sînen vater trat,
und dô der ritter in schiezen bat,
er sprach:< nu enwölle der süeze got,
daz ich lebende oder tôt
mînem vater immer kein leit getuo!>
die fürsten liefen alle zuo
und sazten in in sîns vater stuol.
jene muosten suochen ein ander schuol,
wenne si des küniges süne niht wâren:
dem sach man si wol gelîch gebâren:
ir muoter hete unstêten muot:
daz verlôs den sünen êre und guot.
dirre künic schoene, edel und rîch,
gewaltic, wîse, gar tugentlich,
mac unsern herren wol bediuten,
der von drîerleie liuten
wart gemartert und wirt noch,
der bî uns genuoc wonent doch:
juden, ketzer und heiden
von dem rîche sint gescheiden,
die enwârn niht rehte erbe süne.
swie got bî einer unstêten spüne
manic jâr si habe erzogen
und ze dem lîbe ir wol gepflogen,
des hât er wênic gein in genozzen,
sît si sô nâhen im haben geschozzen.
ir unstête muoter ist ungeloube:
daz der des rîches si beroube
daz uns kristen ist behalten,
des fröuwet iuch jungen mit den alten.
diu werlt ir muoter ouch bediutet,
diu vier süne în ir triutet:
kristen, ketzer, juden, heiden,
der liebe gein gote ist underscheiden.
die heiden schuzzen in durch die hant,
dô manic bote in wart gesant,
die si jêmerlîchen viengen,
stümmelten, sleiften und ûf hiengen.
die juden schuzzen in in den munt:
dô er in heilige lêre tet kunt,
dô sprâchen die alten ze den jungen:
< wol her! slahe wir in in die zungen
und ahten ûf alle sîn rede niht>!
als noch leider etswâ geschiht.
dô si vil sêre ouch über in schrîten
und gein sînem heiligen antlütze spîten.
und ezzich im habten vür den munt,
dô wart ir schiezen im wol kunt.
die ketzer schiezent in in sîn herze,
swenne der kristenheit smerze
von in wehset manigen enden,
sô man si lestern unde schenden
unsern gelouben heimlîche
siht und etswenne offenlîche.
die kristen sint rehte erbe süne,
die rehter geloube von ir spüne
hât mit reinikeit erzogen,
an den ir vater nie wart betrogen,
die im vil ungern têten leit.
eyâ vil liebiu kristenheit,
gedenke mit triuwen an sînen tôt,
des tôt dir hât ûz aller nôt
geholfen und der ouch dir wil geben
sîn rîche, daz ist daz êwige leben!
daz wir der genâden teilhaft sîn,
dar zuo rêtet uns sant augustîn:
< mensche, du solt gedenken rehte
war zuo und wie und wer dich mechte
und wâr ûz er dich habe gemacht!
sô du daz gar wol hâst bedâht,
sô soltu denne merken eben,
üm wie vil guotes du wöllest geben
dîn ougen, nasen, füeze oder hant:
sô vindestu gar schier rîche pfant
an dir selben, der du selten
gote dankest!> wer könde vergelten
der sêle kraft und wirdikeit,
an die grôz wunder ist geleit,
swenne si von dem lîbe entrinnet
daz denne den menschen nieman minnet?
swie schoene, swie milte, swie rîche er was,
sô wirt sîn fleisch ein griulich âs!
der wîse man aristotiles
disiu wort sprach, under des
er scheiden muoste von disem lîbe,
diu ich in tiutsche iu hie schrîbe:
< in dise werlt kam ich blôz
und lebet mit angest, diu was grôz,
und scheide betrüebet nu von hinnen
âne witze, âne sinne ûzen und innen!>
seht als müeze wir von hinnen alle
scheiden nâch der birn valle:
got gebe, daz wir gar zîtic werden
in sînem dienste und ûf der erden
vallen in daz schoene gras,
dâ fröude ist immer und ie was:
ze der fröude bringe uns sîn milte,
den genâden gein uns nie bevilte! clv. ein mere von dem jungsten tage. so muezzen alle suender klage ir grozzen missetat. herre wanne wirt vnser armer suender rat.
nu merket nâch der heiligen sage,
wie zwelf schar an dem jungsten tage
vür den zornigen rihter gênt:
in welhen engsten si dâ stênt,
swenne er sînen zorn an in richet
und ze den sündern alsô sprichet:
< wâ ist iuwer silber und iuwer golt?
wâ sint nu die, den ir wârt holt?
wâ sint iuwer friunde und iuwer abgot?
die heizet iu helfen ûz dirre nôt!
gêt her, ir sült antwürte geben
alle besunder üm iuwer leben!
sehs werc der barmherzikeit
habt ir selten an mich geleit
noch an diu minsten mîn gelider,
des lît iuwer trôst vor mir dernider!>
sô kumt kâin mit allen mordern
und mit allen valschen zehendern,
dar nâch jûdas mit allen verrâtern
und pilâtus mit allen valschen rihtern,
nemrot mit allen gewaltigern,
abymelech mit den, die gern
sich selben ûf erden habent ertoetet
und des tôdes sich genoetet,
lamech mit allen êbrechern
kumt und mit allen unkiuschern,
ananias mit allen glîchsenern,
valschern und gotes gâbe köufelern,
jûlius mit allen meineidern,
nabioch mit allen wuocherern,
dieben, ketzern und roubern,
phytonissâ mit allen zouberern,
gezabel mit allen frouwen, die gern
ir antlütze verwent und ir kleider,
der man gar vil vindet noch leider,
athâliâ bringt ze jungeste dar
mit ir ein jêmerliche schar
von allen den wîben, diu ir kint
habent ermordet: seht, diz sint
die schar, den got nie reht liep wart:
die werdent geteilt denne in drî part,
die stênt ze der linken hant,
ze der rehten die gerehten. sâ zehant
kument sîn engel und bringent her
besem, nagel, krônen und daz sper,
mit den er gemartert wart.
sô sprichet er ze der linken part
und zeiget in ze den selben stunden
mit bluote berunnen sîn fünf wunden:
< diz hân ich durch iuch erliden,
welhe sünde habt ir durch mich vermiden?
gêt ir verfluochten alle von mir
in daz êwige fiur, daz ir
habt verdient mit iuwern sünden,
daz ich dem tiufel liez enzünden
êwiclich und sînen genôzen,
die von himel sint gestôzen!>
sô schrîet diu êrste part:< â â â!>
diu ander:< wê wê wê bî dir dâ!>
diu dritte schrîet:< ô ô ô!
sül wir nimmer wesen frô
vor dînem antlütze, vil süezer got?
ouwê tiufel und êwiger tôt,
daz wir iuch immer müezen dulden
ân allen trôst von unsern schulden!
ouwê daz wir ie wurden geborn
und ie verdienten disen zorn!
milter künic von himelrîch,
daz wir von dir sô jêmerlîch
süln immer und immer sîn gescheiden!>
sô varnt juden unde heiden
mit den zwelf scharn in die helle,
dâ lucifer ist ir geselle,
in bitter marter êwiclich.
sô sprichet unser herre gar minniclich
ze den gerehten:< kumt dan mit mir,
ir gesegenten mînes vater, und nemt ir
daz rîche, des fröuden êwikeit
von der werlde anegenge iu ist bereit!>
die varent mit im ze himelrîche,
dâ si sint froelich êwiclîche.
dar hilf uns, herre, durch dînen tôt!
und daz der êwigen marter nôt
uns müeze vermîden êwiclich,
dar zuo verlîch uns genêdiclich
dîner vil süezen minne sâmen!
sprechet alle mit mir âmen!
unserm herren ist manic dinc genême,
daz mir oder dir wêr widerzême:
er nimt von uns grôz unde kleine,
silber, golt und edel gesteine,
sîden, sactuoch, strô und mist,
geizborsten und daz noch boeser ist,
alte körbe und alte liute
der nieman gert ûf erden hiute:
als nimt er armer liute andâht
vür rîcher liute grôzen brâht.
dô der wîssage balaam
unrehten wec gein gote nam,
dô strâfte in sîn eselîn:
nu lât mich gotes esel sîn,
ob ich iuch strâfe und selber niht
gar wîse bin, des vil geschiht.
aleine ein stolziu nahtigal
in welden habe gar süezen schal,
doch ist ein esel nützer vil
denne si, swer ez eben merken wil. -
man vindet wahs und honicseim
in disem buoche: swer die hin heim
bringet in sînes herzen schrîn,
swaz im dâ füege, daz neme er în:
honicseim bediutet der heiligen lêre,
der heiden sprüche habent ouch êre
und sint manigen enden wert
als wahs, dâ man niht honiges gert.
swer sich nu wol verrihten kan
ûz disen zwein, der werfe hin dan,
swaz er vinde daz im niht füege;
dâ mite lât iuch der rede benüege!
ouch sült ir mir durch zuht vergeben,
ob etslich rîm niht stê gar eben!
swer tihten künne, der snîde si baz
mit mînem dienst ân allen haz:
wenne schriber unverstandenheit
hât getân mir manic leit,
swenne si mir niht volgen wolten
und anders schriben denne si solten:
ûf erden ist niht sô gar volkumen,
daz ez dem wandel sî benumen.
swaz ich niht genzlich hân gerüert,
daz hât sant bernhart gar volfüert
an sînen fünf buochen der merkunge:
dâ merke der alte und ouch der junge,
der latîn wol verstên kan,
waz er tuon sol oder lân.
swer ganzer tugent lêre wil suochen,
der frâge nâch sant gregôrien buochen,
diu er geschriben hât ûf job:
dâ vindet er maniger tugent lop.
dise zwên und sant ambrôsius,
sant augustîn und jerônimus
und sant johan der guldîn munt,
des lêre ouch wîten ist worden kunt,
und manige ander hôhe lêrer
wâren kriechen, walhen, lamparter.
den tiutschiu sprâche was unbekant.
swâ diz buoch vert durch diu lant,
in swâben, in düringen, in beiern, in franken
dâ süln tiutsche liute danken
mîner sêle mit irm gebete,
mit almuosen, mit anderre guotête,
daz ich vil fremder lêre in hân
in tiutscher zungen kunt getân,
die manic jâr vor und dennoch hiure
in tiutscher sprâche wâren tiure;
und swelhe frum man mich über leben
und frouwen, die bite ich daz si geben
einen pfenninc, daz ein messe von in
gefrumet werde diu mir gewin
und allen gelöubigen sêlen brenge,
die gevangen ligen in pîne gedrenge:
daz frumt in selber, swenne si sterbent,
wenne si daz êwige lôn erwerbent.
der diz buoch getihtet hât,
der pflac der schuol ze tiurstat
wol vierzic jâr vor babenberc
und hiez hûc von trimperc.
ez wart vol tihtet, daz ist wâr,
dô tûsent und driu hundert jâr
von cristes gebürte vergangen wâren,
drithalp jâr gelich von den jâren
dô die jüden in franken wurden erslagen,
bî der zît und bî den tagen
dô bischof liupolt bischof was
ze babenberc, und dô man las
der ahte bonifâcius
an der bullen, und dô der fuhs
von mênze bischof gêrhart
roemisch rîche het bewart
mit herzogen albreht von oesterrîche,
von des zuokunft jêmerliche
künic adolf verlôs sîn leben,
des ich im schulde hôrte geben,
als ich dâ vor geschriben hân:
sîns tôdes ich im übel gan.
nu helfet mir bitten inneclich
unsern herren, daz er sich milteclich
über in erbarme und über uns alle,
die weibende gênt in sünden valle
in dirre wilden werlde ellende.
dâ mit sî der rede ein ende!
ich hete vor vier und drîzic jâren
mînen gesellen, die dô bî mir wâren,
gemachet ein kleinez büechelîn,
daz si bî dem gedêhten mîn:
daz was der samener genant.
ê denne daz kême von mîner hant,
dô wart sîn ein quintern verlorn.
diu selbe verlust was mir sô zorn,
daz ich ez dô niht gar vol brâhte
mit dem flîze, als ich gedâhte.
swie vil sîn aber was geschriben,
daz ist hin und her bekliben
vil baz denne ich mich versach.
jenez loufet vor, diz rennet nâch.
swer jenez lese, der merke dâ bî,
daz diz von jenem genumen sî
und daz ir beider sîn sî gelîch,
alein ir beider lîp si ungelîch.
swaz ich niht wol getihtet hân,
tuot daz ein wîser man hin dan,
des sol man im sagen danc:
wenne ez sprach her frîdanc:
< ûf erden ist niht sô gar volkumen,
daz ez dem wandel sî benumen.>