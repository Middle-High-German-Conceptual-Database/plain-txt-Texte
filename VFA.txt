sich verflouch ein valche uf einen se
so verre, daz er niht me
wan himel und wazzer sach.
do wolde er wider durch gemach;
do vermiste er der lande.
des het nach cephande
beidiu den lip und daz leben
dem grimmigen tode gigeben.
do geschuf sin heil, daz er genas.
do er vil nach verzagt was,
aller erst do sahe er ein lant;
des endes chert er sa zehant.
do chom er schire in gevarn:
da vant er niht wan muos arn.
der vogele was deheiner
weder grozzer noch chleiner,
der in dem lande wære,
niwan muosære.
ez was der musarn lant.
swaz er da musærn vant,
den begunde er wol gevallen.
er wart da von in allen
enphangen und wol gelobet.
< ich beziuge iu, daz ir niht entobet.>
sprach der valch wider sie.
< vind ich iht zetuonne hie,
da ich frumcheit erzeigen sol,
ich bewære mit den werchen wol,
daz ir mich muzzent vertragen.
ich chan spise wol beiagen.>
da swigent si alle samt zuo.
des anderns morgens fruo
begunden die musarn
vrilichen nach der spise varn.
der valch huop ouch sine vart.
sin tugent und sin edele art
und dar zu sin gwonheit,
die taten im die arbeit,
daz er in den lufte hohe flouch;
daz in ouch leider betrouch.
er suhte her und dar
und nam vlizzechlichen war,
ob er den vogel funde,
an dem er gewinnen chunde
frum, lop unde ere.
do sahe er da niht mere
wan musarn uber al.
zeiungist liz er sich zetal,
da die musarn sazzen
und nach ir vollen azzen.
er sach, daz sumlicher saz
uf einer velt muos und az.
ez het ouch etlicher da
einen frosch in die chla.
dem ez dar nach so wol ergie,
daz er den haberschrechen vie,
der was da von hoh gemut.
da duhte ein snekke harte gut.
der den da vant, der was fro.
der ander, der was ouch also,
der zu einem regen wrme quam
oder eine vivalter nam
oder einen chevern vant;
des ungenist gar verswant.
sus sach er sie alle enbizzen.
si begunden im verwizzen
sin grozze und sin schone.
< du bist aller vogele hoene,>
begunden die musarn iehen.
< nu ist din bosheit ersehen,
daz du niht chanst erwerben.
du solt zereht verderben.
nu beiage wir doch alle
die spise wol mit schalle.
nu bist du boser danne wir;
des war, daz schinet an dir.>
swie vil er spotes dolt,
er enmoht noch enwolt
des niht, des si da azzen.
des begunden si in verwazzen
und zigen in grozer bosheit
und taten im so manich leit,
daz er floch in ein ander lant,
do er allen sinen willen vant.
als der valch was veriaget,
von dem ich iu han gesaget,
also wirt ein biderber man.
swie tugentriche er werden chan,
daz hilfet lutzel und frumt,
swenne er zu bosen liuten chumt.
daz er ir sit vermidet,
des wirt er so vernidet,
belogen und gehazzet
und wirt so fur gevazzet
von den tugentlosen,
die beginnent in verboesen
sam den valchen die musarn.
moht er der liuten empharn
und entrinnen, sam der valche entran,
so wære er ein vil sælich man.
nu mag er wol entrinnen niht.
ich sag iu, wa von daz geschiht:
man vindet allenthalben ê
der valschen sehzech oder me,
denne einen, der nach ere strebet.
sit der so lutzel nu lebet,
war suln die tugentrichen
den valschen danne entwichen?
sit niemen chan erlosen
die biderben von den boesen,
so sol ers doch niden
und sol vil gar vermiden
ir missetat und ir untugent.
sin ere, diu sol niwe tugent
iemer haben; daz ist gut.
er sol werch, wort und mut
von boesen liuten scheiden
und sol im lazzen leiden
ir valschen lip und ir leben.
sus sol er iemer von in streben;
so ist er lobelichen empharn
den ungeslahten musarn.
die valschrichen dunchet reht,
er si riter oder chneht,
swie er sin gut gemere,
daz man in billich ere.
swelich sich daz an nimt,
daz einem choufmanne wol gezimt,
der tut dem valchen niht gelich:
er honet daz leben und sich.
swer daz leben ane get,
daz sinem namen wol an stet,
er si arme ode riche,
der lebet vil lobeliche.