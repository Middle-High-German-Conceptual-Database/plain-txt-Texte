wer het bescheidenheit so vil,
das er afenture wil
gerne merken und verstan
und im lat in sin herze gan
zucht, trùw und bescheidenheit
und im unfuog lat wesen leit
in herzen und in muote,
von himel got der guote,
der getruwes herze nie
mit der hilfe sin verlie,
in ovch niemer wil gelan;
ich red es gar on allen won,
wan ich sin guoten glouben han.
wa sind nun frowen oder man,
die sich bescheidenheite
flissend vil gereyte
und wend nach eren ringen?
nun lat im got gelingen
an lib und ovch an guote,
wer sich hett in der huote,
daz er kan schande fliehen
und wil sich lan beziehen
zucht, truw, milt und ere,
wer volget miner lere
und sich flisset tugent.
wer sich in siner jugent
versumet, daz er nùt enlert,
ac, wie schaemlich verzert
der mensche sine kintheit,
wa man oventure seit,
daz er sich wenden muoß da van!
ir stolzen, werden jungen man,
war sag ich ungelogen
von einem ritter wol gezogen,
wie es dem ze jùngst gelang,
der alle zit nach eren rang;
har umb er leit groß arbeit.
daz si ùch, junge, vor geseit:
wer noch well ere ervehten
mit rittern oder knehten
in turnern oder striten,
der mueß ze beden siten
des libes sich ze mal verwegen;
har umb ist manger tot gelegen,
der wol wer sin ein fromer man.
alsus die rede vahet an.
uns seyt die oventure daß,
als ich hie vor geschriben laß,
von einem werden ritter her,
hies peterman von temringer
und waz ein tegen us erkorn.
von stovffenberg waz er geborn,
daz lit in mortenowe,
da mange schoene frowe
sich lat in eren schowen,
der lob ist unverhowen,
wan sie vor wandel sind behuot
der ritter edel und guot
waz von art ein milter man,
mit dem so liess er uff gan,
waz er gùlte hette.
der edel und der stete
erte arm und ovch richen
und ließ von im entwichen
nie dekeinen varenden man,
er muoste sine gabe han.
ovch diente er fliessecliche
got von himelriche
und ovch der zarten muoter sin,
marien, der werden suenerin,
sprach er alle morgen zuo:
< hilf mir, daz ich also getuo,
daz ich din huld erwerbe,
ee denn ich hie ersterbe!>
des enließ er niemer dag.
da von sin got von himel pflag,
als er noch vil manges pfligt,
der in striten wol gesigt
und ovch in turneye.
der hoh geborne leye
diente gerne frowen:
wo er die mohte schowen,
so waz er von herzen fro.
uns seit die oventure also,
daz er nie so zornig wart,
sah er eine frowen zart,
verswunden waz sin ungemach.
da von man im daz beste sprach
in diser wilden welte wyt.
man seyt, daz weder vor noch syd
nie stolzer ritter wurd erkant,
der erfaren hett so manig lant.
der selbe tegen here
maht manchen sattel lere:
in turnern und in stryten
wart ze beden siten
fromer ritter nie erkant.
waz er begreiff mit siner hant
und moht mit sinem swert erlangen,
umb die waz es ergangen;
des lag vor im vil manger tot.
ovch braht er mangen syd in not,
die sich durch werde frowen
uff hofen liessend schowen.
also man stechen solte:
wer an in ryten wolte,
so stieß er ross und man
mitenander dort hin dan;
ovch fuert er an dem schafte sin
vil mangen fùr die frowen hin.
da von sin lob ward wyt erkant:
swaben, beyern, ungerlant
muostent im daz beste yehen.
in engellant wart er gesehen
und ovch in frankenriche
den besten ye geliche.
in tuscan, in lamparten
hoert man im die frowen zarten
und mit flyß got heiles bitten.
alsus hat er gestritten
mit manheit und mit ritters kraft
mit eren in der heydenschaft,
wan er schluog inen mangen tot;
daz graß macht er von bluot rott,
wa er in stritten an sy kan.
vil manger ungetovffter man
gar dik zuo dem andern sprach:
< so werden man ich nie gesach,
also diser stolze ritter ist.>
sù sprachent by der selben fryst,
er wer in rechter masse,
ze clein noch ze grosse,
weder ze kurz noch ze langk:
< sin herz ist luter, one wangk,
und hat eins rechten mannes lip.>
gar manges wilden heyden wip
seyt lob, dank und ere
der werden frowen here,
die in zer welte ie gebar.
sie sprachent alle samen gar,
das er der turste were,
den muoter ie gebere,
dar zuo bescheiden, milte.
so hatt er mit dem schilte
geworben ritterlichen pris
und blueget als daz mandel ryß
an tugend und an ere.
der werde ritter here
durch fuor mit eren manig land,
von stovffenberg waz er genand
wa er in den landen fuor,
vil manger tobelichen swuor:
ritt alle welt uff einen plan,
man muest in fur den besten han.
der unverzagte werde man
truog ovch riche cleyder an,
die sinem lib stuondent wol.
fùr war ich uch daz sagen sol.
brettspils kund er ovch vil
und mangerleye seyten spil,
daz tet in dik froelich wesen.
er kund ovch schriben und lesen,
daz lert er in sinen jungen tagen.
byrsen, beytzen und jagen,
daz konde wol der ritter guot
und tett in dik hoh gemuot,
daz sin herze froeyden pflag.
und hoer, waß ich nun furbaß sag. wie im ein schoene frow erschein
uff einen tag fuogt sich daz,
daz diser helt da heime waz
ze stovffenberg, uf sinr vesti guot,
by sinen frùnden hoh gemuot.
die warent siner kunfte fro,
wan der selbe ritter do
von in waz lange zit gewesen.
der helt an manheit us erlesen
sprach sinem knaben also zuo
an einem pfingstage fruo:
< gang hin, bereite mir ein pfert
und dir daz roß: min herz begert,
daz ich zuo disen ziten
well hin gen nussbach riten.
do will ich messe hoeren,
daz got well zerstoeren
miner grossen sund ein teyl,
wan ich ze allen ziten veil
min leben trag und minen lip
durch ere und durch werde wip
und ovch durch diser welte ruon.>
der knabe sprach:< herr, ich tuon,
wan ich vil gern gehorsam bin.>
also lùff er zuom stall hin in
und zoh har uss ross und ovch pfert;
huot, mantel, sporn und ovch daß swert
truog er da by an siner hand,
da er bald sinen herren vand.
sy sassent uff und rittent dan.
da ließ der tugenthafte man
sinen knaben ryten vor,
wan er noch sines herzen kor
wolte sprechen sin gebett,
als er dik geton hett.
der knabe ryt den burgweg ab;
ze hand so siht der selbe knab
sitzen uff eim steine
ein frowe alters eine,
die so rehte schoene waz.
uns seyt die ofenture daz,
daz got an dise welte ye
schoener wiep ließ werden nye
von fleische noch von beyne
also die zarte reyne;
schoener wip wart nie gesehen.
reht als der liehten sunne brehen
git liehten wunneberenden schin
fùr alles daz gestirne hin,
also tet die frowe schoen
fur alle frowen wol geton.
ir schoene ùber alle schein.
die frowe, die sass muoter ein;
nach der oventùre sage
so lag der stein by einem hage,
da sy der knab uff sitzen vant.
ovch hatt sy an ein wyß gewant,
daz also schoene luhte,
daz den knaben duhte,
sy wer von hymelriche komen
ald uß dem paradys genomen
und fuere in der engel schar.
von palmat sydin wunebar
so waz ir wunecliches cleyt,
dar uff von golde waz geleit
vil manig tier erhaben,
von gold wol durch graben.
von dem richen cleyd erschein
manig wunnenclich edel stein
waz meysterlich gewùrkt dar in,
als ich underwiset bin,
die man so rich an krafte vant:
wem man sy leite in die hant,
wer der mensche siech gewesen,
die steine machtent in genesen,
als ich ir kraft vernomen han.
sù truog ovch ein rich vurspang an,
die selbe schoene frowe zwar,
vor irme herzen, daz ist war,
als ir vil wol gezeme was,
da ich es ovch geschriben laß.
vil koste waz dar an geleit
von manger hande schoenheit.
dar inne ein karfunkel:
die naht wart nie so dunkel,
man gesehe wol da von.
der steine was so lobesan,
daz er gab wuneclichen schin,
und waz geleit da mitten in.
den umbefieng vil manger stein,
bede groß und ovch clein,
der besten, so man iena fand.
den minnsten mochte nit ein lant
vergolten han nach sinem werde.
es enwart all uf der erde
keyser nie so lobesan,
der sù vergolten moehte han
mit allem sinem riche,
sy was so lobeliche
und so wunnenclich gevar.
der knabe nam der frowen war
und reyt doch fur und sweyg.
mit zuhten im die frowe neyg
und gruost also den knaben.
er torst nit stille haben,
wan er den herren sin entsasß,
der im also nohe waz
geritten zuo der selben stund.
des wart sin herze ser verwunt,
und waz dem knaben vaste leyt,
daz im sin her so nahe reyt.
da von torst er nit stille haben,
von note muest er fùr san traben
und neyg ir doch mit zùchten gar.
nun waz der ritter komen dar
vil schiere, da uf dem steine
die schoene sass muoter eine.
do sù der ritter an gesach,
verschwunden waz sin ungemach.
da er die schoen alleine vant,
sin herz durch schoß der minne brant.
von herzen wart er sunder fro,
vil zuchteclich er sprach also:
< got gruess ùch, frow, durch alle zuht,
got gruess ùch, hoh gelopti fruht,
ich grueß ùch, aller schoenstes wip,
die ye gewan sel und lip,
die mir uff erden ie wart kunt:
ich gruess ùch, frowe, tusent stunt>,
sprach der ritter da zuo ir.
< min lieber frùnd, nun danke dir
der werde got von himelrich;
du gruessest mich als tugentlich.>
hie mit die frow uff gestuond.
des ritters herz wart entzunt:
er sprang von dem pferde sin.
die frow bot ir hendelin.
do huob der wandels eine
die frowe ab dem steine;
do von sin truren gar zergieng.
mit armen er sie umbe vieng
und bat die frowe sitzen nyder.
da rett die schoene nùt da wider;
sy sassent nyder in daz graß.
der ritter redte fùrbass:
< gnade, frowe hoh geborn,
getar ich reden one zorn
mit ùch, des min herz begert?>
die frowe sprach:< du bist gewert.>
des wart der ritter harte fro
und sprach vil tugentlich also:
< genade, werde reine,
wie sind ir hie so eine,
daz ùch nieman wanet by?>
die frowe schoene, unzuchten fry,
den ritter guetlich ane sach,
daz wort sie lachenliche sprach:
< daz mag dich wol wunder han.
ich sag dir, ritter lobesan,
wie sich hett gefuget daz,
daz ich hie so einig saß:
da han ich, frùnt, gewartet din.
dir sag ich uff die truwe min,
das ich dir bin mit truwen mitte,
sid du pferd ie ùber schritte,
so han ich, ritter, din gepflegen;
bede an straßen und an stegen,
in stùrmen und in striten
huet ich din zuo allen ziten,
alß ein frùnd des andern sol.
in turnern huet ich din vil wol,
daz dir leides nie geschach.
wa man ze hofe stechen sach,
da pflag ich, ritter milte,
din mit dinem schilte;
ovch one alle wider habe
by dem fronen gottes grabe,
da dir wurde, ritter wert,
alß din herze hat begert.
wie manger da erschlagen wart,
da huet ich din, frùnt so zart,
mit miner fryen hende
huet ich din in ellende.
da von din lob ward wit erkant
in swaben, peyern, ungerland.
ovch huet ich din in prùssen
vor valwen und vor russen;
in engellant und frankenrich
pflag ich din gar meisterlich;
ze tuskan, in lamparten
kund ich din wol gewarten;
ich huet in allen landen
din vil wol vor schanden,
und war ie gestuond dins herzen gir,
da waz ich alle zit by dir,
daz du mich doch gesehe nie;
min frùnd, nun schowest du mich hie,
wan ich din ye mit truwen pflag.>
< wol mir, daz ich disen dag
gelepte ie, des froew ich mich>,
so sprach der ritter lobelich,
< daz ich ùch, schoenes wip, sol sehen.
mir kunde liebers nit geschehen,
wan solt ich nach dem willen min,
genade, frow, by ùch sin
iemer unz an minen tot.>
die frowe sprach us munde rot:
< min lieber frùnd, daz mag wol sin,
jo volgest du dem willen min,
alß ich nun hie bescheide dich,
wenn du denn wilt, so hastu mich,
wa du alterseine bist;
und sage dir by diser frist:
wiltu truten minen lip,
so muostu one elich wip
iemer sin untz an dinen tot,
und lebest gar on alle not
biß an dinen jungsten tag,
daz dich nut gekrenken mag
und ovch niemer krenker wirst,
ob du elich wip verbirst.
nim wel du wilt, nur nit zer e.
darzuo hastu iemer me
guotes, weß din herz begert,
des bistu, frunt, von mir gewert.
aber nimst ein elich wip,
so stirbet din vil stolzer lip
dar nach am dritten tage;
fùr war ich dir daz sage,
wan es nieman erwenden kan,
dar umb so soltu dich verstan
in herzen und in muote.>
da sprach der ritter guote:
< frowe, ist die rede war?>
< ja>, sprach die mynenchlich clar,
< ich wil dir got ze bùrgen geben
und dar zuo lib und leben,
ob ich unrechte sage dir,
daz got niemer gehelfe mir.>
do sprach der tugendhafte man:
< got, den wil ich ze bùrgen han,
wan er getrùwes herze nie
mit der hilfe sin verlie,
er hulfe im uß aller not;
lip und sel an gotte stot:
der muesse unser beider pflegen.
frow, so han ich mich verwegen,
daz ich lip und leben
fùr eygen ùch will iemer geben,
die wil mir gott daz leben gan.>
sie umbe vieng den werden man
und er daz mynenchliche wip,
die truhte er an sinen lip
und kuste sy an iren munt.
also tet sy ovch ze der stunt
und kust in tugentlichen wider.
man seid, daz weder e noch syder
groesser lieby nie enwart,
da man mit trib der minne art,
als sie da hattent beyde.
da wolte uff der heyde
der heilt by ir geschlaffen han.
da sprach die frowe lobesan:
< da vor behuete uns min crist,
der unser aller helfer ist,
daz daz iht hie geschehe
und kein mensch niemer sehe
unser erste hohgezyt
uff dirre gruenen heyde wyt.
min frùnd, des wil ich bitten dich.
ach, herz liep, dez gewere mich
und laß es nun ze male varn;
wir sond es hein ze huse sparn,
da wil ich tuon den willen din.>
er sprach:< genade, frowe min,
waz ir gebietent, daz tuon ich.>
do sprach die frow zùchteclich:
< des maht du wol geniessen,
es sol dich nit verdriessen;
du sitz reht wider uff din pfert
und scheide von mir, ritter wert.
du bist uff gotz verte,
er sùndete, wer dirs werte;
der sùnd will ich entladen sin.
und se, min trut, diz vingerlin,
dar inne so lit ein edel stein,
die sunn nie bessern ùber schein.>
er sprach:< mag es nit anders sin,
so trag ichs durch den willen din,
wan daz ich von ùch scheide,
so geschach mir nie so leide,
als mir von ùch hie wil beschehen.
ach, wenn soll ich ùch aber sehen?
daz tuont mir, werde frowe, kunt.>
si sprach:< man het by diser stunt
gelùtet, frund, daz erste mol.
fùr war ich dir, liep, sagen sol:
du solt varn hoeren messe,
durch daz got vergesse
alle dine missetat.
so man den segen geben hat,
so rit, guot ritter, wider heim
und gange denne alters ein
da heime in die kammer din:
werlich, da will ich by dir sin.
wenn du einest wùnschest nach mir,
so bin ich endelich by dir
und leiste, weß din herze gert.>
do sprach der edel ritter wert:
< so wil ich froelich riten.>
sù sprach:< du solt nit byten,
du solt da hin din strasse varn;
von hymel got muß dich bewarn
und tueg unß beden hilfe kunt.>
mit urlob er da uff gestuont
und saste die frowe werde
nyder uff die erde,
uf die gebluemte heyde.
da lachetent si beyde
einander tugentlichen an.
hie umbe vieng der werde man
daz schoene, minecliche wip.
sù umbe schloß ovch sinen lip,
und von ir beder gluste
ieglichs daz ander kuste
an roten mund, an wengelin.
er sprach:< genade, frowe min,
wem sol ich ùch hie eine lan?>
do sprach die frowe wol getan:
< min liep, daz laß besorgen mich.
wa ich wil, da bin ich;
den wunsch, den het mir got geben.
da von han ich ein fryes leben,
des du wol geniessen maht.>
do ruoft der ritter wol geslaht
sinem guoten pferde do.
daz hat er gewent also,
wenn er im< geselle> rieff,
daz es behend zuo im lieff.
do ruoft er im< geselle min>:
es kam geloffen bald fùr in.
mit froeyden er dar uff gesass,
urlob er do nitt vergass
und reyt geschwinde sinen pfat.
der knabe sin gebeitet hat. wie der ritter ze kilchen reyt und sich got bevalh
si rittent by der wile
wol uff ein halbe mile,
da daz dorf gelegen ist.
man lút oech by der selben frist
mit eim gemeinen schalle
die glocken all und alle.
da von er deste belder reit.
nach alter gewonheit
mit dem krùz man umbe gie,
e man die messe an gevie.
da gie der tugenthafte man
behend hin fùr den altar stan
und oppfert einen gulden
mit andacht uff den altar hin
und ließ sich nider uff die knie.
die wile man das ampt begie,
do ruoft der dugentliche man
den werden got von himel an
und ovch die zarte muotter sin:
< maria, himels kunigin,
ich bevilh dir iemer mere
lip, sel, guot und ere,
das han ich ie an dich verlan.>
hie mit die mess ein ende nan,
und do der segen geben wart,
er huob sich balde uf die vart
und reit mit froiden wider hein;
sin hohgemuete waz nit clein.
do er nun uff die burge kan,
do lieff der tugentliche man
in sine kaemnate
mit froeyde gar getratte
und sprach:< ach, got von himelrich,
hette ich die schoene mynechlich
by mir alters eine,
die ich vand uff dem steine!>
e er daz wort ie voll gesprach,
die schoene frow er vor im sach
kluog und weydenliche;
des ward er froeidenriche
und sprach:< ach, schoene frowe min,
ir soellet willekomme sin.>
sù sprach:< min frùnt, got lone dir.>
er umbevieng sy mit begir.
als er sy frùntlich umbevieng,
an ein bett er mit ir gieng,
daz waß nach wunsche wol gemaht.
er und die frowe wol geslaht
hattent kurzewile vil:
mit der suessen minne spil
so waz in beden also wol,
als noch zwein lieben wesen sol,
die ganzer mynnen wellent pflegen.
sy liessent wenig under wegen,
waz zuo der mynnen hoeren mag,
wan groesser lieby nie gepflag
uff erden weder man noch wip.
ietweders hat des andern lip
mit armen umbe schlossen;
sy warent unverdrossen.
waz zuo der mynne hoeren sol,
daz kundent sy getrieben wol,
wan sis einander gunden.
die schoene zuo den stunden
zuo dem werden ritter sprach:
< min lieber frund, diß gemach
haben wir biß dem jùngsten tag,
daß uns nieman gescheiden mag,
tuost du, als ich nu seite dir.>
< gnade, frowe>, sprach er zuo ir,
< waz ir gebietent, daz tuon ich.
lieb, ich ergib mich an dich,
wan du solt min gewaltig sin,
die wil ich han daz leben min
und mir got der sinne gan.>
die schoene sprach:< min lieber man,
von mir soltu sin gewert
guotes, weß din hertz begert;
wie vil du wilt, daz hast von mir,
und gib es willeclichen dir.>
sù gab im guotes wunder vil,
als ich ùch bescheiden wil,
daz er frùnd und gesellschaft
alle macht unnothaft
mit der milten hende sin.
er ließ vil wol werden schin,
daz er ein miltes herze truog,
wan er gab frund und gsellen genuog. wie der ritter dar nach aber uß fuor durch ritterschaft in manig verre land herlich und kostlich
hie nach durch fuor der ritter guot
vil manig land mit fryem muot,
da er vormals nit waz gesin,
da fuor er ritterlichen hin
mit einer ritterlichen schar.
sin nam vil gnote eben war
grafen, fryen, dienstman
und manche frowe wunnesan.
die sprachent, daz er waere
ein rehter lantfarere,
den da nùt bevilte.
und wo der herre mylte
in die wyten lande kan,
wolt er die schoene frowe han.
wenn er sinen wunsch nach ir pflag,
es were naht oder tag,
so waz sy by im ze stunt
und tett im ganzi liebi kunt
mit lip und ovch mit guote.
wenn es sich also fuegte,
daz er nach ir den wunsche hat,
so waz sie ovch by im an statt. wie der ritter wider hein ze land kam und im sin frùnde ryetent, daz er ein elich frow neme
also geschach es uff ein zyt,
do diser ritter waz gar wyt
gefaren und waz lang gesin
von den lieben frùnden sin,
daz er ze lande wider kam
zuo sinen bruedern lobesam
und andern lieben frùnden sin.
da wart im michel ere schin,
wan er in liep in trùwe waz,
als ich da vor geschriben laß.
sin brueder und die maege
leytend dar uff laege,
wie man im geb ein elich wip.
sù sprachent:< soll sin stolzer lip
one lybes erben sterben?
sol er alsus verderben,
daz er sol han enkeines kindelin?
daz muoß unß iemer schaden sin.
vil gern git im ein fùrst sin kint,
da von wir yemer beraten sint.>
des wurdent sy ze rate
in einer kemenate,
daz sy mit zuht und sytten
dar umbe in wolten bitten,
wan es sù duht sinr ere gezem,
daz er ein elich frowe nem.
als sy do froeid gehatten vil
mit liep und froeid und seiten spil,
ze lest uff einen tag allein
nament sy in an ein ein,
disen frùnd und werden gast.
sù sprachent:< lieber frùnt, du hast
eren und ovch guotes vil;
so ist es ovch wol uff dem zil,
daz du solt ein e wip han,
die dinen eren wol gezan.
des byttent wir nun alle dich.
du bist ein helt so ritterlich,
soltestu vor zite gan
und keinen erben nach dir lan,
daz wer uns allen schand und leit.
so ist noch manig fùrst gemeit,
der dir sin dohter gunde wol.
din herz dar zuo gedenken sol,
daz du des wellest voelgig sin.
des habend er die frùnde din
und wirt erhebet din gesleht.
es ist ovch zimlich und reht,
daz du solt ein gemahel han,
die din mit zucht gewarten kan.>
der ritter von der red erschrak.
< min lieben frund>, sprach er,< ich enmag
mich selber nitt gezemen nach;
mir ist ze manger hande gach,
daz zuo der e nitt hoeret.
die e gar vil zerstoeret
manger hande froeyden vil;
da vor ich mich noch hueten wil.
ich wil ein fryes leben han,
die wil ich heys ein junger man.>
mit diser red und andern worten sin
rett er sich von den frùnden hin,
daz si es liessend bliben
und woltent in nit tryben.
doch ùber unlange gar
nament sy in aber har
und brochtent einen wysen man,
der solt es aber tragen an;
der selb sin naher sippe waz.
da er vil red im vor gelaß,
wan er wol kunde reden vil,
da sprach er:< lieber frùnd, ich wil
dich bytten und die brueder din
und alle, die hie by dir sin,
daz du unß waerest der ersten bett.>
der ritter sprach:< min herz, daz hett
geschwinde deß beraten sich:
waß ir gebietet, daz tuon ich,
on eins: ich wil kein elich wip.
solte man dar umb minen lip
ze riemen gar zerschniden,
die e, die wil ich myden,
daz sy ùch allen vor geseit;
ich sprich diz uff minen eyd.
der rede sond ir mich erlan,
wellent ir mich gern by ùch han.>
der alte da mit zuhten sprach:
< ist ùch die red als ungemach,
die ich durch truw ùch han getan?
ich wonde nitt alz unrecht han,
daz nim ich uff die truwe min:
ich tet es durch die ere din.
wil es dir denn so wider sin,
so sye nùt guot frùnde min.> wie die schoene frow kam zuo dem ritter und in warnet vor der frùnde rat etc.
der rede ward geswigen da.
nun gefuogt es sich aber also,
daz die naht har zuo gezoch;
da wart dem jungen ritter gah,
daz er schlafen keme,
er hieß vil gezeme
im sinen knaben zùnden nyder;
do rett der jungling nùt wyder.
nun nam der ritter wol geslaht
von in allen guote naht,
wan er ze mal betruebet waz.
sinen knaben hieß er, daz
er ovch gieng an sin gemach.
zuo im selber er da sprach:
< ach, hertze liebe frowe min,
min hertze, daz begeret din.>
und do er des gedankes pflag,
sin liep an sinem arme lag.
sù sprach:< min trut, was bristet dir?
bekumert so bistu von mir.
ein elich wip wil man dir geben;
so hastu, liep, din werdes leben
gar geschwinde verlorn.
ich wolte wol, ich hett enborn,
daz ich nie worden wer din wip.
din junger, milter, starker lip,
der muoß iemer rùwen mich.>
do sprach der ritter lobelich:
< mich nieman des ùber reden kan,
waz ich dir, liep, gelobet han,
das leist ich dir biß an den tod.>
sù sprach:< min trut, ich gib dir rot:
man wirt dich an keren vil,
daz man dich nit erlassen wil,
man welle dir ein e wip gen.
so soltu dine brueder nen
und die liepsten frùnde din,
den tuo also mit worten schin:
ein e wip mit dir bekùmert sy,
die won dir alle zite by,
wa du in den landen verst
und waz du guotes da verzerst,
daz geb sy dir, dins herzen trut;
und sag es still und ùber lut,
wie ich mit dir gelebet han,
daz erlovb ich dir, min lieber man;
und lass dich úber reden nicht,
oder werlich dir geschiht,
waz ich dir gesaget han.>
hie mit begund der tag uff gan;
urlop die schoene frowe nam.
uff stuond der ritter lobesam,
von himel got er ane rieff
us grunde sines herzen tieff,
als er ovch alle morgen tett,
wenn er uff stuond von sinem bett. wie der von stovffenberg uff einen hofe kam gen frankefurt zuo einem roemischen kunig
in disen ziten fuegt es sich
von geschihte sunderlich,
als ich die mer vernumen han:
gen frankefurt ein fùrst kam,
den man ze kùnige wolt erhaben.
dar sah man ovch vil herren traben,
fùrsten, graven, fryen,
all uff den hofe schryen.
ovch manger werder dienstman
all uff den selben hofe kam
durch des kuniges ere.
der werde ritter here,
von dem ich ùch hie han geseit,
mit eren uff den hof ovch reyt
mit einer wuneclichen schar.
er hatte siner maege dar
wol dryssig uff die vart bereit;
den gab der ritter unverzeit
rosß, harnesch und pfert
kostlich, der milte ritter wert,
und guotes, waz sy soltent han.
sin bruder giengent fùr in stan;
die vart hiessentz in miden:
er moeht sin nitt erliden
den kosten, den er wolte han.
< nein>, sprach der tugenthafte man,
< waz ich guotes kan verzern,
noch me mag mir got beschern
und sin werdy muoter zart.>
sy rittent mit im uff die vart,
die bruder und die magen sin.
da wart in michel ere schin
erbotten vil von mangem man,
der ovch dar ze hofe kam.
do man in sah so rilig varn,
vil manges edeln fursten parn
sprachent:< daz ist der werde degen,
der alle zyt sich het verwegen
lybes und guotes,
er ist so freches muotes,
daz in nieman kan bestan.>
da sprach der kùnge lobesan:
< wer ist der ritter unverzeyt?>
daz wart dem kùnc gereyt;
mit schalle sprach des kùngs getwergh:
< es ist der milt von stovffenberg,
den syh ich ritterliche varn.
von himel got muß in bewarn,
wan er vert so weydeclich.
er machet mangen armen rich,
e diser hof ein ende nimt,
so eret er maniger muoter kint.> wie der kùnig den ritter von stovffenberg enpfieng und wie er uff dem hofe so rytterlich stach und reyt etc.
der kùng den ritter wol enpfie;
mit zuht er im engegen gie,
wan im waz vil von im geseit.
siner kunft waz er gemeit,
daz er in solte sehen do,
des waz der fùrste harte fro,
daz er zuo sinen eren kam.
des danket im der werde man,
und ovch die lieben magen sin,
die nygent tyeff dem kùnge hin.
sich hueb ein ritterlicher just:
vil manger wart uff sine brust
gestossen, daz er balde viel,
daz im daz bluot zem mund us wiel.
do bereit sich ovch von temringer
her peterman, der rytter her,
und reyt mit schalle úber hoff.
des waret manig byschoff
und vil mange frowe klar;
der kunig nam sin selber war.
waz der siecher an in reyt,
die hat er alle bald geleit
geswinde zuo der erde,
wan er nach siner werde
kunde ieglichen erhaben.
er schonte da der jungen knaben;
und wer im uff dem hof entweich,
...
daz im kein leyt von im geschach.
vil mange reyne frowe sprach:
< von stovffenberg der milte
wirbt hie mit sinem schilte,
daz er wol fuert der eren van.>
und do der hof ein ende nan,
im ward die ere zuo geseyt:
der ritter milt und wol gemeyt
hat lob und ruom und ere
von allen frowen here;
und alles, daz in ie gesach,
von siner zuht und ere sprach. wie der kùnig mit dem von stovffenberg rett, daz er im sine muomen wol ze der e geben
als nun der ritter waz bekant,
der kùnig den ritter da besant,
das er fùr in keme.
do gieng der vil gezeme
mit den, die er mit im braht dar,
fùr den erwelten kùnig gar.
und da er fùr den kùnig kam,
da sprach der fùrste lobesam
zuo dem ritter unverzaget:
< uch het ein seliger tag betaget,
daz ir ze hoff sind komen her.>
< gnad, edler fùrst>, also sprach er,
< ich und die lieben magen min
zuo ùwren eren kommen sin,
wan wir bedoerfent ùwer wol.>
der kùnig sprach:< ich ùch helfen sol
und ovch inen allen,
wan es ist also gefallen,
daz ich ein einig muomen han,
die ist so reht wol getan
und so mineclich gestalt.
achzehen jare ist sù alt.
vatter und muotter sind ir tot,
der gewalt wol an mir stot,
daz ich sù ùch gib zuo der e.
und wil ùch sagen dar zuo me:
ich gib ùch landes dar zuo vil,
als ich ùch bescheiden wil,
daz ir des gewaltig sind,
ein herre wol und ùwer kind
mit miner muomen werden;
ir herschaft ist ze kerden.>
da wart der ritter missevar,
wan er erschroken was so gar,
daz er nùt mohte sprechen.
die werden und die frechen
fùrsten sprachen alle do:
< herre, wie tuond ir also,
daz ir nit antwurt gebent
und also wider strebent?>
da von der kùnig betruebet wart.
er sprach:< vil werder ritter zart,
du wenst vil liht, ich spotte din.
nein werlich, uff die truwe min:
du solt frylich min muomen nen,
die ich nye fursten wolte gen.>
und do der ritter sich versan,
daz er zuo im selber kan,
da sprach er:< gnade, herre min,
die maget edel und vin,
die sond ir geben einem man,
der sù mit eren wol mag han
und ir ovch gemaesse sy,
won ir geburt ist hoch und fry;
es wer ir ungezeme,
daz sy mich armen neme.>
do sprach der kùnig so ze hant:
< dir tuo ich, ritter guot, bekant:
und geb ich ir einen armen knecht,
es duht sy billig und reht,
und muest im undertaenig sin.
daz weiß ich an der muomen min.>
do sich der ritter wolte wern,
vil maniger fùrst begunde swern,
er wer ein unversinnter man,
sprachent die fursten wol getan,
die dise rede hoertent wol.
der sal waz landes herren vol;
vil byschoff ovch dar inne waz,
die den ritter fragtent daz,
ob er ein e wip hette.
do sprach der ritter stete:
< ich han ein mynecliches wip,
sy hat den aller schoensten lip,
den menschen ovg ie gesah.
mit der so han ich daz gemah:
wa ich in den landen var,
so nymet si min alzit war
und ist ovch, wenn ich wil, by mir.
dar zuo so han ich guotz von ir,
wie vil ich verzeren mag,
beyde naht und ovch tag,
daz git mir alz min frowe clar.
waz ich ùch sage, daz ist war:
wenn ich nim ein elich wip,
so stirbt mir min junger lip
dar nach an dem dritten tage.
es ist war, was ich ùch sage.
also mir min frowe seyt.
die red ist war uff minen eit.>
do begund ein byschof yehen:
< herr, land mich die frowe sehen!>
do sprach der ritterliche man:
< sy lat sich nieman sehen an
denn mich alters eyne.>
sy sprachent all gemeyne:
< so ist sy nùt ein rehtes wip.>
< ir verlyeret sele und lip>,
sprach ein alter cappelan,
< nun sind ir doch ein krysten man,
wie sind ir so besynnet,
daz ir den tùfel mynnet
fur alle reyne frowen zart?
waz guotes ye uff erden wart
gesprochen oder gesungen,
da von sind ir vertrungen,
von leyen und von pfaffen.
der tùfel sich geschaffen
hett zuo einem wibe;
die sel in uwerm libe
muoß eweclich sin verlorn,
wan ir hand reyne wip versworn:
der tùfel in der helle
ist uwer schlaf geselle.>
mit im wart gesprochen vil;
die red ich hie bekùrzen wil.
die pfaffheit hat in ùberrett,
daz der ritter an der stett
sprach:< was der kùnge heisset mich,
daz tuon ich gewilleclich.>
zer stund im da gelobet wart
die maget rich, von hoher art,
daz sù sin e wip solte sin.
der kùnig tet im ovch helfe schin
und gab cleynoten gar vil.
der ritter sprach zem selben zil:
< ir sollet mir die junpfrowe
senden gen mortenowe,
da wil ich die hohzit han.>
daz glopte im der kùng hin dan;
ein zil wart gemaht,
daz man im die junpfrow braht. wie die schoene frow aber ze naht zuo dem ritter kam und im seyt, wie er sterben mueste, syd er ein e wip hette genommen
do diß also gelobet wart,
der ritter huob sich uff die vart;
mit den sinen er dannen reyt.
da er ze naht sich hat geleit,
er wunschte nach der frowen sin,
by im so waz die schoene vin,
die sin ye mit trùwen pflag.
der ritter an irm arme lag.
si sprach:< ach, herze lieber man,
waz ich dir ye verbotten han,
des wiltu wenig volgen mir.>
er sprach:< frowe min, waz meinet ir?>
die schoene sprach:< da tuet mir we
ein wip, daz nimmest zuo der e,
daz dich wol yemer rùwen mag.
du lepst untz an den dritten tag,
wenn si dir vereinet wirt,
min herz niemer daz verbirt.
dir sag ich, waz geschehen muoß:
ich wil lan sehen minen fuoß
bede frowen und man,
wenn din hohzit vohet an.
so din ovge daz gesiht,
du solt dich sumen laenger nicht
und solt balde byhten
eim priester hoh gewihten
und solt got enphohen;
den priester heyß denn gohen,
daz er dir vil geringe
daz heilig oel ovch bringe:
daz tuot dir werlichen not.
got tueg diner sele rot.>
da gedoht der ritter hoh gemeit,
waz im die pfaffheit hat geseit,
daz sy vil lihte lùge
und in der tufel trùge,
und glovpte baß der wisen ler.
also schied von dem ritter her
die schoene frowe mynenclich.
der ritter sorget wunderlich. wie die junpfrov dem ritter wart hein gefuert und wie ein fuoß durh die bùni kam ob dem tysch
hie mit der ritter vil gedoht.
nun wart die junpfrow hein gebroht
gen stovffenberg mit mangem man
und schoenen frowen lobesan.
ovch kerte von dem lande dar
vil mange wunnencliche schar
von herren und von frowen,
die sich da liessent schowen
durch des ritters ere.
waz sol ich sagen mere?
da man obe tysche saß
und an dem ersten essen waz
in einem wunenclichen sal,
da sah menglich ùber all,
beyde frowen und man,
und wer ye dar ze hofe kan
( der ritter saß gegen der brut),
da sah man still und uber lut,
daz neyswaz durch die buni stieß:
eins menschen fuoß es sehen ließ
bloß in dem sal unz an daz knie.
uff erden so wart schoener nie
noch mynnenclicher fuoß gesehen;
daz muostent alle menschen jehen.
der fuoß úber den sal erschein
wisser denn ie helfenbein.
do menglich den fuoß ersach,
do schrey der ritter und sprach:
< owe, owe, mir armen man!>
sin hare rovffen er began
und zart es us dem hopte sin.
er sprach:< vil lieben frùnd min,
ir hand mich und üch verderbet,
nun so sind ir enterbett:
ùber dryg tag bin ich tot.>
vil manger uf gesprungen hat
und lieffend uf den palast hin,
da durch der fuoß was gestossen in;
und da sù koment uf den sal,
sù sohent nieman ùber al.
sù suohtent hin, sù suohtent har,
sù wurdent niemans da gewar;
und hettent sù gesuochet noch,
sù kundent vinden niena loch:
durch die bùny waz kein schrantz,
der sal waz worden wider gantz,
do der fuoß von dannen kan.
es sprachent frowen und man,
der tufel hette daz getan,
vil grosses wunder wart dovon. wie der ritter bewaret wart und wie er starb etc.
do diß also nun waz getan,
da hieß der ritter bald gan,
im einen priester bringen.
pfyffen, tanzen, singen
waz alles nider da geleyt.
da ward manig ritter gemeyt
weinen und vil schoene wip,
da man sah des ritters lip
so cleglich gebaren.
der ritter zuo der claren
sprach, die sin wip solte sin:
< min trut, min liep, min frowelin,
nun muß es got erbarmen,
daz ich nit sol erwarmen
mit froeiden an dem arme din.>
des antwurt im daz megetin,
wan sù von art vol zuhte waz,
so sprach sù zuhteclichen daz:
< ach, ritter guot, gehab dich wol.
von himel got dich troesten sol
und ovch die zarte muoter sin.>
er sprach:< ach, edly frowe min,
heysß alle, die by dir gestan,
beyde frowen und man,
die mit dir hie ze hofe sint,
bede wip, man und kint:
ist daz ich verdirbe
und also nun hie stirbe,
daz du helfest begraben mich.>
do weint die frow mynenclich
und alle, die da waren.
do hieß er die klaren
fueren hin an ir gemach,
mit grossem jamer das beschach,
und hieß do nit me beyten:
man solte im bereyten
ein bett, daz er do leyte sich.
den priester hyeß er endelich
kommen und got bringen:
< der tot wil mit mir ringen.>
also kam der pryester dar.
da tett er ganze rùwe gar;
der priester im got selber gab.
er sprach:< bereytend mir ein grab
und tuond mir alle mine reht.>
do weintent ritter und kneht,
grafen, fryen, dienstman,
und ovch die maget lobesan,
die im waz geben zuo der e.
er sprach:< mins dings ist nùt me.
ich bitt ùch, lieben brueder min,
daz ir der zarten maget vin
gebent, waz ich gelobet han.>
< nein>, sprach sù,< herz lieber man,
waz ich guotes har han broht,
des wùrt niemer me gedaht;
es sollent han die frùnde din.
nun se, du liep, die trùwe min>,
sù bat im dar ir wissen hant,
< dir bin ich gen in froemde lant,
und wirt ich nun ein witwen wip,
daz mich keines mannes lip
sol niemer me berueren,
sol ich dich vor mir fueren
ze grab, als uns din mund vergiht.>
er sprach:< morn daz beschiht,
so bin ich lebend und tot.>
die brut sprach us grosser not:
< du hast verlorn umb mich din leben,
so wil ich mich durch dich begeben,
daz ich wil in ein closter varn.
mich selber wil ich so bewarn,
daß mich niemer me kein man
mit ovgen sol gesehen an.
so wil ich bitten got fùr dich
und ovch sin muotter lobelich,
die den werden got gebar,
die nemme diner sele war.>
suß danket ir der ritter guot:
< wa sind min bruder ungemuot?>
sy sprachent bede:< wir sint hie.>
iewedern er by den henden vie
und sprach:< lieben brueder min,
land uch die magt befolhen sin.>
hie mit er urlob von in nan;
von himel got, den ruoft er an.
er sprach:< maria, koenigin,
laß dir min sel befolhen sin.>
daz wort er clegeliche sprach;
hie mit der tot sin herze brach.
alsus nam er sin ende.
dar umb manger sin hende
von schraecken cleglichen wand.
die brut fuor in ir eygen land,
do der helt begraben wart,
do wart sù ein closter frow zart.
waz sol ich sagen mere?
der edel ritter here
ward clagt in allen landen,
wan er sich vor schanden
behuetet hat all sine jar.
man sprach still und offenbar,
do wer der tùrste ritter tot,
der ye pferd ùber schritten hat.
also hat es ein ende.
got uns sin gnade sende. amen.