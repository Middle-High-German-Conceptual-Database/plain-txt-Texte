der ackerman. das erste capitel.
grimmiger tilger aller leute, schedlicher echter aller
werlte, freissamer morder aller menschen, ir tot,
euch sei verfluchet! got, ewer tirmer, hasse euch,
vnselden merung wone euch bei, vngeluck hause
gewaltiglich zu euch: zumale geschant seit immer!
angst, not vnd jamer verlassen euch nicht, wo ir
wandert; leit, betrubnuß vnd kummer beleiten
euch allenthalben; leidige anfechtung, schentliche
zuversicht vnd schemliche verserung die betwingen
euch groblich an aller stat; himel, erde, sunne, mone,
gestirne, mer, wag, berg, gefilde, tal, awe, der helle
abgrunt, auch alles, das leben vnd wesen hat, sei
euch vnholt, vngunstig vnd fluchen euch ewiglichen!
in bosheit versinket, in jamerigem ellende verswindet
vnd in der vnwiderbringenden swersten achte
gotes, aller leute vnd ieglicher schepfung alle
zukunftige zeit beleibet! vnuerschampter bosewicht,
ewer bose gedechtnuß lebe vnd tauere hin on ende;
grawe vnd forchte scheiden von euch nicht, ir wonet
wo ir wonet; von mir vnd aller menniglich sei vber
euch ernstlich zeter geschriren mit gewundenen
henden! der tot. das ander capitel.
horet, horet, horet newe wunder! grausam vnd
vngehorte teidinge fechten vns an. von wem die
kumen, das ist vns zumale fremde. doch drowens,
fluchens, zetergeschreies, hendewindens vnd allerlei
angeratung sein wir allen enden vnz her wol
genesen. dannoch, sun, wer du bist, melde dich vnd
lautmere, was dir leides von vns widerfaren sei,
darvmb du vns so vnzimlich handelst, des wir vormals
vngewonet sein, allein wir doch manigen
kunstenreichen, edeln, schonen, mechtigen vnd
heftigen leuten sere vber den rein haben gegraset,
davon witwen vnd weisen, landen vnd leuten leides
genugelich ist geschehen. du tust dem geleich,
als dir ernst sei vnd dich not swerlich betwinge.
dein klage ist one done vnd reime; davon wir prufen,
du wellest durch donens vnd reimens willen
deinem sin nicht entweichen. bistu aber tobend,
wutend, twalmig oder anderswo one sinne, so
verzeuch vnd enthalt vnd bis nicht zu snelle, so swerlich
zu fluchen, den worten das du nicht bekummert
werdest mit afterrewe. wene nicht, das du
vnser herliche vnd gewaltige macht immer mugest
geswechen. dannoch nenne dich vnd versweig nicht,
welcherlei sachen dir sei von vns so twenglicher
gewalt begegent. rechtfertig wir wol werden,
rechtfertig ist vnser geferte. wir wissen nicht, wes
du vns so frevelich zeihest. der ackerman. das iii. capitel.
ich bins genant ein ackerman, von vogelwat ist
mein pflug, vnd wone in behemer lande. gehessig,
widerwertig vnd widerstrebend sol ich euch immer
wesen: wann ir habt mir den zwelften buchstaben,
meiner freuden hort, aus dem alphabet gar freissamlichen
enzucket; ir habt meiner wunnen lichte
sumerblumen mir aus meines herzen anger jemerlichen
ausgereutet; ir habt mir meiner selden haft,
mein auserwelte turteltauben arglistiglichen
entfremdet: ir habt vnwiderbringlichen raub an mir
getan! weget es selber, ob ich icht billich zurne,
wute vnd klage: von euch bin ich freudenreiches
wesens beraubet, tegelicher guter lebetage enterbet
vnd aller wunnebringender rente geeussert. frut
vnd fro was ich vormals zu aller stunt; kurz vnd
lustsam was mir alle weile tag vnd nacht, in gleicher
masse freudenreich, geudenreich sie beide; ein
iegliches jar was mir ein genadenreichs jar. nu wirt
zu mir gesprochen: schab ab! bei trubem getranke, auf
durrem aste, betrubet, swarc vnd zestorend beleib
ich vnd heul one vnderlaß! also treibet mich der wint,
ich swimme dahin durch des wilden meres flut, die
tunnen haben vberhant genumen, mein anker haftet
ninder. hiervmb ich one ende schreien wil: ir tot,
euch sei verfluchet! der tot. das iv. capitel.
wunder nimpt vns solcher vngehorter anfechtung,
die vns nimmer hat begegent. bistu es ein ackerman
wonend in behemer lande, so dunket vns, du tust
vns heftiglich vnrecht; wann wir in langer zeit zu
behem nicht endeliches haben geschaffet, sunder nu
newlich in einer festen hubschen stat, auf einem
berge werlich gelegen; der haben vier buchstaben:
der achzehende, der erste, der dritte vnd der drei
vnd zwenzigste in dem alphabet einen namen
geflochten. da haben wir mit einer erberen seligen
tochter vnser genade gewurket; ir buchstabe was
der zwelfte. sie was ganz frum vnd wandelsfrei;
wann wir waren gegenwurtig, do sie geboren wart.
do sante ir fraw ere einen erenmantel vnd einen
erenkranz; die brachte ir fraw selde. den mantel,
vnd den erenkranz brachte sie ganz, vnzerissen vnd
vngemeiligt mit ir vnz in die gruben. vnser vnd ir
gezeuge ist der erkenner aller herzen. guter
gewissen, fruntholt, getrew, gewere vnd zumale gutig
was sie gen allen leuten. werlich, so stete vnd so
geheure kam vns zu handen selten. es sei dann die
selbe, die du meinest: anders wissen wir keine. der ackerman. das v. capitel.
ja herre, ich was ir friedel, sie mein amye. ir habt
sie hin, mein durchlustige augelweide; sie ist dahin,
mein frideschilt vur vngemach; enweg ist mein
warsagende wunschelrute. hin ist hin! da stee ich
armer ackerman allein; verswunden ist mein lichter
stern an dem himel; zu reste ist gegangen meines
heiles sunne, auf geet sie mir nimmermer! nicht mer
geet auf mein flutender morgensterne, gelegen ist
sein schimmern, kein leidvertreib han ich mer: die
finster nacht ist allenthalben vor meinen augen. ich
wene nicht, das icht sei, das mir rechte freude immermer
muge widerbringen; wann meiner freuden achtber
banier ist mir leider vndergangen. zeter! waffen!
von herzen grunde sei immermer geschriren vber das verwassen
jar, uber den verworfen tag vnd vber die leidigen
stunde, darin mein steter, herter diamant ist
zerbrochen, darin mein rechte furender leitestab
vnbarmherziglich mir aus den henden wart
gerucket, darin ist zu meines heiles vernewendem
jungbrunnen mir der weg verhawen. ach on ende,
we on vnderlaß vnd jameriges versinken, gefelle
vnd ewiger fal sei euch tot zu erbeigen gegeben!
lastermeiliger, schandengiriger, wirdenloser vnd
grisgramiger sterbet vnd in der helle erstinket! got
beraube euch ewrer macht vnd lasse euch zu puluer
zerstieben! one zil habet ein teufelisch wesen!
der tot. das vi. capitel.
ein fuchs slug einen slafenden lewen an den backen:
darvmb wart im sein balg zerissen; ein hase zwackte
einen wolf: noch heute ist er zagellos darvmb; ein
katze krelte einen hunt, der da slafen wolte: immer
muß sie des hundes feintschaft tragen. also wiltu
dich an vns reiben. doch gelauben wir, knecht
knecht, herre beleibe herre. wir wellen beweisen,
das wir rechte wegen, rechte richten vnd rechte
faren in der werlte: wir niemandes adels schonen,
grosser kunst nicht achten, keinerlei schone
ansehen, gabe, liebes, leides, alters, jugent vnd allerlei
sachen nicht wegen. wir tun als die sunne, die scheinet
vber gute vnd bose: wir nemen gut vnd bose in
vnsern gewalt. alle die meister, die die geiste kunnen
twingen, mussen vns ire geiste antwurten vnd
aufgeben; die bilwisse vnd die zauberinne kunnen
vor vns nicht beleiben, sie hilfet nicht, das sie reiten
auf den krucken, das sie reiten auf den bocken; die
erzte, die den leuten das leben lengen, mussen vns
zu teil werden, wurze, kraut, salben vnd allerlei
apotekenpuluerei kunnen sie nicht gehelfen. solten wir
allein den feifaltern vnd hewschrecken
rechnung tun vmb ir geslechte, an der rechnung wurde
sie nicht benugen. o solten wir durch aufsatzes,
oder durch alafantzes, durch liebes oder durch leides
willen die leute lassen leben, aller der werlte keisertum
weren nu vnser, alle kunige hetten ir krone
auf vnser haubet gesetzet, ir zepter in vnser hant
geantwurt, des babstes stul mit seiner dreikronten
infel weren wir nu gewaltig. laß steen dein
fluchen, sage nicht von poppenfels newe mere; haw
nicht vber dich, so reren dir die spene nicht in die
augen!
der ackerman. das vii. capitel.
kunde ich gefluchen, kunde ich geschelten,
kunde ich euch verpfeien, das euch wirser dann vbel
geschehe, das hettet ir snodlichen wol an mir verdienet.
wann nach grossem leide grosse klage sol folgen:
vnmenschlich tet ich, wo ich solch lobeliche
gotes gabe, die niemant dann got allein geben mag,
nicht beweinte. zware trauren sol ich immer;
entflogen ist mir mein erenreicher falke; mein tugendhafte
frawe. billichen klage ich, wann sie was edel
der geburte, reich der eren, schon, frutig vnd vber
alle ire gespilen gewachsener persone, warhaftig
vnd zuchtig der worte, keusche des leibes, guter vnd
frolicher mitwonung - ich sweige als mer, ich bin
zu swach, alle ir ere vnd tugent, die got selber ir hat
mitgeteilt, zu volsagen; herre tot, ir wisset es selber.
vmb solch groß herzeleit sol ich euch mit
rechte zusuchen. werlich, were icht gutes an euch,
es solte euch selber erbarmen. ich wil keren von
euch, von euch nicht gutes sagen, mit allem meinem
vermugen wil ich euch ewiglich widerstreben; alle
gotes tirmung sol mir beistendig wesen wider euch
zu wurken; euch neide vnd hasse alles, das da ist in
himel, auf erden vnd in der helle! der tot. das viii. capitel.
des himels trone den guten geisten, der helle
abgrunt den bosen, irdische lant hat got vns zu
erbeteile gegeben. dem himel fride vnd lon nach tugenden,
der helle pein vnd strafung nach sunden, der
erden kloß vnd meres stram mit aller irer behaltung
hat vnstetigkeit der mechtig aller werlte herzog
befolhen den worten das wir alle vberflussigkeit
ausreuten vnd ausjeten sullen. nim vur dich, du tummer man, prufe vnd grab mit sinnes
grabestickel in die vernunft, so findestu: hetten wir sider
des ersten von leime gekleckten mannes zeit leute
auf erden, tiere vnd wurme in wustung vnd in
wilden heiden, schuppentragender vnd slipferiger
fische in dem wage zuwachsung vnd merung nicht
ausgereutet - vor kleinen mucken mochte nu
niemant beleiben, vor wolfen torste nu niemant aus;
es wurde fressen ein mensche das ander, ein tier das
ander, ein ieglich lebendige beschaffung die ander,
wann narung wurde in gebrechen, die erde wurde
in zu enge. er ist tumb, wer beweinet die totlichen.
laß ab! die lebendigen mit den lebendigen, die
toten mit den toten, als vnz her ist gewesen.
bedenke baß, du tummer, was du klagest und was du
klagen sullest! der ackerman. das viii. capitel.
vnwiderbringlichen mein hochsten hort han ich
verloren; sol ich nicht wesen traurig? ja, jamerig muß ich
bis an mein ende harren, entweret aller freuden.
der milte got, der mechtige herre, gereche mich an
euch, arger traurenmacher! enteigent habt ir mich
aller wunnen, beraubet lieber lebetage, entspenet
micheler eren. micheler ere het ich, wann die gute,
die reine tochter engelte mit iren kindern, in reinem
neste gefallen. tot ist die henne, die da auszoch
solche huner. o got, du gewaltiger herre, wie liebe
sach ich mir, wann sie so zuchtiges ganges pflag vnd
alle ere bedenken kunde vnd sie menschliches
geslechte do lieblich segente, sprechend:< dank, lob vnd
ere habe die zarte tochter; ir vnd iren nestlingen
gunne got alles gutes!> kunde ich darvmb gote wol
gedanken, werlich ich tet es billich. welchen armen
man hette er balde so reichlich begabet? man rede,
was man welle: wen got mit einem reinen, zuchtigen
vnd schonen weibe begabet, die gabe heisset gabe
vnd vnd ist ein gabe vor aller irdischer auswendiger
gabe. o aller gewaltigister himelgrave, wie wol ist
dem geschehen, den du mit einem reinen,
vnuermeiligten gaten hast begatet! frewe dich, ersamer man,
reines weibes, frewe dich, reines weib, ersames mannes:
got gebe euch freude beiden! was weiß davon
ein tummer man, der aus disem jungbrunnen nie
hat getrunken? allein mir twenglich herzenleit ist
geschehen, dannoch danke ich got inniglich, das ich
die vnuerruckten tochter han erkant. euch, boser
tot, aller leute feint, sei got ewiglich gehessig! der tot. das x. capitel.
du hast nicht aus der weisheit brunnen getrunken:
das prufen wir an deinen worten. in der natur
wurken hastu nicht gesehen, in die mischung werltlicher
sachen hastu nicht geluget, in irdische verwandelung
hastu nicht gegutzet; ein vnuerstendig wolf bistu.
merke, wie die lustigen rosen vnd die starkriechenden
lilien in den gerten, wie die kreftigen wurze
vnd die lustgebenden blumen in den awen, wie die
feststeenden steine vnd die hochwachsenden baume
in wilden gefilden, wie die krafthabenden beren
vnd die starkwaltigen lewen in entrischen wustungen,
wie die hochgewachsenen starken recken, wie
die behenden, abenteurlichen, hochgelerten vnd
allerlei meisterschaft wol vermugenden leute vnd
wie alle irdische creature, wie kunstig, wie lustig,
wie stark sie sein, wie lange sie sich enthalten, wie
lange sie es treiben, mussen zu nichte werden vnd
verfallen allenthalben. vnd wann nu alle
menschgeslechte, die gewesen sint oder noch werden,
mussen von wesen zu nichtwesen kumen, wes solte die
gelobte, die du beweinest, geniessen, das ir nicht
geschehe als andern allen vnd allen andern als ir?
du selber wirst vns nicht entrinnen, wie wenig du
des iezunt getrawest. alle hernach! muß ewer
ieglicher sprechen. dein klage ist enwicht; sie hilfet
dich nicht, sie geet aus tauben sinnen. der ackerman. das xi. capitel.
got, der mein vnd ewer gewaltig ist, getrawe ich
wol, er werde mich vor euch beschirmen vnd vmb
die verworchten vbeltat, die ir an mir begangen
habet, strengelich an euch gerechen. gaukelweise
traget ir mir vor, vnder warheit falsch mischet ir
mir ein vnd wellet mir mein vngehewer sinneleit,
vernunftleit vnd herzeleit aus den augen, aus den
sinnen vnd aus dem mute slahen. ir schaffet nicht,
wann mich rewet mein swerige, serige verlust, die
ich nimmer widerbringen mag. vur alles wee vnd
vngemach mein heilsame erzenei, gottes dienerin,
meines willens pflegerin, meines leibes auswarterin,
meiner eren vnd irer eren tegelich vnd nechtlich
wachterin was sie vnuerdrossen. was ir empfolhen
wart, das wart von ir ganz reine vnd vnuerseret,
oft mit merunge widerreichet. ere, zucht, keusche,
milte, trewe, masse, sorge vnd bescheidenheit wonten
stete in irem hofe; scham trug stete der eren
spiegel vor iren augen. got was ir gunstiger
hanthaber. er was auch mir gunstig vnd genedig durch
iren willen; heil, selde vnd gelucke stunden mir bei
durch iren willen. das het sie an got erworben vnd
verdienet, die reine hausere. lon vnd genedigen
solt gib ir, milter loner aller trewen soldener, aller
reichster herre! tu ir genediglicher, wann ich ir kan
gewunschen! ach, ach, ach! vnuerschämter morder,
herre tot, boser lasterbalg! der zuchtiger sei ewer
richter vnd binde euch, sprechend:< vergib mir!> in
sein wigen! der tot. das xii. capitel.
kundestu rechte messen, wegen, zelen oder tichten,
aus odem kopfe liessestu nicht solche rede. du
fluchest vnd bittest rachung vnvursichtiglich vnd
one notdurft. was taug solch eselerei? wir haben
vor gesprochen: kunstig,..., wie kunstenreich
edel, erhaft, frutig, ertig vnd alles, was lebet, muß
von vnserer hende abhendig werden. dannoch
klaffestu vnd sprichest, alles dein gelucke sei an deinem
reinen, frumen weibe gelegen. sol nach deiner
meinung gelucke an weiben ligen, so wellen wir dir wol
raten, das du bei gelucke beleibest. warte nur, das
es nicht zu vngelucke gerate! sage vns, do du am
ersten dein lobelich weib namest, fandestu sie frum
oder machestu sie frum? hastu sie frum gefunden,
so suche vernunftiglichen: du findest noch vil
frumer, reiner frawen auf erden, der dir eine zu der
ee werden mag; hastu sie aber frum gemachet, so
frewe dich: du bist der lebendig meister, der noch
ein frum weib geziehen vnd gemachen kan. ich
sage dir aber ander mere: ie mere dir liebes wirt, ie
mere dir leides widerfert. hestu dich vor liebes
vberhaben, so werestu nu leides entladen; ie grosser
lieb zu bekennen, ie grosser leit zu enberen liebe.
weib, kint, schatz vnd alles irdisch gut muß etwas
freuden am anfang vnd mere leides am ende bringen;
alles irdische liebe muß zu leide werden: leit
ist liebes ende, der freuden ende trauren ist, nach
lust vnlust muß kumen, willens ende ist vnwillen -
zu solchem ende laufen alle lebendige dinge. lerne
es baß, wiltu von klugheit gatzen!
der ackerman. das xiii. capitel.
nach schaden folget gespotte; des empfinden wol
die betrubten. also geschicht von euch mir
beschedigtem manne. liebes entspenet, leides gewenet
habet ir mich; als lange got wil, muß ich es von
euch leiden. wie stumpf ich bin, wie wenig ich kan
und wenig han zu sinnreichen meistern weisheit
gezechet, dannoch weiß ich wol, das ir meiner eren
rauber, meiner freuden dieb, meiner guten lebetage
steler, meiner wunnen vernichter vnd alles des,
das mir wunnesam leben gemachet vnd gelubet hat,
zerstorer seit. wes sol ich mich nu frewen? wo sol
ich trost suchen? wohin sol ich nu zuflucht haben? wo
sol ich heilstet finden? wo sol ich getrewen rat
holen? hin ist hin! hin ist alle meine freude! ee
der zeit ist sie vns verswunden; zu fru ist sie vns
entwischet; allzu schiere habt ir sie vns enzucket,
die teuren, die geheuren, wann ir mich zu witwer
vnd meine kinder zu weisen so vngenediglich
habet gemachet. ellende, allein vnd leides vol
beleibe ich von euch vnergetzet, besserung kunde
mir von euch nach grosser missetat noch nie
widerfaren. wie ist dem, herre tot, aller leute eebrecher?
an euch kan niemant icht gutes verdienen; nach
vntat wellet ir niemant genug tun, niemant wellet
ir ergetzen. ich prufe: barmherzigkeit wonet nicht
bei euch; fluchens seit ir gewonet; genadenlos seit
ir an allen orten. solche guttat, als ir beweiset an
den leuten, solche genade, als die leute von euch
empfahen, solchen lon, als ir den leuten gebet,
solich ende, als ir den leuten tut, schicke euch
der des todes vnd lebens gewaltig ist. furste
himelischer massenie, ergetze mich vngeheurer
verluste, michels schadens, vnsegeliches trubsals
vnd jemerliches weisentums! dabei gerich mich
an dem erzschalke, dem tode, got, aller vntat
gerecher! der tot. das xiiii. capitel.
one nutz geredet, als mer geswigen; baß geswigen
wann geredet. nach torlicher rede krieg,
nach kriege feintschaft, nach feintschaft vnruwe,
nach vnruwe seerunge, nach seerunge weetag, nach
weetage afterrewe muß iedem verworrenen manne
begegnen. krieges mutestu vns an. du klagest, wie
wir dir leit haben getan an deiner zumale lieben
frawen. ir ist gutlich vnd genediglich geschehen: bei
frolicher jugend, bei stolzem leibe, in besten
lebetagen, in besten wirden, an bester zeit, mit
vngekrenkten eren haben wir sie in vnser genade
empfangen. das haben gelobet, des haben begeret alle
weissagen, wann sie sprachen: am besten zu sterben
wann am besten liebet zu leben. er ist nicht wol
gestorben, wer sterben hat begeret; er hat zu lange
gelebet, wer vns vmb sterben hat angerufet; wee
vnd vngemach geschach im, wer mit alters burden wirt
vberladen: bei allem reichtum muß er arm wesen! des
jares, do die himelfart offen was, an des himels
torwertels kettenfeiertag, do man zalte von anfang
der werlte sechstausent funfhundert neun vnd neunzig
jar, bei kindes geburt die seligen martrerin
hiessen wir raumen dis kurze schemende ellende auf
die meinung das sie solte zu gotes erbe in ewige
freude, in immerwerendes leben vnd zu vnendiger
ruwe nach gutem verdienen genediglichen kumen. wie
gehessig du vns bist, wir wellen dir wunschen vnd
gunnen, das dein sele mit der iren dort in himelischer
wonung, dein leib mit dem iren bein bei beine
alhie in der erden gruft wesen solten. burge wolten
wir dir werden: irer guttat wurdestu geniessen.
sweig, enthalt! als wenig du kanst der sunnen ir
licht, dem mone sein kelte, dem fewer sein hitze
oder dem wasser sein nesse benemen, also wenig
kanstu vns vnserer macht berauben! der ackerman. das xv. capitel.
beschonter ausrede bedarf wol schuldiger man. also
tut ir auch. susse vnd sawer, linde vnd herte, gutig
vnd scharpf pfleget ir euch zu beweisen den, die ir
meinet zu betriegen. das ist offen an mir schein worden.
wie sere ir euch beschonet, doch weiß ich, das ich
der erenvollen, durchschonen von ewerer swinden
vngenade wegen kummerlich enberen muß. auch
weiß ich wol, das solches gewaltes sunder got vnd
ewer niemant ist gewaltig. so bin ich von got nicht
also geplaget: wann hette ich mißgewaret gen gote,
als leider dicke geschehen ist, das hette er an mir
gerochen, oder es hette mir widerbracht die wandelsone.
ir seit der vbelteter. darvmb weste ich gern,
wer ir weret, was ir weret, wie ir weret, von wann
ir weret vnd warzu ir tuchtig weret, das ir so vil
gewaltes habet vnd on entsagen mich also vbel
gefodert, meinen wonnereichen anger geodet, meiner
sterke turn vndergraben vnd gefellet habet. ei got,
aller betrubten herzen troster troste mich vnd
ergetze mich armen, betrubten, ellenden, selbsitzenden
man! gib, herre, plage, tu widerwerte, leg an
klemnuß vnd vertilge den greulichen tot, der dein
vnd aller vnser feint ist! werlich, herre, in deiner
wurkung ist nicht greulichers nicht scheußlichers,
nicht schedlichers, nicht herbers, nicht vngerechters
dann der tot! er betrubet vnd verruret dir alle
dein irdische herschaft; ee das tuchtig dann das
vntuchtig nimt er hin schedlich, alt, siech, vnnutze
leute lesset er oft alhie, die guten vnd die nutzen
zucket er alle hin. richte, herre, rechte vber den
falschen richter! der tot. das xvi. capitel.
was bose ist, das nennen gut, was gut ist, das heissen
bose sinnelose leute. dem gleiche tustu auch.
falsches gerichtes zeihestu vns; vns tustu vnrecht. des
wellen wir dich vnderweisen. du fragest, wer wir
sein: wir sein gotes hantgezeuge, herre tot, ein
rechte wurkender meder. vnser sense geet vur sich.
weiß, swarz, rot, braun, grun, blaw, graw, gel vnd
allerlei glanzblumen vnde gras hewet sie vur sich
nider, ires glanzes, irer kraft, irer tugent nicht
geachtet. da geneust der veiol nicht seiner schonen
farbe, seines reichen ruches, seiner wolsmeckender
safte. sich, das ist rechtfertigkeit. vns haben
rechtfertig geteilet die romer vnd die poeten, wann sie
vns baß dann du bekanten. - du fragest, was
wir sein. wir sein nicht vnd sein doch etwas.
deshalben nichts, wann wir weder leben weder wesen,
noch gestalt noch vnderstant haben, nicht geist sein,
nicht sichtig sein, nicht greiflich sein, deshalben
etwas, wann wir sein des lebens ende, des wesens
ende, des nichtwesens anfang, ein mittel zwischen
in beiden. wir sein ein geschickte das alle leute
fellet. die großen heunen mussen vor vns fallen;
in hohen schulen werden wir gesigen; alle wesen,
die leben haben, mussen verwandelt von vns werden. -
du fragest, wie wir sein. vnbescheidenlich
sein wir, wann vnser figure zu rome in
einem tempel an einer wand gemalet was als ein
man auf einem ochsen, dem die augen verbunden
waren, sitzend; der selbe man furte ein hawen in
seiner rechten hant vnd ein schaufel in der linken
hant; damit facht er auf dem ochsen. gegen im
slug, warf vnd streit ein michel menige volkes, allerlei
leute, iegliches mensche mit seines hantwerks
gezeuge; da was auch die nunne mit dem psalter.
die slugen vnd wurfen den man auf dem ochsen in
vnser bedeutnuß. doch bestreit der tot vnd begrub
sie alle. pitagoras gleichet vns zu eines mannes
scheine, der hat basilisken augen, die wanderten in
allen enden der werlte, vor des gesichte sterben
muste alle lebendige creature. - du fragest, von
wann wir sein: wir sein von dem irdischen paradise.
da tirmete vns got vnd nante vns mit vnserm
rechten namen, do er sprach:< welches tages ir der
frucht enbeisset, des todes werdet ir sterben.> darvmb
wir vns also schreiben: wir tot, herre vnd
gewaltiger auf erden, in der luft vnd meres strame. -
du fragest, warzu wir tuchtig sein: nu hastu vor
gehoret, das wir der werlte mer nutzes dann vnnutzes
bringen. hor auf, laß dich benugen vnd danke vns,
das dir von vns so gutlichen ist geschehen! der ackerman. das xvii. capitel.
alter man newe mere, geleret man vnbekante mere,
ferre gewandert man vnd einer, wider den niemant
reden tar, gelogene mere wol sagen turren, wann
sie von vnwissender sachen wegen sein vnstreflich.
wann ir nu auch ein solcher alter man seit, so muget
ir wol tichten. allein ir in dem paradise gefallen
seit ein meder vnd rechtes remet, doch hawet ewer
sense vneben: recht mechtig blumen reutet sie aus,
die distel lesset sie steen; vnkraut beleibet, die guten
kreuter mussen verderben. ir jecht, ewer sense hawe
vur sich. wie ist dann dem, das sie mer distel dann
guter blumen, mer meuse dann kamelen, mer boser
leute dann guter vnuerseret lesset beleiben? nennet
mir mit dem munde, mit dem finger weiset mir: wo
sint die frumen, achtberen leute, als vor zeiten
waren? ich wene, ir habet sie hin. hin mit in ist
auch mein lieb, die ubeln sint och vber beliben. wo
sint sie hin, die auf erden wonten vnd mit gote
redten, an im hulde, genade, auch reichtum erwurben?
wo sint sie hin, die auf erden sassen, vnder
dem gestirne vmbgiengen vnd entschieden die
planeten? wo sint sie hin, die sinnereichen, die meisterlichen,
die gerechten, die frutigen leute, von den
die kroniken so vil sagen? ir habet sie alle vnd
mein zarte ermordet; die snoden sint noch alda.
wer ist daran schuldig? torstet ir der wahrheit
bekennen, herre tot, ir wurdet euch selber nennen.
ir sprechet faste, wie rechte ir richtet, niemandes
schonet, ewer sense haw nach einander fellend.
ich stund dabei vnd sach mit meinen augen zwo
vngeheure schar volkes - iede het vber dreitausent
man - mit einander streiten auf einer grunen
heide; die wuten in dem blute bis vnder den enkel.
darvnder snurret ir vnd wurret gar gescheftig an
allen enden. in dem her totet ir etlich, etlich liesset
ir leben. minre knechte dann herren sach ich tot ligen.
da klaubtet ir einen aus den andern als die teigen
biren. ist das rechte gemeet? ist das rechte gerichtet?
geet so ewer sense haw vur sich? wol her,
lieben kinder, wol her! reiten wir engegen, enbieten
vnd sagen wir lob vnd ere dem tode, der also
rechte richtet! gotes gerichte ist kaum also gerecht! der tot. das xviii. capitel.
wer von sachen nicht enweiß, der kan von sachen
nicht gesagen. also ist vns auch geschehen. wir
westen nicht, das du als ein richtiger man werest.
wir haben dich lange zeit erkant, wir hetten aber
dein vergessen. wir waren dabei, do fraw weisheit
dir die weisheit mitteilte, do her salomon an dem
totbette dir sein weisheit vurreichte; do got allen
den gewalt, den er hern moyses in egipten lant
verlihen het, dir verlech, do du einen lewen bei
dem beine namest vnd in an die want slugest; wir
sahen dich die sterne zelen, des meres grieß vnd sein
fische rechnen, die regentropfen reiten; wir sahen
gern, das du gewanst den wetlauf an dem hasen; zu
babilonia vor kunig soldan sahen wir dich koste
vnd trank in grossen wirden credenzen;
do du das panier vor alexandro furest, do er
darium bestreit, do lugten wir zu vnd gunden dir wol
der eren; do du zu achademia vnd zu athenis mit
hohen kunstenreichen meistern, die auch in die
gotheit meisterlichen sprechen kunden, ebenteure
disputierest vnd mit kunst in meisterlichen oblagest,
do sahen wir vns zumale liebe; do du neronem
vnderweisest, das er guttete vnd gedultig wesen
solte, do horten wir gutlichen zu. vns wunderte,
das du keiser julium in einem roren schiffe vber
das wilde mer furtest one dank aller sturmwinde in
deiner werkstat sahen wir dich ein edel gewant von
regenbogen wurken; darein wurden engel, vogel,
tier, fische vnd allerlei wurme gestalt; darein was
auch die eule vnd der affe in wefels weise getragen.
zumale sere lachten wir vnd wurden des vur dich
rumig, do du zu paris auf dem geluckes rade sassest,
auf der hende tanzest, in der swarzen kunst wurkest
vnd bannest die teufel in ein seltsam glas. do
dich got berufte in seinen rat zu gespreche vmb
frawen eve fal, aller erste wurden wir deiner
grossen weisheit innen. hetten wir dich vor erkant,
wir hetten dir gefolget, wir hetten dein weib vnd
alle leute ewig lassen leben. das hetten wir dir
allein zu eren getan: wann du bist zumale ein
kluger esel!
der ackerman. das xviiii. capitel.
gespotte vnd vbelhandelung mussen dicke aufhalten
durch warheit willen die leute. gleicher weise
geschicht mir. vnmugelicher dinge rumet ir mich,
vngehorter werke wurkens. gewaltes treibet ir
zumale vil, gar vbel habt ir an mir gefaren, das muet
mich alzu sere. wann ich dann darvmb rede, so seit
ir mir gehessig vnd werdet zornes vol. wer vbel
tut vnd wil nicht widertun vnd strafunge aufnemen
vnd leiden, sunder mit vbermut allen dingen
widerstreben, der sol gar eben aufsehen, das im nicht
vnwille darnach begegne! nemet beispil bei mir!
wie zu kurze, wie zu lange, wie vngutlich, wie
vnrechte ir mir mit habet gefaren, dannoch dulde
ich vnd riche es nicht, als ich zu rechte solte. noch
heute wil ich des besserer sein, han ich icht vngleiches
oder vnhubsches gen euch gebaret. des vnderweiset
mich; ich wil sein gernwilliglich widerkumen.
ist des aber nicht, so ergetzet mich meines
schaden oder vnderweiset mich, wie ich widerkume
meines grossen herzenleides. werlich, also zu kurze
geschach nie manne! vber das alles mein bescheidenheit
sullet ir ie sehen. eintweder ir widerbringet,
was ir an meiner traurenwenderin, an mir vnd an
meinen kindern arges habet begangen, oder kumpt
des mit mir an got, der da ist mein, ewer vnd aller
werlte rechter richter. ir mochtet mich leichte
erbitten, ich wolte es zu euch selber lassen. ich traute
euch wol, ir wurdet ewer vngerechtigkeit selber
erkennen, darnach mir genugen tun nach grosser
vntat. begeet die bescheidenheit, anders es muste
der hamer den amboß treffen, herte wider herte
wesen, es kume, zu wo es kume!
der tot. das xx. capitel.
mit guter rede werden gesenftet die leute;
bescheidenheit behelt die leute bei gemache; gedult bringet
die leute zu eren; zorniger man kan den man nicht
entscheiden. hettestu vns vormals gutlich zugesprochen,
wir hetten dich gutlich vnderweiset, das du
nicht billich den tod deines weibes klagen soltest
vnd beweinen. hastu nicht gekant den weissagen,
der in dem bade sterben wolte, oder seine bucher
gelesen, das niemant sol klagen den tod der
totlichen? weistu des nicht, so wisse: als balde ein
mensche geboren wirt, als balde hat es den leikauf
getrunken, das es sterben sol. anfanges geswistreit
ist das ende. wer ausgesant wirt, der ist pflichtig
wider zu kumen. was ie geschehen sol, des sol sich
niemant widern. was alle leute leiden mussen, das
sol einer nicht widersprechen. was ein mensche
entlehent, das sol es widergeben. ellende bawen alle
leute auf erden. von ichte zu nichte mussen sie
werden. auf snellem fusse leufet hin der menschen
leben; iezunt lebend, in einem hantwenden gestorben.
mit kurzer rede beslossen: iedes mensche
ist vns ein sterben schuldig vnd es angeerbet zu
sterben. beweinestu aber deines weibes jugent, du
tust vnrecht; als schiere ein mensche lebendig wirt,
als schiere ist es alt genug zu sterben. du meinest
leichte, das alter sei ein edel hort. nein, es ist suchtig,
arbeitsam, vngestalt, kalt vnd allen leuten vbel
gefallend; es taug nicht vnd ist zu allen sachen
entwicht: zeitig epfel fallen gern in das kot;
reifende biren fallen gern in die pfutzen. klagestu
dann ir schone, du tust kintlich; eines ieglichen
menschen schone muß eintweder das alter oder der tot
vernichten. alle rosenfarbe mundlein mussen ascherfarb
werden, alle rote wenglein mussen bleich werden,
alle lichte euglein mussen tunkel werden. hastu
nicht gelesen, wie hermes, der weissage, lernet, wie
sich ein man huten sol vor schonen weiben, vnd
sprichet: was schone ist, das ist mit tegelicher
beisorge swere zu halten, wann sein alle leute begeren;
was scheußlich ist, das ist leidelich zu halten, wann
es mißfellet allen leuten? laß faren! klage nicht
seniglich verlust, die du nicht kanst widerbringen. der ackerman. das xxi. capitel.
gute strafung gutlich aufnemen, darnach tun sol
weiser man, hore ich die klugen jehen. ewer
strafung ist auch leidelich. wann dann ein guter strafer
auch ein guter anweiser wesen sol, so ratet vnd
vnderweiset mich, wie ich so vnsegeliches leit, so
jemerlichen kummer, so aus der massen grosse
betrubnuß aus dem herzen, aus dem mute vnd aus
den sinnen ausgraben, austilgen vnd ausjagen sulle.
bei got vnuolsagenlich herzeleit ist mir geschehen,
do mein zuchtige, trewe vnd stete hausere mir so
snelle ist enzucket, sie tot, ich witwer, meine kinder
weisen worden sint. o herre tot, alle werlt klaget
vber euch vnd auch ich. doch seit das nie so boser
man wart, er were an etwe gut: ratet, helfet vnd
steuret, wie ich so sweres leit von herzen werfen
muge vnd wie meine kinder einer solchen reinen
muter ergetzet werden; anders ich vnmutig vnd sie
traurig immer wesen mussen. vnd das sullet ir mir
nicht in vbel verfahen, wann ich sihe, das vnder
vnuernunftigen tieren ein gate vmb des andern tot
trauret von angeborenem twange. hilfe, rates vnd
widerbringens seit ir mir pflichtig, wann ir habt
mir getan den schaden. wo des nicht geschehe, dann
got hette in seiner almechtigkeit ninder rachunge:
gerochen muste es werden wider euch, vnd solte
darvmb hawe vnd schaufel noch eines gemuet werden! der tot. das xxii. capitel.
ga! ga! ga! snatert die gans, lamm! lamm! sprichet
der wolf, man predige, was man welle: solch fadenricht
spinnest auch du. wir haben dir vor
entworfen, das vnklegelich wesen sulle der tot der
totlichen. seit den malen das wir ein zolner sein, dem
alle menschen ir leben zollen vnd vermauten mussen,
wes widerstu dann dich? wan werlich, wer
vns teuschen wil, der teuschet sich selber. laß dir
eingeen vnd vernim: das leben ist durch sterbens
willen geschaffen. were leben nicht, wir weren nicht,
vnser geschefte were nicht; damit were auch nicht
der werlte ordenung. eintweder du bist sere leidig
oder vnuernunft hauset zu dir. bistu vnuernunftig,
so bitte got, vernunft dir zu verleihen; bistu
aber leidig, so brich ab, laß faren, nim vur dich,
das ein wint ist der leute leben auf erden! du
bittest rat, wie du leit aus dem herzen bringen sullest.
aristotiles hat dich es vor gelernet, das freude, leit,
forchte vnd hoffenung die viere alle werlt bekummern
vnd nemelich die, die sich vor in nicht kunnen
huten. freude vnd forchte kurzen, leit vnd
hoffenung lengen die weile. wer die viere nicht ganz aus
dem mute treibet, der muß alzeit sorgende wesen.
nach freude trubsal, nach liebe leit muß ie auf
erden kumen. lieb vnd leit mussen mit einander
wesen. eines ende ist anfang des andern. leit vnd
liebe ist nicht anders, dann wann icht ein mensche
in seinen sinn vurfasset vnd das nicht austreiben
wil, geleicher weise als mit genugen niemant arm
vnd mit vngenugen niemant reich wesen mag; wann
genugen vnd vngenugen nicht an habe noch an
auswendigen sachen sint, sunder in dem mute. wer
alle liebe nicht aus dem herzen treiben wil, der muß
gegenwurtiges leit alzeit tragen. treib aus dem herzen,
aus dem sinne vnd aus dem mute liebes
gedechtnuß, alzuhant wirstu traurens vberhaben. als
balde du icht hast verloren vnd es nicht kanst
widerbringen, tu, als es dein nie sei worden: hin
fleuchet dein trauren. wirstu des nicht tun, so hastu
mer leides vor dir; wann nach iegliches kindes tode
widerfert dir herzenleit, nach deinem tode auch
herzenleit in allen, dir vnd in, wann ir euch scheiden
sullet. du wilt, das sie der muter ergetzet werden.
kanstu vergangene jar, gesprochene wort vnd
verruckten magettum widerbringen so widerbringestu
die muter deiner kinder. wir haben dir genug
geraten. kanstu es versteen, stumpfer pickel? der ackerman. das xxiii. capitel.
in die lenge wirt man gewar der warheit; als: lange
gelernet, etwas bekundet. ewer spruche sint susse
vnd lustig, des ich nu etwas empfinde. doch solte
freude, liebe, wunne vnd kurzweile aus der werlte
vertriben werden, vbel wurde steen die werlt. des
wil ich mich ziehen an die romer. die haben es
selbes getan vnd haben das ire kinder gelernet, das
sie lieb vnd in eren haben solten, turnieren, stechen,
tanzen, wetlaufen, springen vnd allerlei zuchtige
hubscheit treiben solten bei mussiger weile, auf die
rede das sie die weile bosheit weren vberhaben.
wann menschliches mutes sin kan nicht mussig
wesen: eintweder gut oder bose muß alzeit der sin
wurken, in dem slafe wil er nicht mussig sein. wurden
dann dem sinne gute gedanke benumen, so
wurden im bose eingeen. gute aus, bose ein; bose
aus, gute ein: die wechselung muß bis an das ende
der werlte weren. sider freude, zucht, scham vnd
ander hubscheit sint aus der werlte vertriben, sider
ist sie bosheit, schanden, vntrewe, gespottes vnd
verreterei zumale vol worden. das sehet ir
tegelichen. solte ich dann die gedechtnuß meiner aller
liebsten aus dem sinne treiben, bose gedechtnuß
wurden mir in den sin wider kumen: als mer wil
ich meiner aller liebsten alweg gedenken. wann
grosse herzenliebe in grosses herzenleit wirt
verwandelt, wer kan des balde vergessen? bose leute
tun das selbe; gute freunde stete gedenken an
einander. ferre wege, lange jar scheiden nicht liebe
freunde. ist sie mir leiblichen tot, in meiner
gedechtnusse lebet sie mir doch immer. herre tot, ir
musset getrewlicher raten, sol ewer rat icht nutzes
bringen, anders, ir fledermaus, musset als vor dem
sparber der vogele feintschaft tragen! der tot. das xxiv. capitel.
liebe nicht alzu lieb, leit nicht alzu leit sol vmb
gewin vnd vmb verlust bei weisem manne wesen:
des tustu nicht. wer vmb rat bittet vnd rates nicht
folgen wil, dem ist auch nicht zu raten. vnser
gutlicher rat kan an dir nicht geschaffen. es sei dir
nu lieb oder leit, wir wellen dir die warheit an die
sunnen legen, es hore, wer da welle. dein kurze
vernunft, dein abgesniten sinne, dein holes herze
wellen aus leuten mer machen, dann sie gewesen
mugen. du machest aus einem menschen, was du
wilt, es mag nicht mer gesein, dann als ich dir
sagen wil mit vrlaub aller reinen frawen: ein
mensche wirt in sunden empfangen, mit vnreinem,
vngenantem vnflat in muterlichem leibe generet,
nacket geboren vnd ist ein besmireter binstock, ein
ganzer vnlust, ein unreiner mist, ein kotfaß, ein
wurmspeise, ein stankhaus, ein vnlustiger spulzuber,
ein faules as, ein schimelkaste, ein bodenloser sack,
ein locherete tasche, ein blasebalk, ein geitiger slunt,
ein stinkender leimtigel, ein vbelriechender harnkrug,
ein vbelsmeckender eimer, ein betriegender
tockenschein, ein leimen raubhaus, ein vnsetig leschtrog
vnd ein gemalte begrebnuß. es merke, wer da
welle: ein iegliches ganz gewurktes mensche hat
neun locher in seinem leibe, aus den allen fleusset
so vnlustiger vnd vnreiner vnflat, das nicht vnreiners
gewesen mag. so schones mensche gesahestu
nie, hestu eines linzen augen vnd kundest es inwendig
durchsehen, dir wurde darab grawen. benim
vnd zeuch ab der schonsten frawen des sneiders
farbe, so sihestu ein schemliche tocken, ein schiere
swelkenden blumen vnd kurze taurendem schein
vnd einen balde fallenden erdenknollen. weise mir
ein hantvol schone aller schonen frawen, die vor
hundert jaren haben gelebt, ausgenumen der
gemalten an der wende, vnd habe dir des keisers
krone zu eigen! laß hin fliessen lieb, laß hin fliessen
leit! laß rinnen den rein als ander wasser, von
eseldorf weiser gotling! der ackerman. das xxv. capitel.
pfei euch, boser schandensack! wie vernichtet, vbel
handelt vnd vneret ir den werden menschen, gotes
aller liebste creature, damit ir auch die gotheit
swechet! aller erste prufe ich, das ir lugenhaftig
seit vnd in dem paradise nicht getirmet, als ir
sprechet. weret ir in dem paradise gefallen, so wesset
ir, das got den menschen vnd alle dinge beschaffen
hat, sie allzumale gut beschaffen hat, den menschen
vber sie alle gesetzet hat, im ir aller herschaft
befolhen vnd sie seinen fussen vndertenig gemachet hat,
also das der mensche den tieren des ertreichs, den
vogeln des himels, den fischen des meres vnd allen
fruchten der erden herschen solte, als er auch tut.
solte dann der mensche so snode, bose vnd vnrein
sein, als ir sprechet, werlich so hette got gar vnreinlichen
vnd gar vnnutzlichen gewurket. solte gotes
almechtige vnd wirdige hant so ein vnreines vnd
vnfletiges menschwerk haben gewurket, als ir schreibet,
ein streflicher vnd gemeilter wurker were er.
so stunde auch das nicht, das got alle dinge vnd
den menschen vber sie alle zumale gut hette
beschaffen. herre tot, lasset ewer vnnutz klaffen! ir
schendet gotes aller hubschestes werk. engel, teufel,
schretlein, klagemuter, das sint geiste in gotes
twange wesend: der mensche ist das aller achtberst,
das aller behendest vnd das aller freieste gotes
werkstuck. im selber geleiche hat es got gebildet,
als er auch selbes in dem ersten vrkunde der werlte
hat gesprochen. wo hat ie werkman gewurket so
behendes vnd reiches werkstuck, einen so werkberlichen
kleinen kloß als eines menschen haubet? in
dem ist kunstereiche kunst, allen gotern
ebentewer, verborgen: da ist in des augen apfel das
gesichte, das aller gewissest gezeuge, meisterlich in
spiegels weise verwurket; bis an des himels klare
zirkel wurket es. da ist in den oren das ferre
gewurket gehoren, gar durchnechtiglichen mit einem
dunnen felle vergitert, zu prufung vnd vnderscheit
mancherlei susses gedones. da ist in der nasen der
ruch, durch zwei locher ein vnd aus geend, gar
sinniglichen verzimmert zu behegelicher senftigkeit
alles lustsames vnd wunnesames riechens, das da ist
nar der sele. da sint in dem munde zene, alles
leibfuters tegeliches malende einsacker; darzu der
zungen dunnes blat, den leuten zu wissen bringend ganz
der leute meinung; auch ist da des smackes allerlei
koste lustsame prufung. dabei sint in dem kopfe
aus herzengrunde geende sinne, mit den ein mensche,
wie ferre er wil, gar snelle reichet; in die gotheit
vnd daruber gar klimmet der mensche mit den
sinnen. allein der mensche ist empfahend der
vernunft, des edelen hortes. er ist allein der lieblich
kloß, dem geleiche niemant dann got gewurken
kan, darinnen also behende werk, alle kunst vnd
meisterschaft vnd weisheit sint gewurket. lat faren,
herre tot! ir seit des menschen feint; darvmb ir
kein gutes von im sprechet! der tot. das xxvi. capitel.
schelten, fluchen, wunschen, wie vil der ist, kunnen
keinen sack, wie kleine der ist, gefullen. darzu:
wider vil redende leute ist nicht zu kriegen mit
worten. es gee nur vur sich mit deiner meinung, das
ein mensche aller kunste, hubscheit vnd wirdigkeit
vol sei, dannoch muß es in vnser netze fallen, mit
vnserem garne muß es gezucket werden. grammatica,
gruntfeste aller guten rede, hilfet da nicht mit
iren scharfen vnd wol gegerbten worten.
rhetorica, bluender grunt der liebkosung, hilfet da
nicht mir iren bluenden vnd reine geferbten reden.
loica, der warheit vnd vnwarheit vursichtige
entscheiderin, hilfet da nicht mit irem verdackten
verslahen, mit der warheit verleitung vnd krummerei;
geometria, der erden pruferin, schetzerin vnd
messerin, hilfet da nicht mit irer vnfelender masse, mit
iren rechten abgewichten. arismetrica, der zale
behende ausrichterin, hilfet da nicht mit irer rechnung,
mit irer reitung, mit iren behenden ziffern.
astronomia, des gestirnes meisterin, hilfet da nicht mit
irem sterngewalte, mit einflusse der planeten.
musica, des gesanges vnd der stimme geordente
hantreicherin, hilfet da nicht mit irem sussen gedone,
mit iren feinen stimmen. philosophia, acker der
weisheit, in gotlicher vnd in naturlicher erkantnuß
vnd in guter siten wurkung geackert vnd geseet
vnd volkumenlich gewachsen; physica mit iren
mancherlei steurenden trenken; alchimia, mit der
metalle seltsamer verwandelung; geomancia mit
satzunge der planeten vnd des himelsreifes
zeichen auf erden allerlei frage behende verantwurterin,
pyromancia, sleuniges vnd warhaftiges
warsagens aus fewr wurkerin; ydromancia, in
wassers gewurke der zukunftigkeit entwerferin;
astrologia mit oberlendischen sachen irdisches
laufes auslegerin; chiromancia, nach der hende vnd
nach des teners kreisen hubsche warsagerin;
nigromancia, mit totenopfer, finger vnd mit sigel der
geiste gewaltige twingerin; notenkunst, mit iren
hubschen gebeten, mit irem starken besweren; augur,
der vogelkose vernemer vnd daraus zukunftiger
sachen warhafter zusager; aruspex, nach
altaropfers rauche in zukunft tuende ausrichtung;
pedomancia mit kindergedirme vnd ornomancia mit
aurhanen dermig luplerin; juriste, der gewissenlos
criste, hilfet da nicht mit rechtes vnd vnrechtes
vursprechung, mit seinen krummen vrteilen. die
vnd ander den vorgeschribenen anhangende kunste
helfen zumale nicht: ieder mensche muß ie von vns
vmbgesturzet, in vnserem walktroge gewalken vnd
in vnserem rollfasse gefeget werden. das gelaube,
du uppiger geuknecht! der ackerman. das xxvii. capitel.
man sol nicht vbel mit vbel rechen; gedultig sol ein
man wesen, gebeitend der tugend lere. den pfat wil
ich nach treten, ob ir leicht noch nach vngedult
gedultig werdet. ich vernim an ewer rede, ir meinet,
ir ratet mir gar getrewlich. wonet trewe bei euch,
so ratet mir mit trewen in gesworenes eides weise:
in was wesens sol ich nu mein leben richten? ich
bin vormals in der lieben lustigen ee gewesen; warzu
sol ich mich nu wenden? in werltlich oder in
geistlich ordenung? die sint mir beide offen. ich
nam vur mich in den sin allerlei leute wesen,
schatzte vnd wug sie mit fleisse: vnuolkumen,
bruchig vnd etwe vil mit sunden fant ich sie alle. in
zweifel bin ich, wo ich hin keren sulle; mit gebrechen
ist bekummert aller leute anstal. herre tot,
ratet! rates ist not! in meinem sinne finde, wene
vnd glaube ich vur war, das nie so reines, gotliches
nest vnd wesen kume nimmermer bei der sele dann
eeliches leben. ich spriche: weste ich, das mir in
der ee gelingen solte als ee. in der wolte ich leben,
die weile lebend were mein leben. wunnesam,
lustsam, fro vnd wolgemut ist ein man, der ein bider
weib hat, er wandere, wo er wander. einem ieden
solchen man ist auch lieb, nach narung zu stellen
vnd zu trachten. im ist auch lieb, ere mit eren,
trewe mit trewen, gut mit gute zu bezalen vnd zu
widergelten. er bedarf ir nicht huten; wann sie ist
die beste hut, die ir ein frumes weib selber tut. wer
seinem weibe nicht glauben vnd trawen wil, der
muß stecken in steten sorgen. herre von oberlanden,
furste von vil selden: wol im, den du so mit
reinem bettegenossen begabest! er sol den himel
ansehen, dir mit aufgerackten henden danken alle
tage. tut das beste, herre tot, vil vermugender
herre! der tot. das xxviii. capitel.
loben one ende, schenden one zil, was sie vurfassen,
pflegen etelich leute. bei loben vnd bei schenden sol
fuge vnd masse sein; ob man ir eines bedurfe, das
man sein stat habe. du lobest sunder masse eeliches
leben; iedoch wellen wir dir sagen von eelichem
leben, vngeruret aller reinen frawen. als balde ein
man ein weib nimpt, als balde ist er selbander in
vnserer gefengnuß. zuhant hat er einen hantslag,
einen anhang, einen hantsliten, ein joch, ein kumat,
ein burde, einen sweren last, einen fegeteufel, ein
tegeliche rostfeile, der er mit rechte nicht enberen
mag, die weile wir mit im nicht tun vnser genade.
ein beweibter man hat doner, schawer, fuchse,
slangen alle tage in seinem hause. ein weib stellet alle
tage darnach, das sie man werde. zeuchet er auf, so
zeuchet sie nider; wil er so, so wil sie sust; wil er
dahin, so wil sie dorthin - solches spiles wirt er
sat vnd sigelos alle tage. triegen, listen, smeichen,
spinnen, liebkosen, widerburren, lachen, weinen
kan sie wol in einem augenblicke; angeboren ist es
sie. siech zu arbeit, gesunt zu wollust, darzu zam
vnd wilde ist sie, wann sie des bedarf. vmb
werwort finden bedarf sie keines ratmannes. geboten
dinge nicht tun, verboten dinge tun fleisset sie sich
allzeit. das ist ir zu susse, das ist ir zu sawer, des
ist ir zu vil des ist ir zu wenig; nu ist es zu fru, nu
ist es zu spate - also wirt es alles gestrafet. wirt
dann icht von ir gelobet, das muß mit schanden in
einem drechselstule gedreet werden; dannoch wirt
das loben dicke mit gespotte gemischet. einen man,
der in der ee lebet, kan kein mittel aufhaben: ist
er zu gutig, ist er zu scharpf - an in beiden wirt
er mit schaden gestrafet. er sei nur halb gutig oder
halb scharpf, dannoch ist da kein mittel: schedelich
oder streflich wirt es ie. alle tage newe anmutunge
oder keifen, alle wachen fremde aufsatzunge oder
muffeln, alle monat newen vnlustigen vnflat oder
gramen, alle jar newes kleiden oder tegeliches strafen
muß ein beweibeter man haben, er gewinne es,
wo er welle. der nacht gebrechen sei aller vergessen;
von alters wegen schemen wir vns. schonten
wir nicht der biderben frawen, von den vnbiderben
kunden wir vil mer singen vnd sagen. wisse, was
du lobest; du kennest nicht golt bei bleie! der ackerman. das xxviiii. capitel.
frawenschender mussen geschendet werden,
sprechen der warheit meister. wie geschicht euch dann,
herre tot? ewer vnuernunftiges frawenschenden,
wie wol es mit frawen vrlaub ist, ist werlich
euch schentlich vnd den frawen schemlich. in maniges
weisen meisters geschrifte findet man, das one
weibes steure niemant mag mit selden gesteuret
werden, wann weibes vnd kinder habe ist nicht das
minste teil der irdischen selden. mit solcher warheit
hat den trostlichen romer boecium hin geleget.
philosophia, die weise meisterin, vnd ieder abentewerlicher
vnd sinniger man ist mir des zeuge: kein
mannes zucht kan wesen, sie sei dann gemeistert mit
frawen zuchte. es sage, wer es welle: ein zuchtiges,
schones, keusches vnd an eren vnuerrucktes weib ist
vor aller irdischer augelweide. so manlichen man
gesach ich nie; der rechte mutig wurde, er wurde
dann mit frawen troste gesteuret. wo der guten
samenung ist, da sihet man es alle tage; auf allen
planen, auf allen hofen, in allen turnieren, in allen
herfarten tun die frawen ie das beste. wer in frawen
dienste ist, der muß sich aller missetat anen.
rechte zucht vnd ere leren die lernen die werden frawen in
irer schule. irdischer freuden sint gewaltig die frawen;
sie schaffen, das in zu eren geschicht alle
hubscheit vnd kurzweil auf erden. einer reinen
frawen fingerdrowen strafet vnd zuchtiget vur alle
waffen einen frumen man. one liebkosen mit kurzer
rede: aller werlte aufhaltung, festung vnd
merunge sint die werden frawen. iedoch bei golde
blei, bei weizen raten, bei allerlei munze beislege
vnd bei weibe vnweib mussen wesen; dannoch die
guten sullen der bosen nicht engelten. das glaubet,
hauptman vom berge! der tot. das xxx. capitel.
einen kolben vur einen kloß goldes, eine koten vur
einen topasion, einen kisling vur einen rubin nimpt
ein narre; die hewschewer eine burg, die tunaw
das mer, den mausar einen falken nennet der tore.
also lobestu der augen lust, der vrsachen schetzestu
nicht; wann du weist nicht, das alles, das in der
werlte ist, ist eintweder begerung des fleisches oder
begerung der augen oder hohe des lebens. die
begerung des fleisches zu wollust, die begerung der
augen zu gute oder zu habe, die hochfart des lebens
zu ere sint geneiget. das gut bringet girung vnd
geitigkeit, die wollust machet geilheit vnd
vnkeuscheit, die ere bringet hochfart und rum. von gute
turstigkeit vnd forchte, von wollust bosheit vnd
sunde, von ere eitelkeit vnd guft mussen ie kumen.
kundestu das vernemen, du wurdest eitelkeit in
aller werlte finden; vnd geschehe dir dann liebe
oder leide, das wurdestu dann gutlichen leiden,
auch vns vngestrafet lassen. aber als vil als ein
esel leiren kan, als vil kanstu die warheit vernemen.
darvmb so sein wir so sere mit dir bekummert. do
wir pyramum den jungeling mit tysben der meide,
die beide ein sele vnd willen hetten, schieden, do wir
kunig alexandrum aller werlte herschaft entenigten,
do wir paris von troja vnd helenam von
kriechen zerstorten, do wurden wir nicht also sere
als von dir gestrafet. vmb keiser karel, markgrave
wilhelm, dietrich von berne, den starken boppen
vnd vmb den hurnen seifrid haben wir nicht so vil
mue gehabet. aristotilem vnd auicennam klagen
noch heute vil leute: dannoch sein wir vngemuet
beliben. do davit, der gedultig, vnd salomon, der
weisheit schrein, sturben, do wart vns mere
gedanket dann gefluchet. die vor waren, die sint
alle dahin; du vnd alle, die nu sint oder noch werden,
mussen alle hinnach. dannoch beleiben wir
tot hie herre! der ackerman. das xxxi. capitel.
eigene rede verteilet dicke einen man vnd sunderlich
einen, der iezunt eines vnd darnach ein anderes
redet. ir habt vor gesprochen: ir seit etwas vnd doch
nicht, auch nicht ein geist, vnd seit des lebens ende
vnd euch sein alle irdische leute empfolhen. so
sprechet ir nu: wir mussen alle dahin vnd ir, herre tot,
beleibet hie herre. zwo widerwertig rede mugen
mit einander nicht war gewesen. sullen wir von
leben alle dahin scheiden vnd irdisch leben sol alles
ende haben vnd ir seit, als ir sprechet, des lebens
ende, so merke ich: wann nimmer lebens ist, so wirt
nimmer sterbens vnd todes. wo kumpt ir danne hin,
herre tot? in himel muget ir nicht wonen, der ist
gegeben allein den guten geisten. kein geist seit ir
nach ewer rede. wann ir dann auf erden nimmer
zu schaffen habet vnd die erde nimmer weret, so
musset ir gerichtes in die helle; darinnen musset ir
one ende krochen. da werden auch die lebendigen
vnd die toten an euch gerochen. nach ewer wechselrede
kan sich niemant gerichten. solten alle irdische
dinge so bose, snode vnd vntuchtig sein beschaffen
und gewurket, das ist wider gote geredet vnd des
ist er von anfang der werlte er nie gezigen. tugent
lieb gehabet, bosheit gehasset, sunde vbersehen vnd
gerochen hat got bis her. ich glaube, hin nach tue
er auch das selbe. ich han von jugent auf gehoret
lesen vnd gelernet, wie alle dinge got gut beschaffen
habe. ir sprechet, wie alle irdische lebende wesen
sullen ende nemen; so sprichet plato vnd ander
weissagen, das in allen sachen eines zeruttung des
andern geberung sei vnd wie alle sache auf vrkund
sint gebawet vnd wie des himels lauf, aller planeten vnd der
erden von einem in das ander verwandelt
wurkunge ewig sei. mit ewer wankelrede, darauf
niemant bawen sol, wellet ir mich von meiner klage
schrecken. des berufe ich mich mit euch an got,
meinen heilant, herre tot, mein verderber! damit gebe
euch got ein boses amen! der tot. das xxxii. capitel.
oft ein man, wenne er der anhebet zu reden, im werde
dann vnderstossen, nicht aufgehoren kan. du bist
auch aus dem selben stempfel gewurket. wir haben
gesprochen vnd sprechen noch,( damit wellen wir
ende machen): die erde vnd alle ir behaltung ist auf
vnstetigkeit gebawet. in diser zeit ist sie wandelber
worden, wann alle ding haben sich verkeret: das
hinder hervur, das voder hin hinder, das vnder gen
berge, das ober gen tale. das ebich an das rechte, das
rechte an das ebich hat die meist menige volkes
gekeret. zu feures flammen stetigkeit han icht alles
menschliches geslechte getreten: einen schein zu greifen,
einen guten, trewen, beistendigen freunt zu
finden, ist nahent gleich mugelich auf erden worden.
alle menschen sint mer zu bosheit dann zu gute
geneiget. tut nu iemant icht gutes, das tut er vns
besorgend. alle leute mit allem irem gewurke sint vol
eitelkeit worden. ir leib, ir weib, ir kinder, ir ere, ir
gut vnd alles ir vermugen fleuchet alles dahin, mit
einem augenblicke verswindet es, mit dem winde
verwischet es: noch kan der schein noch der schate
nicht beleiben. merke, prufe, sich vnd schawe, was nu
der menschen kinder auf erden haben: wie sie berg
vnd tal, stock vnd stein, walt vnd gefilde, alpen vnd
wiltnuß, des meres grunt, der erden tiefe durch irdisches
gutes willen in regen, winden, doner, schawer,
sne vnd in allerlei vngewiter durchfaren, wie sie
schechte, stollen vnd tiefe gruntgruben in die erden
durchgraben, der erden adern durchbawen, glanzerden
suchen, die sie durch seltsenkeit willen vur alle
dinge lieb haben, wie sie holz in welden fellen, gewant
zewen, heuser den swalben geleiche klecken, pflanzen
vnd pelzen baumgarten, ackern das ertreich,
bawen weinwachs, machen mulwerk, zutun zehentzins,
bestellen fischerei, weitwerk vnd wiltwerk,
grosse herte vihes zusamen treiben, vil knechte
vnd meide haben, hohe pfert reiten, goldes, silbers,
edel gesteines, reiches gewandes vnd allerlei ander
habe heuser vnd kisten vol haben, wollust vnd
wunnen pflegen, darnach sie tag vnd nacht stellen
vnd trachten - was ist das alles? alles ist ein eitelkeit
vnd ein serung der sele, ein vergenglichkeit als
der gesterig tag, der vergangen ist. mit kriege
vnd mit raube gewinnen sie es; wann ie mere
gehabet, ie mer geraubet. zu kriegen vnd zu werren
lassen sie es nach in. o die totliche menscheit ist
stete in engsten, in trubsal, in leide, in sorgen, in
forchten, in scheuhung, in weetagen, in siechtagen,
in trauren, in arbeit, in betrubnuß, in jamer, in
kummer vnd in mancherlei widerwertigkeit; vnd
ie mer ein man irdisches gutes hat, ie mer im
widerwertigkeit begegent. noch ist das das aller groste, das
ein mensche nicht gewissen kan, wann, wo oder wie
wir vber es vrplupfling fallen vnd es jagen, zu
laufen den weg der totlichen. die burde mussen tragen
herren vnd knechte, man vnd weib, reich vnd arm,
gut vnd bose, jung vnd alt. o leidige zuversicht, wie
wenig achten dein die tummen! wann es zu spate
ist, so wellen sie alle frum werden. das ist alles
eitelkeit vber eitelkeit vnd beswerung der sele.
darvmb laß dein klagen sein! trit in welchen orden du
wilt, du findest gebrechen vnd eitelkeit darinnen.
iedoch kere von dem bosen vnd tue das gute, suche
den fride vnd tue in stete; vber alle irdische dinge
habe lieb rein vnd lauter gewissen! vnd das wir dir
rechte geraten haben, des komen wir mit dir an got,
den ewigen, den grossen vnd den starken. des fursten rede von vil selden, des almechtigen gotes vrteil. das xxxiii. capitel.
der lenze, der sumer, der herbest vnd der winter,
die vier erquicker vnd hanthaber des jares, die
wurden zwistossig mit grossen kriegen. ir ieder
rumte sich, vnd wolte ieglicher in seiner wurkung in
regen wintween,... vnd wolte ieglicher in seiner
wurkung der beste sein. der lenze sprach, er
erquickte vnd machte guftig alle fruchte; der sumer
sprach, er machte reif vnd zeitig alle fruchte; der
herbest sprach, er brechte vnd zechte ein beide in
stadel, in keller vnd in die heuser alle fruchte; der
winter sprach, er verzerte vnd vernutzte alle fruchte
vnd vertribe alle gifttragende wurme. sie rumten
sich vnd kriegeten faste; sie hetten aber vergessen,
das sie sich gewaltigter herschaft rumten, die in von
got verlihen was. ebengleich tut ir beide. der klager
klaget sein verlust, als ob sie sein erbrecht were;
er wenet nicht, das sie im von vns were verlihen.
der tot rumet sich herschaft, die er doch
allein von vns zu lehen hat empfangen. der klaget,
das nicht sein ist; diser rumet sich herschaft, die er
nicht von im selber hat. iedoch der krieg ist nicht
gar one sache: ir habet beide wol gefochten; den
twinget leit zu klagen, disen die anfechtung des
klagers, die warheit zu sagen. darvmb, klager, habe
ere! tot, habe sige! seit ieder mensche dem tode das
leben, den leib der erden, die sele vns pflichtig ist
zu geben. hie bittet der ackerman vur seiner frawen sele. der roten buchstaben der grosse nennet alse den klager. dis capitel stet in eines betes weise vnd ist das xxxiiii. capitel.
immer wachender wachter aller werlte, got aller
goter; herre wunderhaftiger herre aller herren,
almechtigster aller geiste, furste aller furstentume,
brunne, aus dem alle gutheit fleusset, heiliger aller
heiligen, kroner vnd die kron, loner vnd der lon,
kurfurste, in des kurfurstentum alle kur ist: wol im
wart wer manschaft von dir empfehet! der engel
freude vnd wunne; eindruck der aller hochsten
formen: altgreiser jungeling, erhore mich!
o licht, das da nicht empfehet ander licht; licht, das
verfinstert vnd verblendet alles auswendiges licht;
schein, vor dem verswindet aller ander schein;
schein, zu des achtung alle licht sint finsternuß, zu
dem aller schein ein schate ist, dem aller schate
erscheinet; licht, das in der beginstnuß gesprochen
hat: werde licht! fewer, das vnuerloschen alleweg
brinnet; anfang vnd ende, erhöre mich!
heil vnd selde vber alles heil vnd selde; weg on
allen irrsal zu dem ewigen leben; bestes, one das
dann nicht bessers ist; leben, dem alle dinge leben;
warheit vber alle warhaftige warheit, weisheit, die
vmbsleusset alle weisheit; aller sterke gewaltiger;
rechter vngerechter hant beschawer vnd widerbringer aller bruche; ganz vermugender in allen kreften;
satung der durftigen, labung der kranken; sigel der
aller hochsten maiestat; besliessung des himels
armonie; einiger erkenner aller menschen gedanke,
vngeleicher bilder aller menschen antlitze; gewaltiger
planete aller planeten, ganz wurkender einfluß
alles gestirnes, des himels hofes gewaltiger vund
wunnesamer hofemeister; twang, vor dem alle
himelische ordenung aus irem geewigten angel nimmer
treten mag, lichte sunne erhore mich!
ewige lucerne; ewiges immerlicht; rechte farender
marner, des kocke vndergeet nimmer; banierfurer,
vnder des banier niemant sigelos wirt; der helle
stifter; der erden kloß bawer; des meres strames temmer;
der luft vnstetigkeit mischer; des feures hitze
kreftiger; aller elemente tirmer; doners, blitzens,
nebels, schawers, snees, regens, regenbogens,
miltawes, windes, reifes vnd aller irer mitwurkung einiger
essemeister; alles himelischen heres gewaltiger
herzog; vnuersagenlicher keiser; aller senftiglichster,
aller sterkister, aller barmherzigister schepfer,
erbarme dich vnd erhore mich!
schatz, von dem alle schetze entspriessen; vrsprung,
aus dem alle reine ausflusse fliessen; leiter, nach dem
niemant ververt; in allen bresten nothaft, zu dem
alle gute dinge als zu dem weisel der bin nehen vnd
halten sich; vrsache aller sache, erhore mich!
aller seuchen widerbringender arzet; meister aller
meister; allein vater aller schepfung; alle wege vnd
an allen enden gegenwurtiger zuseher; aus der muter
leibe in der erden gruft selbmugender geleiter;
bilder aller formen; gruntfeste aller guten werke; aller
reinigkeit liebhaber, hasser aller vnfletigkeit; loner
aller guten dinge; allein rechter richter; einiger, aus
des anfange alle sache ewiglich nimmer weichet,
erhore mich!
nothelfer in allen engsten; fester knote, den
niemant aufbinden mag; volkumenes wesen, das aller
volkumenheit mechtig ist; aller heimlicher vnd
niemands wissender sachen warhaftiger erkenner;
ewiger freuden spender, irdischer wunnen storer;
wirt, ingesinde vnd hausgenosse aller guten leute;
jeger, dem alle spor vnuerborgen sint; aller sinne
ein feiner einguß; rechter vnd zusamenhaltender
mittel aller zirkelmasse; genediger erhorer aller zu
dir rufender, erhore mich!
nahender beistendiger aller bedurftigen; traurenwender
aller in dich hoffender; der hungerigen
widerfuller, aus nichte icht, aus ichte nicht allein
vermugender wurker; aller weilwesen, zeitwesen
vnd immerwesen ganz mechtiger erquicker, aufhalter
vnd vernichter, des wesen auch, als du in dir
selber bist, ausrichten, visieren, entwerfen vnd
abnemen niemant kan; ganzes gut vber alle gute; aller
wirdigister ewiger herre jesu, empfahe genediglichen
den geist, empfahe gutlichen die sele meiner
aller liebsten frawen! die ewigen ruwe gib ir, mit deinem
genadentawe labe sie, vnder den schaten deiner
flugel behalt sie! nim sie, herre, in die volkumen
genuge, da genuget den minsten als den meisten. laß
sie, herre, von dannen sie kumen ist, wonen in
deinem reiche bei den ewigen seligen geisten!
mich rewet margaretha, mein auserweltes weib.
gunne ir, genadenreicher herre, in deiner almechtigen
vnd ewigen gotheit spiegel sich ewiglichen
ersehen, beschawen vnd erfrewen, darin sich alle
engelische kore erleuchten.
alles, das vnder des ewigen fanentragers fanen
gehoret, es sei, welcherlei creature es sei, helfe mir aus
herzengrunde seliglich mit innigkeit sprechen: amen!