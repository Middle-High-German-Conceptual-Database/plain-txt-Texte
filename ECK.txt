intravit iesus in quoddam castellum et mulier quaedam, martha nomine, excepit illum in domum suam. lucae ii.
ich hân ein wörtelîn gesprochen des êrsten in dem latîne, daz stât geschriben
in dem êwangeliô und sprichet alsô ze tiutsche:< unser herre jêsus
kristus der gienc ûf in ein bürgelîn und wart enpfangen von einer juncvrouwen,
diu ein wîp was>.
eyâ, nû merket mit vlîze diz wort: ez muoz von nôt sîn, daz si ein
juncvrouwe was, der mensche, von der jêsus wart enpfangen. juncvrouwe
ist alsô vil gesprochen als ein mensche, der von allen vremden bilden ledic ist,
alsô ledic, als er was, dô er niht enwas. sehet, nû möhte man vrâgen, wie der
mensche, der geborn ist und vor gegangen ist in vernünftic leben, wie er alsô
ledic müge sîn aller bilde, als dô er niht enwas, und er weiz doch vil, daz
sint allez bilde; wie mac er denne ledic sîn? nû merket daz underscheit, daz
wil ich iu bewîsen. wære ich alsô vernünftic, daz alliu bilde vernünfticlîche
in mir stüenden, diu alle menschen ie enpfiengen und diu in gote selber sint,
wære ich der âne eigenschaft, daz ich enkeinez mit eigenschaft hæte begriffen
in tuonne noch in lâzenne, mit vor noch mit nâch, mêr: daz ich in disem
gegenwertigen nû vrî und ledic stüende nâch dem liebesten willen gotes und
den ze tuonne âne underlâz, in der wârheit sô wære ich juncvrouwe âne
hindernisse aller bilde als gewærlîche, als ich was, dô ich niht enwas.
ich spriche aber: daz der mensche ist juncvrouwe, daz enbenimet im nihtes
niht von allen den werken, diu er ie getete; des stât er megetlich und vrî
âne alle hindernisse der obersten wârheit, als jêsus ledic und vrî ist und
megetlich in im selber. als die meister sprechent, daz glîch und glîch aleine
ein sache ist der einunge, her umbe sô muoz der mensche maget sîn, juncvrouwe,
diu den megetlîchen jêsum enpfâhen sol.
nû merket und sehet mit vlîze! daz nû der mensche iemer mê juncvrouwe
wære, sô enkæme keine vruht von im. sol er vruhtbære werden, sô muoz
daz von nôt sîn, daz er ein wîp sî. wîp ist daz edelste wort, daz man der
sêle zuo gesprechen mac, und ist vil edeler dan juncvrouwe. daz der mensche
got enpfæhet in im, daz ist guot, und in der enpfenclicheit ist er maget. daz
aber got vruhtbærlich in im werde, daz ist bezzer; wan vruhtbærkeit der gâbe
daz ist aleine dankbærkeit der gâbe, und dâ ist der geist ein wîp in der
widerbernden dankbærkeit, dâ er gote widergebirt jêsum in daz veterlîche
herze.
vil guoter gâben werdent enpfangen in der juncvröuwelicheit und enwerdent
niht wider îngeborn in der wîplîchen vruhtbærkeit mit dankbærem lobe in got. die gâbe verderbent und werdent alle ze nihte, daz der mensche niemer sæliger
noch bezzer dar abe wirt. dâ enist im sîn juncvröuwelicheit ze nihte
nütze, wan er niht ein wîp enist zuo der juncvröuwelicheit mit ganzer vruhtbærkeit.
dar an lît der schade. dar umbe hân ich gesprochen:< jêsus gienc
ûf in ein bürgelîn und wart enpfangen von einer juncvrouwen, diu ein wîp
was>. daz muoz von nôt sîn, als ich iu bewîset hân.
êlîche liute die bringent des jâres lützel mê dan eine vruht. aber ander
êlîche liute die meine ich nû ze disem mâle: alle die mit eigenschaft gebunden
sint an gebete, an vastenne, an wachenne und aller hande ûzerlîcher üebunge
und kestigunge. ein ieglîchiu eigenschaft eines ieglîchen werkes, daz die
vrîheit benimet, in disem gegenwertigen nû gote ze wartenne und dem aleine
ze volgenne in dem liehte, mit dem er dich anwîsende wære ze tuonne und
ze lâzenne in einem ieglîchen nû vrî und niuwe, als ob dû anders niht enhabest
noch enwellest noch enkünnest: ein ieglîchiu eigenschaft oder vürgesetzet werk,
daz dir dise vrîheit benimet alle zît niuwe, daz heize ich nû ein jâr; wan dîn
sêle bringet dekeine vruht, si enhabe daz werk getân, daz dû mit eigenschaft
besezzen hâst, noch dû engetriuwest gote noch dir selber, dû enhabest dîn werk
volbrâht, daz dû mit eigenschaft begriffen hâst; anders sô enhâst dû dekeinen
vride. dar umbe sô enbringest dû ouch dekeine vruht, dû enhabest dîn werk
getân. daz setze ich vür ein jâr, und diu vruht ist nochdenne kleine, wan si
ûz eigenschaft gegangen ist nâch dem werke und niht von vrîheit. dise heize ich êlîche liute, wan sie an eigenschaft gebunden stânt. dise bringent lützel
vrühte, und diu selbe ist nochdenne kleine, als ich gesprochen hân.
ein juncvrouwe, diu ein wîp ist, diu ist vrî und ungebunden âne eigenschaft,
diu ist gote und ir selber alle zît glîch nâhe. diu bringet vil vrühte
und die sint grôz, minner noch mêr dan got selber ist. dise vruht und dise
geburt machet disiu juncvrouwe, diu ein wîp ist, geborn und bringet alle tage
hundert mâl oder tûsent mâl vruht joch âne zal gebernde und vruhtbære
werdende ûz dem aller edelsten grunde; noch baz gesprochen: jâ, ûz dem
selben grunde, dâ der vater ûz gebernde ist sîn êwic wort, dar ûz wirt si
vruhtbære mitgebernde. wan jêsus, daz lieht und der schîn des veterlîchen
herzen - als sant paulus sprichet, daz er ist ein êre und ein schîn des veterlîchen
herzen, und er durchliuhtet mit gewalte daz veterlîche herze - dirre
jêsus ist mit ir vereinet und si mit im, und si liuhtet und schînet mit im als
ein einic ein und als ein lûter klâr lieht in dem veterlîchen herzen.
ich hân ouch mê gesprochen, daz ein kraft in der sêle ist, diu berüeret
niht zît noch vleisch; si vliuzet ûz dem geiste und blîbet in dem geiste und
ist zemâle geistlich. in dirre kraft ist got alzemâle grüenende und blüejende
in aller der vröude und in aller der êre, daz er in im selber ist. dâ ist alsô
herzenlîchiu vröude und alsô unbegrîfelîchiu grôze vröude, daz dâ nieman volle
abe gesprechen kan. wan der êwige vater gebirt sînen êwigen sun in dirre
kraft âne underlâz, alsô daz disiu kraft mitgebernde ist den sun des vaters
und sich selber den selben sun in der einiger kraft des vaters. hæte ein
mensche ein ganzez künicrîche oder allez daz guot von ertrîche und lieze daz
lûterlîche durch got und würde der ermesten menschen einer, der ûf ertrîche
iener lebet, und gæbe im denne got alsô vil ze lîdenne, als er ie menschen
gegap, und lite er allez diz unz an sînen tôt und gæbe im denne got einen
blik ze einem mâle ze schouwenne, wie er in dirre kraft ist: sîn vröude würde
alsô grôz, daz alles diss lîdens und armüetes wære nochdenne ze kleine. jâ,
engæbe im joch got her nâch niemer mê himelrîches, er hæte nochdenne
alze grôzen lôn enpfangen umbe allez, daz er ie geleit; wan got ist in dirre
kraft als in dem êwigen nû. wære der geist alle zît mit gote vereinet in dirre
kraft, der mensche enmöhte niht alten; wan daz nû, dâ got den êrsten menschen
inne machete, und daz nû, dâ der leste mensche inne sol vergân, und daz nû,
dâ ich inne spriche, diu sint glîch in gote und enist niht dan ein nû. nû sehet,
dirre mensche wonet in einem liehte mit gote; dar umbe enist in im noch lîden
noch volgen sunder ein glîchiu êwicheit. disem menschen ist in der wârheit
wunder abe genomen, und alliu dinc stânt weselîche in im. dar umbe enpfæhet
er niht niuwes von künftigen dingen noch von keinem zuovalle, wan er wonet
in einem nû alle zît niuwe âne underlâz. alsolîchiu götlîchiu hêrschaft ist in
dirre kraft.
noch ein kraft ist, diu ist ouch unlîplich: si vliuzet ûz dem geiste und
blîbet in dem geiste und ist zemâle geistlich. in dirre kraft ist got âne underlâz
glimmende und brinnende mit aller sîner rîcheit, mit aller sîner süezicheit
und mit aller sîner wunne. wærlîche, in dirre kraft ist alsô grôziu vröude
und alsô grôziu, unmæzigiu wunne, daz nieman vollen dar abe gesprechen
noch geoffenbâren kan. ich spriche aber: wære ein einic mensche, der hie inne
schouwete vernünfticlîche in der wârheit einen ougenblik die wunne und die
vröude, diu dar inne ist: allez daz er gelîden möhte und daz got von im geliten
wolte hân, daz wære im allez kleine und joch nihtes niht; ich spriche
noch mê: ez wære im alzemâle ein vröude und ein gemach.
wilt dû rehte wizzen, ob dîn lîden dîn sî oder gotes, daz solt dû her an
merken: lîdest dû umbe dîn selbes willen, in welher wîse daz ist, daz lîden
tuot dir wê und ist dir swære ze tragenne. lîdest dû aber umbe got und got
aleine, daz lîden entuot dir niht wê und ist dir ouch niht swære, wan got
treit den last. mit guoter wârheit! wære ein mensche, der lîden wolte durch
got und lûterlîche got aleine, und viele allez daz lîden ûf in zemâle, daz alle
menschen ie geliten und daz al diu werlt hât gemeinlich, daz entæte im niht
wê noch enwære im ouch niht swære, wan got der trüege den last. der mir
einen zentener leite ûf mînen hals und in denne ein ander trüege ûf mînem
halse, als liep leite ich hundert ûf als einen, wan ez enwære mir niht swære
noch entæte mir ouch niht wê. kürzlîche gesprochen: swaz der mensche lîdet
durch got und got aleine, daz machet im got lîhte und süeze, als ich sprach in
dem beginne, dâ mite wir unser predige begunden;< jêsus gienc ûf in ein
bürgelîn und wart enpfangen von einer juncvrouwen, diu ein wîp was>. war
umbe? daz muoste sîn von nôt, daz si ein juncvrouwe was und ouch ein wîp.
nû hân ich iu geseit, daz jêsus enpfangen wart; ich enhân iu aber niht geseit,
waz daz bürgelîn sî, alsô als ich nû dar abe sprechen wil.
ich hân underwîlen gesprochen, ez sî ein kraft in dem geiste, diu sî aleine
vrî. underwîlen hân ich gesprochen, ez sî ein huote des geistes; underwîlen
hân ich gesprochen, ez sî ein lieht des geistes; underwîlen hân ich gesprochen,
ez sî ein vünkelîn. ich spriche aber nû: ez enist weder diz noch daz; nochdenne
ist ez ein waz, daz ist hoeher boben diz und daz dan der himel ob der
erde. dar umbe nenne ich ez nû in einer edelerr wîse dan ich ez ie genante,
und ez lougent der edelkeit und der wîse und ist dar enboben. ez ist von
allen namen vrî und von allen formen blôz, ledic und vrî zemâle, als got ledic
und vrî ist in im selber. ez ist sô gar ein und einvaltic, als got ein und einvaltic
ist, daz man mit dekeiner wîse dar zuo geluogen mac. diu selbe kraft,
dar abe ich gesprochen hân, dâ got inne ist blüejende und grüenende mit aller
sîner gotheit und der geist in gote, in dirre selber kraft ist der vater gebernde
sînen eingebornen sun als gewærlîche als in im selber, wan er wærlîche
lebet in dirre kraft, und der geist gebirt mit dem vater den selben eingebornen
sun und sich selber den selben sun und ist der selbe sun in
disem liehte und ist diu wârheit. möhtet ir gemerken mit mînem herzen,
ir verstüendet wol, waz ich spriche, wan ez ist wâr und diu wârheit sprichet
ez selbe.
sehet, nû merket! alsô ein und einvaltic ist diz bürgelîn boben alle wîse,
dâ von ich iu sage und daz ich meine, in der sêle, daz disiu edele kraft, von
der ich gesprochen hân, niht des wirdic ist, daz si iemer ze einem einigen
mâle einen ougenblik geluoge in diz bürgelîn und ouch diu ander kraft, dâ
ich von sprach, dâ got ist inne glimmende und brinnende mit aller sîner rîcheit
und mit aller sîner wunne, diu engetar ouch niemer mê dar în geluogen; sô
rehte ein und einvaltic ist diz bürgelîn, und sô enboben alle wîse und alle
krefte ist diz einic ein, daz im niemer kraft noch wîse zuo geluogen mac noch
got selber. mit guoter wârheit und alsô wærlîche, als daz got lebet! got selber
luoget dâ niemer în einen ougenblik und geluogete noch nie dar în, als verre
als er sich habende ist nâch wîse und ûf eigenschaft sîner persônen. diz ist
guot ze merkenne, wan diz einic ein ist sunder wîse und sunder eigenschaft.
und dar umbe: sol got iemer dar în geluogen, ez muoz in kosten alle sîne
götlîche namen und sîne persônlîche eigenschaft; daz muoz er alzemâle hie
vor lâzen, sol er iemer mê dar în geluogen. sunder als er ist einvaltic ein,
âne alle wîse und eigenschaft: dâ enist er vater noch sun noch heiliger geist
in disem sinne und ist doch ein waz, daz enist noch diz noch daz.
sehet, alsus als er ein ist und einvaltic, alsô kumet er in daz ein, daz
ich dâ heize ein bürgelîn in der sêle, und anders kumet er enkeine wîse dar
în; sunder alsô kumet er dar în und ist dâ inne. mit dem teile ist diu sêle
gote glîch und anders niht. daz ich iu geseit hân, daz ist wâr; des setze ich
iu die wârheit ze einem geziugen und mîne sêle ze einem pfande.
daz wir alsus sîn ein bürgelîn, in dem jêsus ûfgange und werde enpfangen
und êwiclîche in uns blîbe in der wîse, als ich gesprochen hân, des helfe uns
got. âmen.
in hoc apparuit caritas dei in nobis.
< in dem ist uns erzeiget und erschinen gotes minne an uns, wan got hât
gesant sînen einbornen sun in die werlt, daz wir leben mit dem sune und in
dem sune und durch den sun>; wan alle, die dâ niht lebent durch den sun,
den ist wærlîche unreht.
swâ nû wære ein rîcher künic, der dâ hæte eine schoene tohter, gæbe er
die eines armen mannes sune, alle die ze dem geslehte hôrten, die würden
dâ von erhoehet und gewirdiget. nû sprichet ein meister: got ist mensche
worden, dâ von ist erhoehet und gewirdiget allez menschlich künne. des mügen
wir uns wol vröuwen, daz kristus, unser bruoder, ist gevarn von eigener kraft
über alle koere der engel und sitzet ze der rehten hant des vaters. dirre meister
hât wol gesprochen; aber wærlîche, ich gæbe niht vil dar umbe. waz hülfe
mich, hæte ich einen bruoder, der dâ wære ein rîcher man und wære ich dâ
bî ein armer man? waz hülfe mich, hæte ich einen bruoder, der dâ wære ein
wîser man, und wære ich dâ bî ein tôre?
ich spriche ein anderz und spriche ein næherz: got ist niht aleine mensche
worden, mêr: er hât menschlîche natûre an sich genomen.
ez sprechent die meister gemeinlich, daz alle menschen sint glîch edele
in der natûre. aber ich spriche wærlîche: allez daz guot, daz alle heiligen
besezzen hânt und marîâ, gotes muoter, und kristus nâch sîner menscheit, daz
ist mîn eigen in dirre natûre. nû möhtet ir mich vrâgen: sît ich in dirre
natûre hân allez, daz kristus nâch sîner menscheit geleisten mac, wâ von ist
danne, daz wir kristum hoehen und wirdigen als unsern herren und unsern
got? daz ist dâ von, wan er ist gewesen ein bote von gote ze uns und hât
uns zuo getragen unser sælicheit. diu sælicheit, die er uns zuo truoc, diu was
unser. dâ der vater sînen sun gebirt in dem innersten grunde, dâ hât ein
însweben disiu natûre. disiu natûre ist ein und einvaltic. hie mac wol etwaz
ûzluogen und iht zuohangen, daz ist diz eine niht.
ich spriche ein anderz und spriche ein swærerz: swer in der blôzheit dirre
natûre âne mittel sol bestân, der muoz aller persônen ûzgegangen sîn, alsô
daz er dem menschen, der jensît mers ist, den er mit ougen nie gesach, daz er dem alsô wol guotes günne als dem menschen, der bî im ist und sîn heimlich
vriunt ist. al die wîle dû dîner persônen mêr guotes ganst dan dem menschen,
den dû nie gesæhe, sô ist dir wærlîche unreht noch dû geluogtest nie in disen
einvaltigen grunt einen ougenblik. dû hâst aber wol gesehen in einem abgezogenen
bilde die wârheit in einem glîchnisse: ez was aber daz beste niht.
ze dem andern mâle solt dû reines herzen sîn, wan daz herze ist aleine
reine, daz alle geschaffenheit vernihtet hât. ze dem dritten mâle solt dû nihtes
blôz stân. ez ist ein vrâge, waz in der helle brinne? die meister sprechent
gemeinlîche: daz tuot eigener wille. aber ich spriche wærlîche, daz niht in
der helle brinnet. nû nim ein glîchnisse! man neme einen brinnenden koln
und lege in ûf mîne hant. spræche ich, daz der kol mîne hant brante, sô tæte
ich im gar unreht. sol aber ich eigenlîche sprechen, waz mich brenne: daz tuot
daz niht, wan der kol etwaz in im hât, des mîn hant niht enhât. sehet, daz
selbe niht brennet mich. hæte aber mîn hant allez daz in ir, daz der kol ist
und geleisten mac, sô hæte si viures natûre zemâle. der danne næme allez
daz viur, daz ie gebrante, und schutte ez ûf mîne hant, daz möhte mich niht
gepînigen. ze glîcher wîse alsô spriche ich: wan got und alle die, die in dem
angesihte gotes sint, nâch rehter sælicheit etwaz inne hânt, daz die niht hânt,
die von gote gesundert sint, daz niht aleine pîniget die sêlen mê, die in der
helle sint, dan eigener wille oder kein viur. ich spriche wærlîche: als vil dir
niht zuo haftet, als verre bist dû unvolkomen. her umbe wellet ir volkomen
sîn, sô sult ir nihtes blôz sîn.
her umbe sprichet daz wörtelîn, daz ich vür geleit hân:< got hât gesant
sînen einbornen sun in die werlt>; daz sult ir niht verstân vür die ûzwendige
werlt, als er mit uns az und trank: ir sult ez verstân vür die inner werlt.
als wærlîche der vater in sîner einvaltigen natûre gebirt sînen sun natiurlîche,
als gewærlîche gebirt er in in des geistes innigestez, und diz ist diu inner werlt.
hie ist gotes grunt mîn grunt und mîn grunt gotes grunt. hie lebe
ich ûzer mînem eigen, als got lebet ûzer sînem eigen. swer in disen grunt
ie geluogete einen ougenblik, dem menschen sint tûsent mark rôtes geslagenen
goldes als ein valscher haller. ûzer disem innersten grunde solt dû würken
alliu dîniu werk sunder warumbe. ich spriche wærlîche: al die wîle dû
dîniu werk würkest umbe himelrîche oder umbe got oder umbe dîn êwige
sælicheit von ûzen zuo, sô ist dir wærlîche unreht. man mac dich aber wol
lîden, doch ist ez daz beste niht. wan wærlîche, swer gotes mê wænet bekomen
in innerkeit, in andâht, in süezicheit und in sunderlîcher zuovüegunge dan bî
dem viure oder in dem stalle, sô tuost dû niht anders dan ob dû got næmest
und wündest im einen mantel umbe daz houbet und stiezest in under einen
bank. wan swer got suochet in wîse, der nimet die wîse und lât got, der in
der wîse verborgen ist. aber swer got suochet âne wîse, der nimet in, als er
in im selber ist; und der mensche lebet mit dem sune, und er ist daz leben
selbe. swer daz leben vrâgete tûsent jâr: war umbe lebest dû? solte ez antwürten,
ez spræche niht anders wan: ich lebe dar umbe daz ich lebe. daz ist
dâ von, wan leben lebet ûzer sînem eigenen grunde und quillet ûzer sînem
eigen; dar umbe lebet ez âne warumbe in dem, daz ez sich selber lebet. swer
nû vrâgete einen wârhaften menschen, der dâ würket ûz eigenem grunde:
war umbe würkest dû dîniu werk? solte er rehte antwürten, er spræche niht
anders dan: ich würke dar umbe daz ich würke.
dâ diu crêatûre endet, dâ beginnet got ze sînne. nû begert got niht mê
von dir, wan daz dû dîn selbes ûzgangest in crêatiurlîcher wîse und lâzest
got got in dir sîn. daz minneste crêatiurlîche bilde, daz sich iemer in dir erbildet,
daz ist als grôz, als got grôz ist. war umbe? dâ hindert ez dich eines
ganzen gotes. rehte dâ daz bilde îngât, dâ muoz got wîchen und alliu sîn
gotheit. aber dâ daz bilde ûzgât, dâ gât got în. got begert des alsô sêre,
daz dû dîn selbes ûzgangest in crêatiurlîcher wîse, als ob alliu sîn sælicheit
dar an lige. eyâ, lieber mensche, waz schadet dir, daz dû gote günnest, daz
got got in dir sî? ganc dîn selbes alzemâle ûz durch got, sô gât got alzemâle
sîn selbes ûz durch dich. dâ disiu zwei ûzgânt, swaz dâ blîbet, daz ist ein
einvaltigez ein. in disem ein gebirt der vater sînen sun in dem innersten
gequelle. dâ blüejet ûz der heilige geist, und dâ entspringet in gote ein wille,
der behoeret der sêle zuo. die wîle der wille stât unberüeret von allen
crêatûren und von aller geschaffenheit, sô ist der wille vrî. kristus sprichet:
< nieman kumet ze dem himel, wan der von dem himel komen ist>. alliu dinc
sint geschaffen von nihte; dar umbe ist ir rehter ursprunc niht, und als verre
sich dirre edel wille neiget ûf die crêatûren, sô vervliuzet er mit den crêatûren
ze ir nihte.
nû ist ein vrâge, ob dirre edel wille alsô vervlieze, daz er niemer müge
widerkomen? die meister sprechent gemeinlîche, daz er niemer widerkome,
als verre er mit der zît vervlozzen ist. aber ich spriche: swenne sich dirre
wille kêret von im selber und von aller geschaffenheit einen ougenblik wider
in sînen êrsten ursprunc, dâ stât der wille in sîner rehten vrîen art und ist
vrî, und in diesem ougenblicke wirt alliu verlorne zît widerbrâht.
die liute sprechent dicke zuo mir: bitet vür mich. sô gedenke ich: war
umbe gât ir ûz? war umbe blîbet ir niht in iu selben und grîfet in iuwer
eigen guot? ir traget doch alle wârheit wesenlich in iu.
daz wir alsô wærlîche inne müezen blîben, daz wir alle wârheit müezen
besitzen âne mittel und âne underscheit in rehter sælicheit, des helfe uns
got. âmen.
iusti vivent in aeternum.
< die gerehten suln leben êwiclîche, und ir lôn ist bî gote>. nû merket
disen sin gar eben; aleine er grop lûte und gemeine, sô ist er doch gar
merklich und gar guot.
< die gerehten suln leben>. welhez sint die gerehten? ein geschrift
sprichet:< der ist gereht, der einem ieglîchen gibet, daz sîn ist>. die gote
gebent, daz sîn ist, und den heiligen und den engeln, daz ir ist, und dem
ebenmenschen, daz sîn ist.
gotes ist diu êre. wer sint, die got êrent? die ir selbes alzemâle sint
ûzgegangen und des irn alzemâle niht ensuochent an keinen dingen, swaz ez
joch sî, noch grôz noch klein, die niht ensehent under sich noch über sich noch
neben sich noch an sich, die niht enmeinent noch guot noch êre noch gemach
noch lust noch nuz noch innicheit noch heilicheit noch lôn noch himelrîche
und dis alles sint ûzgegangen, alles des irn, dirre liute hât got êre, und die
êrent got eigenlîche und gebent im, daz sîn ist.
man sol geben den engeln und den heiligen vröude. eyâ, wunder über
alliu wunder! mac ein mensche in disem lebene vröude geben den, die in
dem êwigen lebene sint? jâ wærlîche! ein ieglich heilige hât sô grôzen lust
und sô unsprechelîche vröude, von einem ieglîchen guoten werke, von einem
guoten willen oder einer begerunge hânt sie sô grôze vröude, daz ez kein
munt ûzsprechen kan, noch kein herze kan ez erdenken, wie grôze vröude
sie dâ von hânt. war umbe ist daz? dâ minnent sie got als unmæzlîche
sêre und hânt in sô rehte liep, daz sîn êre in lieber ist dan ir sælicheit. niht
aleine die heiligen noch die engel, mêr: got selber hât sô grôzen lust dar abe,
rehte als ob ez sîn sælicheit sî, und sîn wesen swebet dar an und sîn genüegede
und sîn wollust. eyâ, nû merket! enwellen wir gote niht dienen umbe kein
ander sache wan umbe die grôzen vröude, die sie dar an hânt, die in dem
êwigen lebene sint, und got selber, wir möhten ez gerne tuon und mit allem vlîze.
man sol ouch den geben, die in dem vegeviure sint, hilfe und bezzerunge
und... den, die noch lebent.
dirre mensche ist gereht in einer wîse, und in einem andern sinne sô sint
die gereht, die alliu dinc glîch enpfâhent von gote, swaz ez joch sî, ez si grôz
oder klein, liep oder leit, und al glîch, noch minner noch mêr, einz als daz
ander. wigest dû daz ein iht mêr dan daz ander, sô ist im unreht. dû solt
dînes eigenen willen alzemâle ûzgân.
ich gedâhte niuwelîche umbe ein dinc: enwölte got niht als ich, sô wölte
ich doch als er. sumlîche liute wellent irn eigenen willen hân an allen dingen;
daz ist boese, dar în vellet gebreste. die andern sint ein wênic bezzer, die
wellent wol, waz got wil, wider sînen willen enwellent sie niht; wæren sie
siech, sô wölten sie wol, daz ez gotes wille wære, daz sie gesunt wæren. alsô
wölten die liute, daz got nâch irm willen wölte, lieber dan daz sie nâch sînem
willen wölten. man muoz ez vertragen, im ist aber unreht. die gerehten enhânt
zemâle keinen willen; waz got wil, daz ist in allez glîch, swie grôz daz
ungemach sî.
den gerehten menschen den ist alsô ernst ze der gerehticheit, wære, daz
got niht gereht wære, sie enahteten eine bône niht ûf got und stânt alsô vaste
in der gerehticheit und sint ir selbes alsô gar ûzgegangen, daz sie niht enahtent
pîne der helle noch vröude des himelrîches noch keines dinges. jâ, wære alliu
diu pîne, die die hânt, die in der helle sint, menschen oder vîende, oder alliu
diu pîne, diu in ertrîche ie geliten wart oder iemer sol werden geliten, wære
diu gesast bî der gerehticheit, sie enahteten sîn niht einen bast; sô vaste stânt
sie an gote und an der gerehticheit. dem gerehten menschen enist niht pînlîcher
noch swærer, dan daz der gerehticheit wider ist, daz er in allen dingen
niht glîch ist. als wie? mac sie ein dinc vröuwen und ein anderz betrüeben,
sô ensint sie niht gereht, mêr: sint sie ze einer zît vrô, sô sint sie ze allen
zîten vrô; sint sie ze einer zît mêr vrô und ze der andern minner, sô ist in
unreht. swer die gerehticheit minnet, der stât sô vaste dar ûf, swaz er minnet,
daz ist sîn wesen; den enmac kein dinc abeziehen, noch keines dinges enahtet
er anders. sant augustînus sprichet:< dâ diu sêle minnet, dâ ist si eigenlîcher,
dan dâ si leben gibet>. daz wort lûtet grop und gemeine, und verstât
doch wênic ieman, wie im sî, und ist doch wâr. swer underscheit verstât
von gerehticheit und von gerehtem, der verstât allez, daz ich sage.
< die gerehten suln leben>. ez enist kein dinc sô liep noch sô begirlich
als leben under allen dingen. sô enist kein leben sô boese noch sô swærlich,
ein mensche enwelle dennoch leben. ein geschrift diu sprichet: ie daz dinc
dem tôde næher ist, ie pînlîcher ez ist. nochdenne swie boese daz leben ist,
sô wil ez leben. war umbe izzest dû? war umbe slæfest dû? umbe daz dû
lebest. war umbe begerst dû guotes oder êren? daz weist dû harte wol. mêr:
war umbe lebest dû? umbe leben, und enweist dennoch niht, war umbe dû
lebest. sô begirlich ist daz leben in im selber, daz man ez umbe sich selber
begert. die in der helle sint in êwiger pîne, die enwölten niht ir leben verliesen,
noch vîende noch sêlen, wan ir leben ist sô edel, daz ez sunder allez
mitel vliuzet von gote in die sêle. dar umbe wan ez von gote alsô vliuzet
sunder mitel, dar umbe wellent sie leben. waz ist leben? gotes wesen ist
mîn leben. ist mîn leben gotes wesen, sô muoz daz gotes sîn mîn sîn und
gotes isticheit mîn isticheit, noch minner noch mêr.
sie lebent êwiclîche< bî gote>, rehte glîch bî gote, noch unden noch oben.
sie würkent alliu iriu werk bî gote und got bî in. sant johannes sprichet:
< daz wort was bî gote>. ez was alzemâle glîch und was bî neben, noch undenân
noch obenân, sunder glîch. dô got den menschen machete, dô machete er
die vrouwen von des mannes sîten, dar umbe daz si im glîch wære. er machete
sie niht von dem houbte noch von den vüezen, daz si im wære weder vrouwe
noch man, sunder daz si glîch wære. alsô sol diu gerehte sêle glîch bî gote
sîn und bî neben gote, rehte glîch, noch unden noch oben.
wer sint die alsô glîch sint? die niht glîch sint, die sint aleine gote glîch.
götlich wesen enist niht glîch, in im enist noch bilde noch forme. die sêlen,
die alsô glîch sint, den gibet der vater glîch und entheltet in nihtes niht vor.
swaz der vater geleisten mac, daz gibet er dirre sêle glîch, jâ ob si glîch stât
ir selber niht mêr dan einem andern, und si sol ir selber niht næher sîn dan
einem andern. ir eigen êre, ir nuz und swaz ir ist, des ensol si niht mêr
begern noch ahten dan eines vremden. swaz iemannes ist, daz sol ir weder
sîn vremde noch verre, ez sî boese oder guot. alliu minne dirre werlt ist
gebûwen ûf eigenminne. hætest dû die gelâzen, sô hætest dû al die werlt gelâzen.
der vater gebirt sînen sun in der êwicheit im selber glîch.< daz wort was
bî gote, und got was daz wort>: ez was daz selbe in der selben natûre. noch
spriche ich mêr: er hât in geborn in mîner sêle. niht aleine ist si bî im noch
er bî ir glîch, sunder er ist in ir, und gebirt der vater sînen sun in der sêle
in der selben wîse, als er in in der êwicheit gebirt, und niht anders. er muoz
ez tuon, ez sî im liep oder leit. der vater gebirt sînen sun âne underlâz,
und ich spriche mêr: er gebirt mich sînen sun und den selben sun. ich spriche
mêr: er gebirt mich niht aleine sînen sun, mêr: er gebirt mich sich und sich
mich und mich sîn wesen und sîn natûre. in dem innersten quelle dâ quille
ich ûz in dem heiligen geiste, dâ ist ein leben und ein wesen und ein werk. allez, waz got würket, daz ist ein: dar umbe gebirt er mich sînen sun âne allen
underscheit. mîn lîplîcher vater ist niht eigenlîche mîn vater sunder an einem
kleinen stückelîn sîner natûre, und ich bin gescheiden von im; er mac tôt sîn
und ich leben. dar umbe ist der himelische vater wærlîche mîn vater, wan
ich sîn sun bin und allez daz von im hân, daz ich hân, und ich der selbe sun
bin und niht ein ander. wan der vater ein werk würket, dar umbe würket
er mich sînen eingebornen sun âne allen underscheit.
< wir werden alzemâle transformieret in got und verwandelt>. merke ein
glîchnisse. ze glîcher wîse, als in dem sacramente verwandelt wirt brôt in
unsers herren lîchamen, swie vil der brôte wære, sô wirt doch ein lîchame.
ze glîcher wîse, wæren alliu diu brôt verwandelt in mînen vinger, sô wære
doch niht mêr dan ein vinger. mêr: würde mîn vinger verwandelt in daz brôt,
sô wære diz als vil als jenez wære. waz in daz ander verwandelt wirt, daz
wirt ein mit im. alsô wirde ich gewandelt in in, daz er würket mich sîn wesen,
ein unglîch; bî dem lebenden got sô ist daz wâr, daz kein underscheit enist.
der vater gebirt sînen sun âne underlâz. dâ der sun geborn ist, dâ ennimet
er niht von dem vater, wan er hât ez allez; aber dâ er geborn wirt, dâ nimet
er von dem vater. in disem ensuln wir ouch niht begern von gote als von
einem vremden. unser herre sprach ze sînen jüngern:< ich enhân iuch niht geheizen
knehte sunder vriunde>. waz ihtes begert von dem andern, daz ist
kneht, und waz dâ lônet, daz ist herre. ich gedâhte niuwelîche, ob ich von gote
iht nemen wölte oder begern. ich wil mich harte wol berâten, wan dâ ich von
gote wære nemende, dâ wære ich under gote als ein kneht und er als ein
herre an dem gebenne. alsô ensuln wir niht sîn in dem êwigen lebene.
ich sprach einest alhie und ist ouch wâr: waz der mensche ûz im ziuhet
oder nimet, dem ist unreht. man ensol got niht nemen noch ahten ûzer im
sunder als mîn eigen und daz in im ist: noch man ensol dienen noch würken
umbe kein warumbe, noch umbe got noch umbe sîn êre noch umbe nihtes
niht, daz ûzer im sî, wan aleine umbe daz, daz sîn eigen wesen und sîn eigen
leben ist in im. sumlîche einveltige liute wænent, sie süln got sehen, als er
dâ stande und sie hie. des enist niht. got und ich wir sint ein. mit bekennenne
nime ich got in mich, mit minnenne gân ich in got. etlîche sprechent, daz sælicheit
niht lige an bekantnisse sunder aleine an willen. die hânt unreht; wan læge
ez aleine an willen, sô enwære ez niht ein. daz würken und daz werden ist
ein. sô der zimmerman niht enwürket, sô enwirt ouch daz hûs niht. dâ diu
barte liget, dâ liget ouch daz gewerden. got und ich wir sint ein in disem
gewürke; er würket, und ich gewirde. daz viur verwandelt in sich, swaz im
zuogevüeget wirt und wirt sîn natûre. daz holz daz verwandelt daz viur in
sich niht, mêr: daz viur verwandelt daz holz in sich. alsô werden wir in got
verwandelt, daz wir bekennen suln, als er ist. sant paulus sprichet: alsô
suln wir bekennende sîn, rehte ich in als er mich, noch minner noch mêr,
glîch blôz.< die gerehten suln leben êwiclîche, und ir lôn ist bî gote> alsô glîch.
daz wir die gerehticheit minnen durch sich selben und got âne warumbe,
des helfe uns got. âmen.
quasi stella matutina in medio nebulae et quasi luna plena in diebus suis lucet et quasi sol refulges, sic iste refulsit in templo dei.
< als ein morgensterne miten in dem nebel und als ein voller mâne in
sînen tagen und als ein widerschînendiu sunne alsô hât dirre geliuhtet in dem
tempel gotes>.
nû nime ich daz leste wort:< tempel gotes>. waz ist< got> und waz ist< tempel
gotes>?
vierundzweinzic meister kâmen zesamen und wolten sprechen, waz got
wære. sie kâmen ze rehter zît und ir ieglîcher brâhte sîn wort, der nime ich
nû zwei oder drî. der eine sprach: got ist etwaz, gegen dem alliu wandelbæriu
und zîtlîchiu dinc niht ensint, und allez, daz wesen hât, daz ist vor im
kleine. der ander sprach: got ist etwaz, daz dâ ist über wesene von nôt, daz
in im selber niemannes bedarf und des alliu dinc bedürfen. der dritte sprach:
< got ist ein vernünfticheit, diu dâ lebet in sîn aleines bekantnisse.>
ich lâze daz êrste und daz leste und spriche von dem andern, daz got
etwaz ist, daz von nôt über wesene sîn muoz. waz wesen hât, zît oder stat,
daz enrüeret ze gote niht, er ist dar über. got ist in allen crêatûren, als sie
wesen hânt, und ist doch dar über. daz selbe, daz er ist in allen crêatûren,
daz ist er doch dar über; waz dâ in vil dingen ein ist, daz muoz von nôt über
diu dinc sîn. etlîche meister wolten, daz diu sêle aleine in dem herzen wære.
des enist niht, und dâ hânt grôze meister an geirret. diu sêle ist ganz und
ungeteilet alzemâle in dem vuoze und alzemâle in dem ougen und in ieglîchem
glide. nime ich ein stücke von der zît, sô enist ez weder der tac hiute noch
der tac gester. nime ich aber nû, daz begrîfet in im alle zît. daz nû, dâ got
die werlt inne machete, daz ist als nâhe dirre zît als daz nû, dâ ich iezuo
inne spriche, und der jüngeste tac ist als nâhe disem nû als der tac, der
gester was.
ein meister sprichet: got ist etwaz, daz dâ würket in êwicheit ungeteilet
in im selber, daz niemannes hilfe noch gezouwes bedarf und in im selber
blîbende ist, daz nihtes bedarf und des alliu dinc bedürfen und dâ alliu dinc
înkriegent als in ir lestez ende. diz ende enhât keine wîse, ez entwehset
der wîse und gât in die breite. sant bernhart sprichet: got ze minnenne
daz ist wîse âne wîse. ein arzât, der einen siechen gesunt wil machen, der
enhât niht wîse der gesuntheit, wie gesunt er den siechen welle machen; er
hât wol wîse, wâ mite er in gesunt welle machen, aber wie gesunt er in welle
machen, daz ist âne wîse; als gesunt, als er iemer mac. wie liep wir got
suln hân, daz enhât niht wîse; als liep, als wir iemer mugen, daz ist âne wîse.
ein ieglich dinc würket in wesene, kein dinc enmac würken über sîn
wesen. daz viur enmac niht würken dan in dem holze. got würket über
wesene in der wîte, dâ er sich geregen mac, er würket in unwesene; ê denne
wesen wære, dô worhte got; er worhte wesen, dô niht wesen enwas. grobe
meister sprechent, got sî ein lûter wesen; er ist als hôch über wesene, als
der oberste engel ist über einer mücken. ich spræche als unrehte, als ich got
hieze ein wesen, als ob ich die sunnen hieze bleich oder swarz. got enist weder
diz noch daz. und sprichet ein meister: swer dâ wænet, daz er got bekant
habe, und bekante er iht, sô enbekante er got niht. daz ich aber gesprochen
hân, got ensî niht ein wesen und sî über wesene, hie mite enhân ich im niht
wesen abegesprochen, mêr: ich hân ez in im gehoehet. nime ich kupfer in
dem golde, sô ist ez dâ und ist dâ in einer hoehern wîse, dan ez ist an im
selber. sant augustînus sprichet: got ist wîse âne wîsheit, guot âne güete,
gewaltic âne gewalt.
kleine meister lesent in der schuole, daz alliu wesen sîn geteilet in
zehen wîse, und die selben sprechent sie gote zemâle abe. dirre wîsen enberüeret
got keiniu, und er enbirt ir ouch keiner. diu êrste, diu des wesens
allermeist hât, dâ alliu dinc wesen inne nement, daz ist substancie, und daz
leste, daz des wesens aller minnest treit, daz heizet relatio, daz ist glîch in
gote dem aller groesten, daz des wesens allermeist hât; sie hânt ein glîch bilde
in gote. in gote sint aller dinge bilde glîch; aber sie sint unglîcher dinge
bilde. der hoehste engel und diu sêle und diu mücke hânt ein glîch bilde in
gote. got enist niht wesen noch güete. güete klebet an wesene und enist
niht breiter dan wesen; wan enwære niht wesen, sô enwære niht güete, und
wesen ist noch lûterer dan güete. got enist guot noch bezzer noch allerbeste.
wer dâ spræche, daz got guot wære, der tæte im als unrehte, als ob er die
sunnen swarz hieze.
nû sprichet doch got: nieman enist guot dan got aleine. waz ist guot? daz
ist guot, daz sich gemeinet. den heizen wir einen guoten menschen, der gemeine
und nütze ist. dar umbe sprichet ein heidenischer meister: ein einsidel
enist weder guot noch boese in dem sinne, wan er niht gemeine noch nütze
enist. got ist daz aller gemeineste. kein dinc gemeinet sich von dem sînen,
wan alle crêatûren von in selber niht ensint. swaz sie gemeinent, daz hânt
sie von einem andern. sie gebent sich ouch niht selben. diu sunne gibet irn
schîn und blîbet doch dâ stânde, daz viur gibet sîne hitze und blîbet doch
viur; aber got gemeinet daz sîne, wan er von im selber ist, daz er ist, und
in allen den gâben, die er gibet, sô gibet er sich selben ie zem êrsten. er
gibet sich got, als er ist in allen sînen gâben, als verre als ez an im ist, der
in enphâhen möhte. sant jacob sprichet:< alle guoten gâben sint von oben
her abe vliezende von dem vater der liehte>.
als wir got nemen in dem wesene, sô nemen wir in in sînem vorbürge, wan
wesen ist sîn vorbürge, dâ er inne wonet. wâ ist er denne in sînem tempel, dâ er
heilic inne schînet? vernünfticheit ist der tempel gotes. niergen wonet got eigenlîcher
dan in sînem tempel, in vernünfticheit, als der ander meister sprach, daz
got ist ein vernünfticheit, diu dâ lebet in sîn aleines bekantnisse, in im selber
aleine blîbende, dâ in nie niht engeruorte, wan er aleine dâ ist in sîner stilheit.
got in sîn selbes bekantnisse bekennet sich selben in im selben.
nû nemen wirz in der sêle, diu ein tröpfelîn hât vernünfticheit, ein vünkelîn,
ein zwîc. diu hât krefte, die dâ würkent in dem lîbe. ein kraft ist,
dâ von der mensche döuwet, diu würket mêr in der naht dan in dem tage,
dâ von der mensche zuonimet und wehset. diu sêle hât ouch eine kraft in
dem ougen, dâ von ist daz ouge sô kleinlich und sô verwenet, daz ez diu dinc
niht ennimet in der gropheit, als sie an in selber sint; sie müezent ê gebiutelt
werden und klein gemachet in dem lufte und in dem liehte; daz ist dâ von,
daz ez die sêle bî im hât. ein ander kraft ist in der sêle, dâ mite si gedenket.
disiu kraft bildet in sich diu dinc, diu niht gegenwertic ensint, daz ich diu
dinc als wol bekenne, als ob ich sie sæhe mit den ougen, und noch baz - ich
gedenke wol eine rôsen in dem winter - und mit dirre kraft würket diu sêle
in unwesene und volget gote, der in unwesene würket.
ein heidenischer meister sprichet: diu sêle, diu got minnet, diu nimet
in under dem velle der güete - noch sint ez allez heidenischer meister wort,
diu hie vor gesprochen sint, die niht enbekanten dan in einem natiurlîchen
liehte; noch enkam ich niht ze der heiligen meister worten, die dâ bekanten
in einem vil hoehern liehte - er sprichet: diu sêle, diu got minnet, diu nimet
in under dem velle der güete. vernünfticheit ziuhet gote daz vel der güete
abe und nimet in blôz, dâ er entkleidet ist von güete und von wesene und
von allen namen.
ich sprach in der schuole, daz vernünfticheit edeler wære dan wille, und
gehoerent doch beidiu in diz lieht. dô sprach ein meister in einer andern
schuole, wille wære edeler dan vernünfticheit, wan wille nimet diu dinc, als sie in in selben sint, und vernünfticheit nimet diu dinc, als sie in ir sint.
daz ist wâr. ein ouge ist edeler in im selber dan ein ouge, daz an eine want
gemâlet ist. ich spriche aber, daz vernünfticheit edeler ist dan wille. wille
nimet got under dem kleide der güete. vernünfticheit nimet got blôz, als er
entkleidet ist von güete und von wesene. güete ist ein kleit, dâ got under
verborgen ist, und wille nimet got under dem kleide der güete. wære güete
an gote niht, mîn wille enwölte sîn niht. der einen künic kleiden wolte an
dem tage, als man in ze künige machete, und kleidete in in grâwiu kleit, der
enhæte in niht wol gekleidet. dâ von enbin ich niht sælic, daz got guot ist.
ich enwil des niemer begern, daz mich got sælic mache mit sîner güete, wan
er enmöhte ez niht getuon. dâ von bin ich aleine sælic, daz got vernünftic
ist und ich daz bekenne. ein meister sprichet: vernünfticheit gotes ist, dâ
des engels wesen zemâle ane hanget. man vrâget, wâ daz wesen des bildes
aller eigenlîchest sî: in dem spiegel oder in dem, von dem ez ûzgât? ez ist
eigenlîcher in dem, von dem ez ûzgât. daz bilde ist in mir, von mir, zuo mir.
die wîle der spiegel glîch stât gegen mînem antlite, sô ist mîn bilde dar inne;
viele der spiegel, sô vergienge daz bilde. des engels wesen hanget dar an,
daz im götlich vernünfticheit gegenwertic ist, dar inne er sich bekennet.
< als ein morgensterne miten in dem nebel>. ich meine daz wörtelîn< quasi>,
daz heizet< als>, daz heizent diu kint in der schuole ein bîwort. diz ist, daz
ich in allen mînen predigen meine. daz aller eigenlîcheste, daz man von gote
gesprechen mac, daz ist wort und wârheit. got nante sich selber ein wort.
sant johannes sprach:< in dem anevange was daz wort>, und meinet, daz
man bî dem worte sî ein bîwort. als der vrîe sterne, nâch dem vrîtac genant
ist, vênus: der hât manigen namen. als er vor der sunnen gât und er ê ûfgât
dan diu sunne, sô heizet er ein morgensterne; als er der sunnen nâch gât,
alsô daz diu sunne ê undergât, sô heizet er ein âbentsterne. etwenne loufet
er ob der sunnen, etwenne bî niden der sunnen. vor allen sternen ist er alwege
glîch nâhe der sunnen; er enkumet ir niemer verrer noch næher
und meinet einen menschen, der hie zuo komen wil, der sol gote alle zît bî und
gegenwertic sîn, alsô daz in niht von gote müge geverren weder glücke noch
unglücke noch kein crêatûre.
er sprichet ouch:< als ein voller mâne in sînen tagen>: der mâne hât hêrschaft
über alle viuhte natûre. niemer enist der mâne der sunnen sô nâhe,
dan sô er vol ist und als er sîn lieht von der sunnen zem êrsten nimet; und
dâ von, daz er der erde næher ist dan kein sterne, sô hât er zwêne schaden:
daz er bleich und vleckeht ist und daz er sîn lieht verliuset. niemer enist er
sô kreftic, dan sô er der erde aller verrest ist, denne sô wirfet er daz mer
aller verrest ûz; ie mêr er abenimet, ie minner er ez ûfgewerfen mac. ie
mêr diu sêle erhaben ist über irdischiu dinc, ie kreftiger si ist. der niht
dan die crêatûren bekante, der endörfte niemer gedenken ûf keine predige,
wan ein ieglîchiu crêatûre ist vol gotes und ist ein buoch. der mensche, der
hie zuo komen wil, dâ von hie vor gesprochen ist - hie gât alliu diu rede
zemâle ûf - der sol sîn als ein morgensterne: iemermê gote gegenwertic und iemermê bî und glîch nâhe und erhaben über alliu irdischiu dinc und bî dem
worte sîn ein bîwort.
ez ist ein vürbrâht wort, daz ist der engel und der mensche und alle
crêatûren. ez ist ein ander wort, bedâht und vürbrâht, dâ bî mac ez komen,
daz ich in mich bilde. noch ist ein ander wort, daz dâ ist unvürbrâht und
unbedâht, daz niemer ûzkumet, mêr ez ist êwiclich in dem, der ez sprichet;
ez ist iemermê in einem enphâhenne in dem vater, der ez sprichet, und inneblîbende.
vernünfticheit ist allez înwert würkende. ie kleinlîcher und ie
geistlîcher daz dinc ist, ie krefticlîcher ez înwert würket, und ie diu vernunft
kreftiger und kleinlîcher ist, ie daz, daz si bekennet, mêr dâ mite vereinet
wirt und mêr ein mit ir wirt. alsô enist ez niht umbe lîplîchiu dinc; ie kreftiger
diu sint, ie mêr sie ûzwert würkent. gotes sælicheit liget an der înwertwürkunge
der vernünfticheit, dâ daz wort inneblîbende ist. dâ sol diu sêle sîn ein bîwort
und mit gote würken ein werk, in dem înswebenden bekantnisse ze nemenne
ir sælicheit in dem selben, dâ got sælic ist.
daz wir alle zît bî disem worte müezen sîn ein bîwort, des helfe uns der
vater und diz selbe wort und der heilige geist. âmen.
qui audit me.
daz wort, daz ich gesprochen hân in latîne, daz sprichet diu êwige wîsheit
des vaters und sprichet:< swer mich hoeret, der enschamet sich niht - schamet
er sich ihtes, sô schamet er sich des, daz er sich schamet - swer in mir würket,
der ensündet niht. swer mich offenbâret und ûzliuhtet, der sol hân daz êwige
leben>. von disen drin wörtelîn, diu ich gesprochen hân, wære ein ieglich
genuoc ze einer predige.
ze dem êrsten wil ich sprechen, daz diu êwige wîsheit sprichet:< swer mich
hoeret, der enschamet sich niht>. swer die êwige wîsheit des vaters hoeren sol,
der sol inne sîn und sol dâ heime sîn und sol ein sîn, sô mac er hoeren die
êwige wîsheit des vaters. driu dinc sint, diu uns hindernt, daz wir niht enhoeren daz êwige wort.
daz êrste ist lîplicheit, daz ander manicvalticheit, daz dritte ist zîtlicheit.
hæte der mensche disiu driu dinc übergangen, sô wonete er in êwicheit und
wonete in dem geiste und wonete in einicheit und in der wüestunge, und dâ
hôrte er daz êwige wort. nû sprichet unser herre:< nieman enhoeret mîn wort
noch mîne lêre, er enhabe denne sich selben gelâzen>. wan der gotes wort
hoeren sol, der muoz gar gelâzen sîn. daz selbe, daz dâ hoeret, daz ist daz
selbe, daz dâ gehoeret wirt in dem êwigen worte. allez daz, daz der êwige
vater lêret, daz ist sîn wesen und sîn natûre und alliu sîn gotheit, daz offenbâret
er uns alzemâle in sînem eingebornen sune und lêret uns, daz wir der
selbe sun sîn. der mensche, der dâ wære ûzgegangen alsô, daz er wære der
eingeborne sun, dem wære eigen, daz dâ eigen ist dem eingebornen sune.
swaz got würket und swaz er lêret, daz würket und lêret er allez in sînem
eingebornen sune. got würket alliu sîniu werk dar umbe, daz wir der eingeborne
sun sîn. swenne got sihet, daz wir sîn der eingeborne sun, sô ist
gote sô gâch nâch uns und îlet sô sêre und tuot rehte, als ob im sîn götlich
wesen welle zerbrechen und ze nihte werden an im selben, daz er uns offenbâre
allen den abgrunt sîner gotheit und die vüllede sînes wesens und sîner natûre;
dâ îlet got zuo, daz ez unser eigen sî alsô, als ez sîn eigen ist. hie hât got
lust und wunne in der vüllede. dirre mensche stât in gotes bekennenne und
in gotes minne und enwirt kein anderz, dan daz got selber ist.
hâst dû dich selben liep, sô hâst dû alle menschen liep als dich selben.
die wîle dû einen einigen menschen minner liep hâst dan dich selben, dû
gewünne dich selben nie liep in der wârheit, dû enhabest denne alle menschen
liep als dich selben, in einem menschen alle menschen, und der mensche ist
got und mensche; sô ist dem menschen reht, der hât sich selben liep und alle
menschen liep als sich selben, und dem ist gar reht. nû sprechent etlîche liute:
ich hân mînen vriunt, von dem mir guot geschihet, lieber dan einen andern
menschen. im ist unreht, ez ist unvolkomen. doch muoz man ez lîden, als
etlîche liute, die varnt über sê mit halbem winde und koment ouch über. alsô
ist den liuten, die einen menschen lieber hânt dan den andern; daz ist natiurlich.
hæte ich in als rehte liep als mich selben, swaz im denne geschæhe ze
liebe oder ze leide, ez wære tôt oder leben, daz wære mir als liep, daz ez
mir geschæhe als im, und daz wære rehtiu vriuntschaft.
dar umbe sprichet sant paulus:< ich wolte êwiclîche gescheiden sîn von
gote durch mînes vriundes willen und durch got>. einen ougenblik von gote
scheiden, daz ist êwiclîche von gote gescheiden, von gote scheiden ist hellischiu
pîne. waz meinet nû sant paulus mit disem worte, daz er sprach, er wolte
von gote gescheiden sîn? nû vrâgent die meister, ob sant paulus wære ûf dem
wege der volkomenheit oder ob er wære in ganzer volkomenheit. ich spriche,
daz er stuont in ganzer volkomenheit, er enmöhte sîn anders niht gesprochen
hân. diz wort wil ich diutschen, daz sant paulus sprach, daz er von gote gescheiden
wolte sîn.
daz hoehste und daz næhste, daz der mensche gelâzen mac, daz ist, daz
er got durch got lâze. nû liez sant paulus got durch got; er liez allez, daz er
von gote nemen mohte und liez allez, daz im got geben mohte, und allez,
daz er von gote enpfâhen mohte. dô er daz liez, dô liez er got durch got, und
dô bleip im got, dâ got istic ist sîn selbes, niht nâch einer enpfâhunge sîn
selbes noch nâch einer gewinnunge sîn selbes, mêr: denne in einer isticheit,
daz got in im selber ist. er gap gote nie niht, noch er enpfienc nie niht von
gote; ez ist ein ein und ein lûter einunge. hie ist der mensche ein wâr mensche,
und in disen menschen envellet kein lîden, als wênic als in götlich wesen gevallen
mac; als ich mêr gesprochen hân, daz etwaz in der sêle ist, daz gote
alsô sippe ist, daz ez ein ist und niht vereinet. ez ist ein, ez enhât mit nihte
niht gemeine noch enist dem nihtes niht allez daz gemeine, daz geschaffen ist.
allez daz geschaffen ist, daz ist niht. nû ist diz aller geschaffenheit verre und vremde. wære der mensche aller alsô, er wære alzemâle ungeschaffen und
ungeschepfelich; wære allez daz alsô, daz lîphaftic und gebresthaftic ist,
wære daz verstanden in der einicheit, ez enwære niht anders, dan daz diu
einicheit selber ist. vünde ich mich einen ougenblik in disem wesene, ich
ahtete als wênic ûf mich selben als eines mistwürmelîns.
got gibet allen dingen glîch, und als sie von gote vliezent, alsô sint sie
glîch: jâ engel und menschen und alle crêatûren die vliezent von gote glîch in
irm êrsten ûzvluzze. der nû diu dinc næme in irm êrsten ûzvluzze, der næme
alliu dinc glîch. sint sie alsô glîch in der zît, sô sint sie in gote in der êwicheit
vil glîcher. der eine vliegen nimet in gote, diu ist edeler in gote dan der
hoehste engel an im selber sî. nû sint alliu dinc glîch in gote und sint got selber.
hie ist gote als lustlich in dirre glîcheit, daz er sîne natûre und sîn wesen
alzemâle durchgiuzet in der glîcheit in im selber. daz ist im lustlich; ze glîcher
wîse, als der ein ros lât loufen ûf einer grüenen heide, diu zemâle eben und
glîch wære, des rosses natûre wære, daz ez sich zemâle ûzgüzze mit aller sîner
kraft mit springenne ûf der heide, daz wære im lustlich und wære sîn natûre. alsô ist gote lustlich und genuoclich, dâ er glîcheit vindet. ez ist im lustlich,
daz er sîne natûre und sîn wesen alzemâle dâ giezende ist in die glîcheit, wan
er diu glîcheit selber ist.
nû ist ein vrâge von den engeln, ob die engel, die hie mit uns wonent
und uns dienent und uns behüetent, ob die iht minner glîcheit haben an irn
vröuden, dan die in der êwicheit sint, oder ob sie iht geletzet werden von den
werken, daz sie unser hüetent und uns dienent. ich spriche: nein sie niht. ir
vröude enist niht deste minner und ir glîcheit; wan daz werk des engels ist
der wille gotes, und der wille gotes ist daz werk des engels; dar umbe enwirt
er niht gehindert an sîner vröude noch an sîner glîcheit noch an sînen werken.
hieze got den engel varn an einen boum und hieze in dar abe rûpen lesen,
der engel wære dar zuo bereit, daz er die rûpen læse, und ez wære sîn sælicheit
und wære der wille gotes.
der mensche, der nû alsô stât in dem willen gotes, der enwil niht anders,
dan daz got ist und daz gotes wille ist. wære er siech, er enwölte niht gesunt
sîn. alliu pîne ist im ein vröude, alliu manicvalticheit ist im ein blôzheit und
ein einicheit, stât er rehte in dem willen gotes. jâ, hienge hellischiu pîne dar
an, ez wære im ein vröude und ein sælicheit. er ist ledic und ûzgegangen
sîn selbes, und alles, daz er enpfâhen sol, des muoz er ledic sîn. sol mîn
ouge sehen die varwe, sô muoz ez ledic sîn aller varwe. sihe ich blâwe oder
wîze varwe, diu gesiht mînes ougen, daz dâ sihet die varwe, daz selbe, daz
dâ sihet, daz ist daz selbe, daz dâ gesehen wirt mit dem ougen. daz ouge,
dâ inne ich got sihe, daz ist daz selbe ouge, dâ inne mich got sihet; mîn ouge
und gotes ouge daz ist ein ouge und ein gesiht und ein bekennen und ein
minnen.
der mensche, der alsô stât in gotes minne, der sol sîn selbes tôt sîn und
allen geschaffenen dingen, daz er sîn selbes als wênic ahtende sî als eines
über tûsent mîle. der mensche blîbet in der glîcheit und blîbet in der einicheit und blîbet gar glîch; in in envellet kein unglîcheit. dirre mensche muoz sich
selben gelâzen hân und alle dise werlt. wære ein mensche, des alliu disiu
werlt wære, und er sie lieze als blôz durch got, als er sie enpfienc, dem wölte
unser herre wider geben alle dise werlt und ouch daz êwige leben. und wære
ein ander mensche, der niht enhæte dan eines guoten willen, und er gedæhte:
herre, wære disiu werlt mîn und hæte ich denne noch eine werlt und aber
eine, daz wæren drî, daz er des begernde wære: herre, ich wil dise lâzen
und mich selben alsô blôz, als ich ez von dir enpfangen hân, dem menschen
gæbe got als vil, als ob er ez allez mit sîner hant hæte enwec gegeben. ein
ander mensche, der niht enhæte lîplîches noch geistlîches ze lâzenne noch ze
gebenne, der mensche lieze allermeist. der sich zemâle lieze einen ougenblik, dem würde zemâle gegeben. und wære ein mensche zweinzic jâr gelâzen,
næme er sich selben wider einen ougenblik, er enwart noch nie gelâzen. der
mensche, der gelâzen hât und gelâzen ist und der niemermê gesihet einen
ougenblik ûf daz, daz er gelâzen hât, und blîbet stæte, unbeweget in im
selber und unwandellîche, der mensche ist aleine gelâzen.
daz wir alsô stæte blîben und unwandelbære als der êwige vater, des
helfe uns got und diu êwige wîsheit. âmen.
homo quidam fecit cenam magnam.
sant lucas schrîbet uns in sînem êwangeliô:< ein mensche hâte gemachet
eine âbentspîse oder eine âbentwirtschaft>. wer machete ez? ein mensche. waz
meinet, daz er ez nennet eine âbentspîse? ein meister sprichet alsô, daz ez
eine grôze minne meinet, wan ez got niemanne læzet, dan der gote heimlich
ist. ze dem andern mâle meinet er, wie lûter die süln sîn, die dise âbentspîse
niezent. nû enwirt ez niemer âbent, ez ensî ein ganzer tac vor gesîn. enwære
diu sunne niht, sô enwürde ez niemer tac. sô diu sunne ûfbrichet, daz ist des
morgens lieht; dar nâch sô liuhtet si ie baz und ie baz, unz der mittentac
kumet. ze glîcher wîs alsô brichet daz götlîche lieht ûf in der sêle, ie baz
und ie baz ze erliuhtenne die krefte der sêle, biz ein mittentac wirt. enkeine
wîs wirt ez niemer tac geistlîche in der sêle, si enhabe denne empfangen ein
götlich lieht. ze dem dritten mâle meinet er: swer dise âbentspîse wirdiclîche
empfâhen sol, der sol komen in dem âbende. swenne daz lieht dirre werlt
abevelt, sô ist ez âbent. nû sprichet dâvît:< er klimmet ûf in dem âbende,
und sîn name ist der herre>. als jacob, dô ez âbent was, dô legete er sich
nider und slief. daz meinet ruowe der sêle. ze dem vierden mâle meinet ez
alsô, als sant gregorius sprichet, daz nâch der âbentspîse engât kein ander
spîse. swem got dise spîse gibet, diu ist sô süeze und sô verwenet, daz den niemermê
engelüstet keiner andern spîse. sant augustînus sprichet: got ist etwaz sô
getân, swer des begrîfet, der enkan ûf niht anders niemermê geruowen. sant
augustînus sprichet: herre, nimest dû dich uns, sô gip uns einen andern dich,
oder wir engeruowen niemer; wir enwellen anders niht dan dich. nû sprichet ein
heilige von einer gotminnender sêle, daz si got twinget alles, des si wil,
und vertoeret in alzemâle, daz er ir niht versagen enmac allez, daz er ist. er
nam sich ein wîs und gap sich ein ander wîs; er nam sich got und menschen
und gap sich got und menschen einen andern sich in einem verborgenen vezzelîne.
grôz heiltuom enlæzet man niht gerne blôz rüeren noch sehen. dâ von hât
er sich bekleidet mit dem rocke der glîchnisse des brôtes, englîches als diu
lîplich spîse gewandelt wirt mit mîner sêle, daz enkein winkelîn in mîner
natûre niht enist, ez enwerde dar în vereinet. wan ein kraft ist in der natûre,
diu scheidet abe daz gröbeste und wirfet ez ûz, und daz edelste treget si ûf,
daz niendert sô vil als ein nâdelspitze enist, ez ensî dâ mite vereinet. daz ich
vor vierzehen tagen az, daz ist alsô ein mit mîner sêle, als daz ich in mîner
muoter lîbe enpfienc. alsô ist, der lûterlîche enpfæhet dise spîse; der wirt alsô
wærlîche mit ir ein, als vleisch und bluot mit mîner sêle ein ist.
ez was ein mensche, der mensche enhâte niht namen, wan der mensche ist got.
nû sprichet ein meister von der êrsten sache, daz si sî oben wort. der
gebreste ist an der zungen. daz kumet von dem überswanke der lûterkeit
sînes wesens. man enmac von den dingen niht reden wan in drin wîsen: daz
êrste dâ von, daz oben den dingen ist, daz ander von glîche der dinge, daz
dritte von dem werke der dinge. ein glîchnisse wil ich sprechen. als der sunnen
kraft ziuhet daz aller edelste saf von der wurzel ûf in die este und würket
ez ze bluot, nochdenne ist diu kraft der sunnen dar enoben. alsô spriche ich,
daz daz götlich lieht würket in der sêle. in dem diu sêle got ûzsprichet, daz
entreget doch niht eigenlîcher wârheit in im sînes wesens: ez enkan von gote
nieman reden eigenlîche daz, daz er ist. etwenne sprichet man: ein dinc ist
einem dinge glîch. wan nû alle crêatûren gotes als wênic als iht in in sliezent, dâ von mugen sie sîn ouch niht geoffenbâren. ein mâler, der ein volkomen
bilde hât gemachet, dâ prüevet man sîne kunst ane. nochdenne sô enmac man
sie niht gar geprüeven dar ane. alle crêatûren enmugen got niht ûzgewürken,
wan sie sîn niht enpfenclich sint, daz er ist. der got und mensche hât bereitet
die âbentspîse, der unsprechelîche mensche, der niht wort enhât. sant augustînus
sprichet: waz man von gote sprichet, daz enist niht wâr, und waz man
von ime niht ensprichet, daz ist wâr. swaz man sprichet, daz got sî, des enist er
niht; waz man von im niht ensprichet, daz ist er eigenlîcher, dan daz man sprichet,
daz er sî. wer hât bereitet dise wirtschaft? ein mensche: der mensche, der dâ
got ist. nû sprichet künic dâvît:< ô herre, wie grôz und wie manicvaltic ist dîn
wirtschaft und der smac der süezicheit, diu den bereitet ist, die dich minnent, niht
den, die dich vürhtent.> sant augustînus gedâhte von dirre spîse, dô grûwelte
im und ensmeckete im niht. dô hôrte er eine stimme bî im von oben:< ich bin
ein spîse grôzer liute, wahs und wirt grôz und iz mich. dû ensolt aber niht wænen,
daz ich in dich gewandelt werde: dû solt in mich gewandelt werden.> swenne
got würket in der sêle, in dem brande der hitze sô wirt geliutert und ûzgeworfen,
waz dâ unglîches ist an der sêle. bî lûterer wârheit! diu sêle tritet mê in got
dan kein spîse in uns, mêr: ez wandelt die sêle in got. und ein kraft ist in der
sêle, diu spaltet abe daz gröbeste und wirt vereinet in got: daz ist daz vünkelîn
der sêle. noch einer wirt mîn sêle mit gote dan diu spîse mit mînem lîbe.
wer hât bereitet dise wirtschaft? ein mensche. weist dû, wie sîn name ist?
der mensche, der ungesprochen ist. dirre mensche sante ûz sînen kneht. nû
sprichet sant gregorius: dirre kneht daz sint prediger. in einem andern sinne
sô ist dirre kneht die engel. ze dem dritten mâle sô ist, als mich bedünket, dirre
kneht daz vünkelîn der sêle, daz dâ ist geschaffen von gote und ist ein lieht,
oben îngedrücket, und ist ein bilde götlîcher natûre, daz dâ ist kriegende alwege
wider allem dem, daz götlich niht enist, und enist niht ein kraft der sêle, als
etlîche meister wolten, und ist alwege geneiget ze guote; nochdenne in der helle
dâ ist ez geneiget ze guote. die meister sprechent: daz lieht ist sô natiurlich,
daz ez iemermê ein kriegen hât, und heizet sinderesis und lûtet als vil als ein
zuobinden und ein abekêren. ez hât zwei werk. einez ist ein widerbiz wider
dem, daz niht lûter enist. daz ander werk ist, daz ez iemermê locket dem
guoten - und daz ist âne mittel îngedrücket der sêle - nochdenne den, die in
der helle sint. dar umbe ist ez ein grôz âbentspîse.
nû sprach er ze dem knehte:< ganc ûz und heiz sie komen, die dâ geladen
sint: alliu dinc sint nû bereit>. allez, daz er ist, daz nimet diu sêle.
swes diu sêle gert, daz ist nû bereit. swaz got gibet, daz ist iemermê geworden:
sîn gewerden ist nû niuwe und vrisch und alzemâle in einem êwigen
nû. ein grôz meister sprichet: etwaz, daz ich sihe, wirt geliutert und gegeistlîchet
in mînen ougen, und daz lieht, daz in mîn ouge kumet, enkæme
doch niemer in die sêle, enwære diu kraft, diu enoben ist. sant augustînus
sprichet, daz daz vünkelîn ist mê an der wârheit dan allez, daz der mensche
gelernen mac. ein lieht daz brinnet. nû sprichet man, einez werde enzündet
von dem andern. sol daz geschehen, daz muoz sîn von nôt, daz ez enoben sî,
daz dâ brinnet. als der eine kerzen næme, diu erloschen wære und noch
glünste und toumte, und hüebe sie der engegen, sô blikte daz lieht her abe
und enzünte die ander. man sprichet, daz ein viur enbrenne daz ander. daz
widerspriche ich. ein viur enbrennet wol sich selber. daz daz ander enbrennen
sol, daz muoz oben im sîn, als der himel enbrinnet niht und ist kalt; nochdenne
sô enbrennet er daz viur, und daz geschihet von der berüerunge des
engels. alsô bereitet sich diu sêle in üebunge. dâ von wirt si entvenget von
oben her nider. daz kumet von dem liehte des engels.
nû sprichet er ze dem knehte:< ganc ûz und heiz sie komen, die dâ geladen
sint; alliu dinc sint nû bereit>. dô sprach der ein:< ich hân ein dorf gekoufet,
ich enmac niht komen>. daz sint die liute, die noch etwaz klebent mit sorcsamkeit;
die enbîzent der âbentspîse niemer. der ander sprach:< ich hân vünf
joch rinder gekoufet>. diu vünf joch bedünkent mich eigenlîche, daz sie gehoeren
ze den vünf sinnen, wan ieglich sin ist selbe ander, und diu zunge in ir selber
ist zwivalt. dar umbe, als ich êgester sprach: dô got ze der vrouwen sprach:
< brinc mir dînen man>, dô sprach si:< ich enhân keinen>. dô sprach er:< dû hâst
nû wâr; dû hâst aber vünf gehabet und den dû ieze hâst, der enist niht dîn
man>. daz meinet: die nâch den vünf sinnen lebent, wærlîche, die enbîzent
dirre spîse niemer. der dritte sprach:< ich hân eine vrouwen genomen, ich
enmac niht komen>. diu sêle ist alzemâle man, dâ si ze gote gekêret ist. dâ
diu sêle her nider sleht, dâ heizet si vrouwe; aber dâ man got in im selber
bekennet und got dâ heime suochet, dâ ist si der man. nû was verboten in
der alten ê, daz kein man vrouwenkleit an sich legete, noch vrouwen manneskleit.
denne ist si man, sô si einvalticlîche in got dringet sunder mittel.
aber sô si ihtesiht her ûz luoget, dâ ist si ein vrouwe. dô sprach der
herre:< bî wâr! sie enbîzent mîner spîse niemer>, und sprach ze dem knehte:
< ganc ûz an die engen und wîten gazzen und bî den ziunen und an die breiten
strâzen>. ie enger, ie wîter.< bî den ziunen>. etlîche krefte die sint verziunet
an eine stat. diu kraft, dâ mite ich sihe, dâ mite enhoere ich niht, noch dâ
mite ich hoere, dâ mite ensihe ich niht. alsô ist ez ouch umbe die andern.
nochdenne ist diu sêle ganz in einem ieglîchen glide; aber etlich kraft ist
niendert gebunden.
nû waz ist der kneht? daz sint die engel und die prediger. aber als mich
bedünket, sô ist der kneht daz vünkelîn. nû sprach er ze dem knehte:< ganc
enwec ze den ziunen und trîp her în dise vierleie liute: blinde und lame,
sieche und kranke. bî wâr! niemer nieman ander enbîzet mîner spîse>. daz
wir dise drîe abewerfen und alsus man werden, des helfe uns got. âmen.
in illo tempore missus est angelus gabriel a deo: ave gratia plena, dominus tecum.
disiu wort beschrîbet sant lukas:< in der zît wart gesant der engel gabriêl von
gote>. in welher zît?< in dem sehsten mânôte>, dô johannes baptistâ was in sîner
muoter lîbe.
der mich vrâgete: war umbe beten wir, war umbe vasten wir, war umbe tuon wir
alliu unseriu werk, war umbe sîn wir getoufet, war umbe ist got mensche worden, daz
daz hoehste was? - ich spræche: dar umbe, daz got geborn werde in der sêle und diu
sêle in gote geborn werde. dar umbe ist alliu diu schrift geschriben, dar umbe hât got
die werlt geschaffen und alle engelische natûre, daz got geborn werde in der sêle und
diu sêle in gote geborn werde. alles kornes natûre meinet weizen, und alles schatzes
natûre meinet golt, und alliu geberunge meinet menschen. dar umbe sprichet ein meister:
man envindet kein tier, ez enhabe etwaz glîches dem menschen.
< in der zît>. in dem, dâ daz wort ze dem êrsten enpfangen wirt in mîner vernunft,
dâ ist ez sô lûter und sô kleinlich, daz ez ein wâr wort ist, ê ez gebildet wirt in mînem
gedanke. ze dem dritten mâle wirt ez gesprochen ûzwendic mit dem munde, und alsô
enist ez niht dan ein offenbârunge des innern wortes. alsô wirt daz êwige wort gesprochen
inwendic in dem herzen der sêle, in dem innersten, in dem lûtersten, in dem
houbete der sêle, dâ ich nû von sprach, in vernünfticheit: dâ geschihet diu geburt inne.
der niht dan einen ganzen wân und eine hoffenunge hie zuo hæte, der möhte gerne wizzen,
wie disiu geburt geschihet und waz hie zuo hilfet.
sant paulus sprichet:< in der vüllede der zît sante got sînen sun>. sant augustînus
sprichet, waz dâ sî< vüllede der zît>:< dâ niemer zît enist, dâ ist « vüllede der zît »>. danne
ist der tac vol, als des tages niemer enist. daz ist ein nôtwârheit: alliu zît muoz dâ abe
sîn, dâ sich disiu geburt hebet, wan niht enist, daz dise geburt alsô sêre hinder als zît
und crêatûre. daz ist ein gewissiu wârheit, daz zît got noch die sêle von natûre niht
berüeren enmac. möhte diu sêle von zît berüeret werden, si enwære niht sêle, und möhte
got von zît berüeret werden, er enwære niht got. wære aber, daz zît die sêle berüeren
möhte, sô enmöhte got niemer in ir geborn werden, und si enmöhte niemer in gote geborn
werden. dâ got geborn sol werden in der sêle, dâ muoz alliu zît abegevallen sîn, oder si
muoz der zît entvallen sîn mit willen oder mit begerunge.
ein ander sin von< vüllede der zît>: der die kunst hæte und die maht, daz er die
zît und allez, daz in der zît in sehs tûsent jâren ie geschach und daz noch geschehen sol
biz an daz ende, her wider geziehen künde in ein gegenwertic nû, daz wære< vüllede der
zît>. daz ist daz nû der êwicheit, dâ diu sêle in gote alliu dinc niuwe und vrisch und
gegenwertic bekennet und in der lust, als diu ich iezuo gegenwertic hân. ich las niuwelîche
in einem buoche - der ez gegründen künde! -, daz got die werlt iezuo machet
als an dem êrsten tage, dô er die werlt geschuof. hie ist got rîche, und daz ist gotes
rîche. diu sêle, in der got sol geborn werden, der muoz diu zît entvallen, und si muoz
der zît entvallen und sol sich ûftragen und sol stân in einem înkaffenne in disen rîchtuom
gotes: dâ ist wîte âne wîte und breite âne breite; dâ bekennet diu sêle alliu dinc und
bekennet sie dâ volkomen.
die meister, die dâ beschrîbent, wie wît der himel sî, daz wære unglouplich ze
sprechenne: diu minste kraft, diu in mîner sêle ist, diu ist wîter dan der wîte himel; ich
geswîge der vernünfticheit: diu ist wît âne wîte. in dem houbete der sêle, in vernünfticheit,
in der bin ich als nâhe der stat über tûsent mîle jensît des mers als der stat, dâ
ich iezuo inne stân. in dirre wîte und in disem rîchtuome gotes dâ bekennet diu sêle,
aldâ entvellet ir niht, und dâ enist si nihtes wartende.
< der engel wart gesant>. die meister sprechent, daz der engel menige ist zal
boben zal. ir menige ist sô grôz, daz sie kein zal begrîfen enmac; ir zal enmac joch niht
bedâht werden. der underscheit künde genemen âne zal und âne menige, dem wæren
hundert als ein. wæren joch hundert persônen in der gotheit, der underscheit künde
genemen âne zal und âne menige, der enbekente doch niht dan einen got. es wundernt
sich unglöubige liute und etlîche ungelêrte kristene liute, und joch etlîche pfaffen wizzen
dâ von als wênic als ein stein: die nement drîe als drîe küeje oder drîe steine. aber, der
underscheit kan genemen in gote âne zal und âne menige, der bekennet, daz drîe persônen
sîn ein got.
der engel ist ouch sô hôch: die besten meister sprechent, daz ieglich engel habe
eine ganze natûre. glîcher wîs, als ob ein mensche wære, der allez daz hæte, daz alle
menschen ie gehâten und nû hânt und iemermê gehaben suln an gewalt und an wîsheit
und an allen dingen, daz wære ein wunder, und sô enwære er doch niht dan ein mensche;
wan der mensche hæte allez daz, daz alle menschen hânt, und wære dannoch verre den
engeln. alsô hât ein ieglich engel eine ganze natûre und ist gesundert von dem andern
als ein tier von dem andern, daz einer andern natûre ist. an dirre menige der engel ist
got rîche, und der daz bekennet, der bekennet gotes rîche. si bewîset gotes rîche, als ein
herre bewîset wirt von der menige sîner ritter. dar umbe heizet er< ein herre got der
here>. alliu disiu menige der engel, swie hôch sie sint, die hânt ein mitewürken und
helfen dar zuo, dâ got geborn wirt in der sêle, daz ist: sie hânt lust und vröude und wunne
in der geburt; sie enwürkent niht. dâ enist kein werk der crêatûren, wan got der würket
die geburt aleine, mêr: die engel hânt ein diensthaft werk hie zuo. allez, daz dar zuo
würket, daz ist ein diensthaft werk.
der engel was genant< gabriêl>. er tete ouch, waz er hiez. er hiez als wênic gabriêl
als kuonrât. nieman enkan wizzen des engels namen. dâ der engel genant ist, dâ enkam
nie meister noch sin zuo; vil lîhte ist er namelôs. diu sêle enhât ouch keinen namen;
als wênic als man gote eigenen namen vinden mac, als wênic mac man der sêle eigenen
namen vinden, aleine dâ grôziu buoch von geschriben sîn. aber dâ si ein ûzluogen hât
ze den werken, dâ von gibet man ir namen. ein zimberman daz enist sîn name niht,
mêr: den namen nimet er von dem werke, des er ein meister ist. den namen< gabriêl>
den nam er von dem werke, des er ein bote was, wan< gabriêl> sprichet< kraft>. in dirre
geburt würket got krefticlîche oder würket kraft. waz meinet alliu diu kraft der natûre?
daz si sich selben würken wil. waz meinet alliu diu natûre, diu dâ würket gebern? - daz
si sich selben würken wil. diu natûre mînes vaters wolte würken in sîner natûre
einen vater. dô des niht gesîn enmohte, dô wolte si ein würken, daz im alles dinges glîch
wære. dô der kraft gebrach, dô worhte si ein, sô si glîchest mohte: daz was ein sun. dâ
aber der kraft noch mê gebrichet oder ein ander ungevelle geschihet, dâ würket si noch
einen unglîchern menschen. aber in gote ist volliu kraft; dar umbe würket er sîn glîch
in sîner geburt. allez, daz got ist an gewalt und an wârheit und an wîsheit, daz gebirt
er alzemâle in die sêle.
sant augustînus sprichet:< swaz diu sêle minnet, dem wirt si glîch. minnet si
irdischiu dinc, sô wirt si irdisch. minnet si got>, so möhte man vrâgen,< wirt si danne got?> spræche ich daz, daz lûtte unglouplich den, die ze kranken sin hânt und ez niht
vernement. mêr: sant augustînus sprichet:< ich enspriche ez niht, mêr: ich wîse iuch
an die schrift, diu dâ sprichet: « ich hân gesprochen, daz ir gote sît »>. der etwaz hæte des
rîchtuomes, dâ ich vor von gesprochen hân, einen blik oder joch eine hoffenunge oder
eine zuoversiht, der vernæme diz wol! ez enwart nie geburt sô sippe noch sô glîch noch
sô ein, als diu sêle gote wirt in dirre geburt. ist ez, daz ez an ihte gehindert wirt, daz
si niht alles dinges glîch enwirt, daz enist gotes schult niht; als verre als ir gebrechen
entvallent, als verre würket er sie im glîch. daz der zimberman niht ein schoene hûs
gewürken enkan ûz wurmihtem holze, daz enist sîn schult niht; ez gebrichet an dem holze.
alsô ist ez an götlîchem würkenne in der sêle. möhte sich der minste engel erbilden oder
geborn werden in der sêle, dâ engegen wære alliu disiu werlt niht; wan in einem einigen
vünkelîne des engels grüenet, loubet und liuhtet allez, daz in der werlt ist. mêr: dise
geburt würket got selber; der engel enmac dâ kein werk gewürken wan ein diensthaft
werk.
< âvê>, das ist< âne wê>. swer dâ ist âne crêatûre, der ist< âne wê> und âne helle, und
der allerminnest crêatûre ist und hât, der hât allerminnest wê. ich sprach etwenne ein
wort: der der werlt allerminnest hât, der hât ir allermeist. niemannes enist diu werlt alsô
eigen, als der alle die werlt gelâzen hât. wizzet ir, wâ von got got ist? dâ von ist got got,
daz er âne crêatûre ist. er ennante sich niht in der zît. in der zît ist crêatûre und sünde
und tôt. disiu hânt ein sippesîn in einem sinne, und wan diu sêle dâ der zît entvallen
ist, dar umbe enist dâ noch wê noch pîne; joch ungemach wirt ir dâ ein vröude. allez,
daz ie bedâht möhte werden von luste und von vröude, von wunne und von minnelicheit,
hebet man diu gegen der wunne, diu dâ ist in dirre geburt, daz enist niht vröude.
< gnâden vol>. daz minste werk der gnâde ist hoeher dan alle engel in der natûre.
sant augustînus sprichet, daz ein gnâdenwerk, daz got würket, als daz er einen
sünder bekêret und ze einem guoten menschen machet, daz ist groezer, dan daz got eine
niuwe werlt geschüefe. als lîht ist gote, himel und erde umbe ze kêrenne, als mir ist,
einen apfel umbe ze kêrenne in mîner hant. dâ gnâde inne ist in der sêle, daz ist sô lûter
und ist gote sô glîch und sô sippe, und gnâde ist âne werk, als in der geburt, dâ ich vor
von gesprochen hân, kein werk enist. gnâde enwürket kein werk. sant< johannes
engetete nie kein zeichen>. daz werk, daz der engel in gote hât, daz ist sô hôch, daz
nie kein meister noch sin dar zuo enmöhte komen, daz sie daz werk begrîfen möhten.
aber von dem werke vellet ein spân - als dâ ein spân abevellet von einem balken, den
man houwet -, ein blîchen, daz ist, dâ der engel mit sînem nidersten den himel berüeret:
dâ von grüenet und blüejet und lebet allez, daz in dirre werlt ist.
ich spriche etwenne von zwein brunnen. aleine ez wunderlîche lûte, wir müezen
sprechen nâch unserm sinne. ein brunne, dâ diu gnâde ûz entspringet, ist, dâ der
vater ûzgebirt sînen eingebornen sun; in dem selben entspringet diu gnâde, und aldâ
gât diu gnâde ûz dem selben brunnen. ein ander brunne ist, dâ die crêatûren ûz
gote vliezent: der ist sô verre von dem brunnen, dâ diu gnâde ûz entspringet, als der
himel ist von der erden. gnâde enwürket niht. dâ daz viur ist in sîner natûre, dâ
enschadet ez noch enbrennet niht. diu hitze des viures diu brennet hie nidene. joch dâ
diu hitze ist in der natûre des viures, dâ enbrennet si niht und ist unschedelich. joch dâ
diu hitze ist in dem viure, dâ ist si der rehten natûre des viures als verre, als der himel
ist von der erden. gnâde enwürket kein werk, si ist ze zart dar zuo; werk ist ir als verre,
als der himel ist von der erden. ein innesîn und ein anehaften und ein einen mit gote,
daz ist gnâde, und dâ ist< got mite>, wan daz volget zehant dar nâch:
< got mit dir> - dâ geschihet diu geburt. ez endarf nieman unmügelich dünken,
hie zuo ze komenne. waz schadet mir daz, swie swære ez ist, sît er ez würket? alliu sîniu
gebot sint mir lîhte ze haltenne. er heize mich joch allez, daz er welle, des enahte ich
nihtes niht, daz ist mir allez kleine, ob er mir sîne gnâde dar zuo gibet. ez sprechent
etlîche, sie enhaben ez niht; sô spriche ich:< daz ist mir leit. begerst dû ez aber?>
< nein!>< daz ist mir noch leider.> enmac man ez niht gehaben, sô habe man doch eine
begerunge dar zuo. enmac man der begerunge niht gehaben, sô beger man doch einer
begerunge. dâvît sprichet:< ich hân begert einer begerunge, herre, ze dîner gerehticheit>.
daz wir gotes alsô begern, daz er in uns geborn werden welle, des helfe uns got.
âmen. postquam completi erant dies, puer iesus portabatur in templum. et ecce, homo erat in ierusalem.
sant lukas schrîbet in dem êwangeliô:< dô die tage volbrâht wurden, dô wart
kristus getragen in den tempel. und nemet war, dô was ein mensche, hiez simeôn, in
jêrusalem, der was gereht und gotvorhtic; der beite des trôstes des volkes von isrâêl,
und der heilige geist was in im>.
< und nemet war>: diz wörtelîn< et> bediutet in latîne eine einunge und ein zuobinden
und ein însliezen. swaz alzemâle zesamengebunden und îngeslozzen ist, daz
meinet einunge. hie meine ich, daz der mensche zesamengebunden und îngeslozzen
und geeiniget ze gote sî. daz sprechent unser meister: einunge wil haben glîchnisse. einunge
enmac niht gesîn, si enhabe glîchnisse. swaz zesamengebunden und îngeslozzen ist, daz
machet einunge. daz enmachet niht glîchnisse, daz mir nâhe bî ist, als ich bî im sitze
oder in einer stat wære. dâ von sprichet augustînus: herre, dô ich mich verre von
dir vant, daz enkam niht von der verre der stat, mêr: ez kam von der unglîcheit, dâ
ich mich inne vant. ein meister sprichet: swes wesen und werk alzemâle ist in êwicheit
und des wesen und werk alzemâle ist in der zît, die entragent niemer über ein; sie
enkoment niemer zesamen. ez sprechent unser meister: diu dinc, der wesen und werk
ist in der êwicheit, und diu dinc, der wesen und werk ist in der zît, zwischen den muoz
von nôt ein mittel sîn. swâ ein însliezunge und zesamenbindunge ganz ist, daz muoz
von nôt glîch sîn. swâ got und diu sêle vereinet suln werden, daz muoz von glîcheit
komen. swâ niht enist unglîcheit, daz muoz von nôt ein sîn; niht aleine in einer însliezunge
wirt ez vereinet, mêr: ez wirt ein; niht aleine glîchnisse, mêr: glîch. dar umbe
sprechen wir, daz der sun dem vater niht glîch ensî, mêr: er ist diu glîchnisse, er ist ein
mit dem vater.
ez sprechent unser besten meister: ein bilde, daz in einem steine ist oder an
einer want, enwære dar under niht zuogeleget, der ez næme, als ez ein bilde ist, daz
bilde wære al ein mit dem, des bilde ez ist. swenne diu sêle tritet in daz bilde, dâ niht
vremdes enist dan daz bilde, mit dem ez ein bilde ist, daz ist ein guot lêre. swenne man
gesetzet ist in daz bilde, dâ man gote glîch ist, dâ nimet man got, dâ vindet man got.
swâ iht ûzzerteilet ist, dâ envindet man got niht. swenne diu sêle kumet in daz bilde
und sich vindet in dem bilde aleine, in dem bilde vindet si got; und in dem, daz si sich
vindet und got, daz ist al ein werk, daz ist âne zît: dâ vindet si got. als verre si dar
inne ist, als verre ist si mit gote ein; er meinet: als verre man dar în geslozzen ist, dâ diu
sêle gotes bilde ist. als verre er dar inne ist, als verre ist er götlich; als verre dar inne,
als verre in gote, niht îngeslozzen, niht vereiniget, mêr: ez ist ein.
ein meister sprichet: alliu glîcheit meinet eine geburt. er sprichet mê: diu
natûre envindet sich niemer glîch, ez enmüeze geborn werden. ez sprechent unser meister:
daz viur, swie kreftic ez sî, ez engebrante niemer, enhoffete ez niht einer geburt.
swie dürre daz holz wære, daz man dar în legete, enmöhte ez sîn glîchnisse niht enpfâhen,
ez engebrante niemer. des begert daz viur, daz ez geborn werde in dem holze und
daz ez werde al ein viur und daz ez enthalten werde und blîbe. erlæsche ez und vergienge,
sô enwære ez niht mê viur; dar umbe begert ez, daz ez enthalten werde. diu
natûre der sêle engetrüege niemer glîch, enwære, daz si begerte, daz got in ir geborn
werde; niemer enkæme si in ir natûre, niemer engerte si dar în ze komenne, wan daz
si wartet der geburt, und daz würket got; und niemer engewürhte ez got, wan daz er
wil, daz diu sêle geborn werde in in. ez würket got und begert diu sêle. got hât daz
werk und diu sêle daz begern und daz vermügen, daz got in sie geborn werde und si
in got. daz würket got, daz diu sêle im glîch werde. von nôt muoz daz sîn, daz si warte,
daz got in ir geborn werde und daz ir enthaltnisse werde in gote, und beger einer einunge,
daz si in gote enthalten werde. götlich natûre giuzet sich in daz lieht der sêle, und
si wirt enthalten dar inne. hie meinet got, daz er in ir geborn werde und ir geeiniget
werde und in ir enthalten werde. wie mac daz sîn? wir sprechen doch, daz got sî sîn
selbes enthalt? swenne er die sêle dar în geziuhet, sô vindet si, daz got sîn selbes enthalt
ist, und dâ blîbet si, anders si enblibe niemer. augustînus sprichet:< rehte
als dû minnest, alsô bist dû: minnest dû erde, sô wirdest dû irdisch; minnest dû got,
sô wirdest dû götlich. minne ich denne got, wirde ich danne got? des enspriche ich
niht, ich wîse iuch die heiligen geschrift. got hât in dem wîssagen gesprochen: « ir sît
gote und sît kint des obersten »>. und dâ von spriche ich: in dem glîche dâ gibet got die
geburt. enversæhe sich des diu sêle niht, si enbegerte niemer dar în ze komenne. si
wil in im enthalten werden; ir leben stât an im. got hât einen enthalt, ein blîben in
sînem wesene; und dâ von enist kein rât, man enschel und enscheide abe allez, daz
der sêle ist: ir leben, krefte und natûre, ez muoz allez hine, und si stâ in dem lûtern liehte, dâ si mit gote ein bilde ist: dâ vindet si got. daz ist gotes eigenschaft, daz niht
vremdes in in envellet, niht ûfgetragen, niht zuogeleget. dar umbe ensol diu sêle keinen
vremden îndruk haben, niht ûfgetragen, niht zuogeleget. daz ist von dem êrsten.
< und nemet war>:< ecce>.< ecce>: daz wörtelîn hât in im beslozzen allez, daz ze dem
worte gehoeret; man enkan im niht mê gegeben. wort, daz ist got, got ist ein wort,
gotes sun ist ein wort. er meinet, daz allez unser leben, alliu unser gerunge alzemâle
sî îngeslozzen und ûfgehangen und ûf got geneiget. dar umbe sprichet paulus:< ich
bin, daz ich bin, von der gnâde gotes>, und sprichet mê:< ich lebe, niht ich, mêr: got
lebet in mir alzemâle>. waz mê?
< homo erat>. er sprichet:< nemet war, ein mensche>. daz wort< homo> nemen wir
von vrouwen und von mannen, aber die walhe wellent ez niht den vrouwen lâzen durch
ir krankheit.< homo> diutet als vil als< daz volkomen ist> und< dem nihtes engebristet>.
< homo>,< der mensche>, meinet als vil als< der von der erde ist> und meinet< dêmüeticheit>.
diu erde ist daz niderste element und liget enmitten und ist alzemâle umbegriffen
mit dem himel und enpfæhet ganz des himels învluz. allez, daz der himel würket
und ûzgiuzet, daz wirt enpfangen enmitten in dem grunde der erde.< homo> sprichet
in einer andern wîse als vil als< viuhticheit> und meinet als vil als< der begozzen ist mit
gnâden> und meinet, der dêmüetige mensche der enpfâhe zehant den învluz der gnâden.
in dem învluzze der gnâden klimmet ûf alzehant daz lieht der vernünfticheit; dâ glenzet
got in ein unbedecklîchez lieht. der alsus krefticlîchen begriffen wære in disem liehte,
der wære als vil edeler wider einem andern menschen als ein lebender mensche wider
einem, der gemâlet ist an der want. daz lieht ist sô kreftic, daz ez niht aleine in im
beroubet ist zît und stat, mêr: swâ ez sich ûf giuzet, daz beroubet ez zît und stat und
aller lîphafter bilde und alles des, daz vremde ist. ich hân ez mê gesprochen: enwære
zît noch stat noch anders niht, sô wære allez ein wesen. der alsus ein wære und sich
verwürfe in den grunt der dêmüeticheit, der würde dâ begozzen mit gnâden.
ze dem dritten mâle: daz lieht benimet zît und stat.< ein mensche der was>. wer
gap im daz lieht? - diu lûterkeit. daz wort< erat> gehoeret gote allereigenlîchest
zuo. in latînischer zungen sô enist kein wort, daz gote als eigen sî als< erat>. dar umbe
kumet johannes in sînem êwangeliô und sprichet als dicke< erat>,< ez was>, und meinet
ein blôz wesen. alliu dinc legent zuo, ez enleget niht zuo dan in einem gedanke;
niht mit einem zuolegenden gedanke, mêr: in einem abenemenden gedanke. güete und
wârheit leget zuo, ze dem minsten in einem gedanke; mêr: daz blôze wesen, dem niht
zuogeleget enist, daz meinet< erat>. ze dem andern mâle:< erat> meinet eine geburt,
ein volkomen gewerden. ich bin nû komen, ich was hiute komende, und wære diu zît
abe in dem, daz ich kam und komen bin, sô wære daz komende und komen - bin in ein
geslozzen und wære ein. dâ sich daz komende und komen - ist in ein sliuzet, in dem
werden wir geborn und widerschaffen und widerbildet in daz êrste bilde. ich hân ez
ouch mê gesprochen: al die wîle des dinges iht ist an sînem wesene, sô enwirt ez niht
widerschaffen; ez wirt wol gemâlet oder erniuwet als ein ingesigel, daz alt ist; daz
drücket man wider în und erniuwet ez. ein heidenischer meister sprichet: swaz dâ
ist, daz enmachet kein zît alt; dâ ist ein sælic leben in einem iemermê, dâ kein valt
enist, dâ niht bedaht ist, dâ ein lûter wesen ist. salomôn sprichet:< niht enist under
der sunnen, daz niuwe sî.> daz wirt selten verstanden nâch sînem sinne. allez, daz under
der sunnen ist, daz altet und nimet abe; aber dort, dâ ist niuwan ein niuwe. zît gibet
zwei dinc: alter und abenemen. swaz diu sunne überschînet, daz ist in der zît. alle
crêatûren die sint nû und sint von gote; aber dort, dâ sie in gote sint, dâ sint sie als
unglîch dem, als sie hie sint, als diu sunne wider dem mânen und verre mê. dar umbe
sprichet er< erat in eo>,< der heilige geist was in im>, dâ daz wesen ist und dâ ein gewerden
ist.
< ein mensche der was>. wâ was er?< in jêrusalem>.< jêrusalem> meinet< ein gesiht
des vrides>: kürzlîche, ez meinet, daz der mensche vridesam sî und wol gesetzet.
ez meinet vil lîhte mê. paulus sprichet:< ich wünsche iu des vrides, der dâ überwindet
alle sinne. der behüete iuwer herzen und iuwer vernunft>.
biten des unsern herren, daz wir alsus< ein mensche> sîn und in disen vride gesetzet
werden, der er selber ist. des helfe uns got. âmen.
beati pauperes spiritu, quoniam ipsorum est regnum caelorum.
diu sælicheit tete ûf den munt der wîsheit und sprach:< sælic sint die armen des
geistes, wan daz himelrîche ist ir.>
alle engel und alle heiligen und allez, daz ie geborn wart, daz muoz swîgen, wenne
diu wîsheit des vaters sprichet; wan alliu wîsheit der engel und aller crêatûren daz
ist ein lûter tôrheit vor der gruntlôsen wîsheit gotes. disiu hât gesprochen, daz die
armen sælic sîn.
nû ist zweier hande armuot: ein ûzwendigiu armuot, und diu ist guot und ist sêre
ze prîsenne in dem menschen, der ez mit willen tuot umbe die minne unsers
herren jêsû kristî, wan er ez selbe hât gehabet ûf ertrîche. von dirre armuot enwil
ich nû niht mê sprechen. mêr: ez ist ein ander armuot, ein inwendigiu armuot, von
der ist daz wort unsers herren zu verstânne, wenne er sprichet:< sælic sint die armen des geistes>.
nû bite ich iuch, daz ir alsô sît, daz ir verstât dise rede; wan ich sage iu bî der
êwigen wârheit: ir ensît denne glîch der wârheit, von der wir nû sprechen wellen, sô enmuget ir
mich nicht verstân.
ir hât mich gevrâget, waz armuot sî in im selben und waz ein arm mensche sî.
her zuo wil ich antwürten.
bischof albreht sprichet, daz daz sî ein arm mensche, der kein genüegede
enhât von allen den dingen, diu got ie geschuof, - und diz ist wol gesprochen. mêr: wir
sprechen noch baz und nemen armuot in einer hoehern wîse: daz ist ein arm mensche,
der niht enwil und niht enweiz und niht enhât. von disen drin punkten wil ich nû
sprechen. und ich bite iuch umbe die minne gotes, daz ir verstât dise wârheit, ob ir
künnet; und enverstât ir sie niht, sô enbekümbert iuch dâ mite niht, wan ich wil sprechen
von sô getâner wârheit, die lützel guoter liute verstân suln.
ze dem êrsten sprechen wir, daz daz ist ein arm mensche, der niht enwil. disen
sin enverstânt sumlîche liute niht wol; daz sint die liute, die sich behaltent mit eigenschaft
in penitencie und in ûzwendiger üebunge, daz die liute vür grôz ahtent. daz erbarme got,
daz die liute alsô kleine bekennent der götlîchen wârheit! dise menschen heizent heilic
von den ûzwendigen bilden; mêr: von innen sint sie esel, wan sie enverstânt niht den
underscheit götlîcher wârheit. dise menschen sprechent, daz sî ein arm mensche, der
niht enwil. daz bewîsent sie alsô: daz der mensche alsô sül leben, daz er sînen willen
niemermê ervülle an deheinen dingen, mêr: daz er alzoges dar nâch stân sol, wie er ervülle den liebsten willen gotes. dise menschen sint wol dar ane, wan ir meinunge ist guot.
her umbe wellen wir sie loben. got sol in geben himelrîche von sîner barmherzicheit.
mêr: ich spriche bî der götlîchen wârheit, daz dise menschen niht ensint arme
menschen noch armen menschen glîch. sie sint grôz geahtet in der liute ougen, die niht
bezzers enwizzen. mêr: ich spriche, daz sie sint esel in unbekantnisse der wârheit.
mit ir guoter meinunge suln sie haben himelrîche; mêr: von dirre armuote,
von der wir sprechen wellen, dâ enwizzen sie nihtes von.
der mich nû vrâgete, waz ein arm mensche wære, der niht enwil, dar zuo antwürte
ich und spriche: alsô lange als der mensche daz hât, daz daz sîn wille ist, daz
er wil ervüllen den liebesten willen gotes, der mensche enhât niht armuot, dâ von
wir sprechen wellen; wan dirre mensche hât einen willen, dâ mite er genuoc wil sîn
dem willen gotes, und daz enist niht rehtiu armuot. wan, sol der mensche armuot haben
gewærlîche, sô sol er sînes geschaffenen willen alsô ledic stân, als er tete, dô er niht enwas.
wan ich sage iu bî der êwigen wârheit: als lange als ir willen hât, ze ervüllenne
den willen gotes, und begerunge hât der êwicheit und gotes, als lange ensît ir niht arm;
wan daz ist ein arm mensche, der niht enwil und niht enbegert.
dô ich stuont in mîner êrsten sache, dô enhâte ich keinen got, und dô was ich sache
mîn selbes; do enwolte ich niht, noch enbegerte ich niht, wan ich was ein ledic sîn und
ein bekenner mîn selbes nâch gebrûchlîcher wârheit. dô wolte ich mich selben und enwolte
kein ander dinc; daz ich wolte, daz was ich, und daz ich was, daz wolte ich, und hie
stuont ich ledic gotes und aller dinge. mêr: dô ich ûzgienc von mînem vrîen willen und
ich enpfienc mîn geschaffen wesen, dô hâte ich einen got; wan ê die crêatûren wâren,
dô enwas got niht got, mêr: er was, daz er was. dô die crêatûren gewurden und
sie enpfiengen ir geschaffen wesen, dô enwas got niht got in im selben, mêr: er was got
in den crêatûren.
nû sprechen wir, daz got nâch dem, daz er got ist, sô enist er niht ein volmachet
ende der crêatûre; alsô grôze rîcheit hât diu minste crêatûre in gote. und wære daz
sache, daz ein vliege vernunft hæte und möhte vernünfticlîche suochen den êwigen abgrunt
götlîches wesens, ûz dem si komen ist, sô spræchen wir, daz got mit allem dem,
daz er got ist, sô enmöhte er niht ervüllen noch genuoc tuon der vliegen. her umbe
sô biten wir got, daz wir gotes quît werden und daz wir nemen die wârheit und gebrûchen
der êwicheit, dâ die obersten engel und diu vliege und diu sêle glîch sint in
dem, daz ich stuont und wolte, daz ich was, und was, daz ich wolte. alsô sprechen wir:
sol der mensche arm sîn von willen, sô muoz er als lützel wellen und begern, als er wolte
und begerte, dô er niht enwas. und in dirre wîse ist der mensche arm, der niht enwil.
ze dem andern mâle ist daz ein arm mensche, der niht enweiz. etwenne hân wir
gesprochen, daz der mensche alsô sölte leben, daz er niht enlebete noch im selben noch
der wârheit noch gote. mêr: nû sprechen wir anders und wellen mê sprechen, daz der
mensche, der diz armüete haben sol, der sol alsô leben, daz er niht enweiz, daz er niht
enlebe in keiner wîse weder im selben noch der wârheit noch gote; mêr: er sol alsô quît
sîn alles wizzennes, daz er niht enwizze noch enbekenne noch engevüele, daz got in im
lebe; mêr: er sol quît sîn alles des bekennennes, daz in im lebende ist. wan, dô der
mensche stuont in der êwigen art gotes, dô enlebete in im niht ein anderz; mêr: waz
dâ lebete, daz was er selber. alsô sprechen wir, daz der mensche alsô ledic sol stân sînes
eigenen wizzenes, als er tete, dô er niht enwas, und lâze got würken, waz er welle,
und stâ der mensche ledic.
allez, daz ie von gote gekam, daz ist gesast in ein lûter würken. nû ist des menschen
eigen werk minnen und bekennen. nû ist ein vrâge, war ane sælicheit allermeist lige.
etlîche meister sprechent, daz si lige an minnenne; ander sprechent si
lige an bekennenne und an minnenne, und die
sprechent baz. mêr: wir sprechen, daz si niht enlige an bekennenne noch an minnenne;
mêr: ein ist in der sêle, von dem vliuzet bekennen und minnen; daz enbekennet selber
niht noch enminnet niht alsô als die krefte der sêle. der diz bekennet, der bekennet,
war ane sælicheit lige. diz enhât noch vor noch nâch, und ez enist niht wartende
keines zuokomenden dinges, wan ez enmac noch gewinnen noch verliesen. her umbe
sô ist ez beroubet, daz ez niht enweiz got in im ze würkenne; mêr: ez ist selbe daz
selbe, daz sîn selbes gebrûchet nâch der wîse gotes. alsô sprechen wir, daz der mensche
sol quît und ledic stân, daz er niht enwizze noch enbekenne, daz got in im würke: alsô
mac der mensche armuot besitzen. die meister sprechent, got der sî ein wesen und ein
vernünftic wesen und bekenne alliu dinc. aber ich spriche: got enist niht wesen noch vernünftic wesen noch enbekennet noch diz noch daz. her umbe ist got ledic aller dinge, und
her umbe ist er alliu dinc. der nû arm sol sîn des geistes, der muoz arm sîn alles sînes
eigenen wizzennes, daz er niht enwizze dehein dinc, noch got noch crêatûre noch sich
selben. her umbe sô ist ez nôt, daz der mensche sich dâr zuo bereite, daz er niht enmüge wizzen
noch bekennen diu werk gotes. in dirre wîse sô mac der mensche arm sîn sînes eigenen
wizzennes.
ze dem dritten mâle ist daz ein arm mensche, der niht enhât. vil menschen hânt
gesprochen, daz daz sî volmahtheit, die der lîplîchen dinge von ertrîche niht
enhât, und diz ist wol wâr in einem sinne: der ez mit willen tuot. aber diz enist niht
der sin, den ich meine.
ich hân vor gesprochen, daz daz sî ein arm mensche, der niht enwil ervüllen
den willen gotes, mêr: daz der mensche alsô lebe, daz er alsô ledic sî beidiu sînes eigenen
willen und des willen gotes, als er was, dô er niht enwas. von dirre armuote sprechen
wir, daz ez sî diu hoehste armuot. ze dem andern mâle hân wir gesprochen, daz daz
sî ein arm mensche, der niht enweiz in im diu werk gotes. der sô ledic stât ze wizzenne
und ze bekennenne, als got ledic stât aller dinge, daz ist diu klârste armuot. aber
daz dritte ist diu næhste armuot, dâ von wir nû wellen sprechen: daz ist, daz der
mensche niht enhât.
nû merket hie mit ernste! ich hân solhe stunde gesprochen und sprichet
ez ouch ein grôz meister, daz der mensche solde sîn alsô ledic aller dinge und aller werke,
beidiu innerlîche und ûzerlîche, alsô daz er möhte sîn ein eigen stat gotes, dar gote inne
möhte würken. nû sagen wir anders. ist daz sache, daz der mensche aller crêatûren
und gotes und sîn selbes ledic stât, und ist noch alsô in im, daz got stat vinde in
im ze würkenne, sô sprechen wir: als lange daz ist in dem menschen, sô enist der mensche
niht arm in dem næhsten armuot. wan got enist daz niht meinende in sînen werken,
daz der mensche habe eine stat in im, dar got inne müge gewürken, wan daz ist armuot
des geistes, daz er alsô ledic stâ gotes und aller sîner werke, welle got wirken in
der sêle, daz er selbe sî diu stat, dar inne er würken wil, - und daz tuot er gerne. wan,
vindet er den menschen alsô arm, sô ist got sîn selbes werk würkende, und der mensche
ist got alsus in im lîdende, und got ist ein eigen stat sîner werke mit dem, daz got ist
ein würker in im selben. alhie, in dirre armuot sô ervolget der mensche daz êwic wesen,
daz er ist gewesen und daz er nû ist und daz er iemer blîben sol.
es ist ein vrâge. sant paulus sprichet:< allez, daz ich bin, daz bin ich von der gnâde
gotes>. nû schînet disiu rede obe gnâde und obe wesene und obe verstantnisse und
obe willen und ob aller begirde - wie mac denne sant pauli wort wâr sîn? hie zuo
antwürtet man alsô, daz sant pauli wort wâr sîn: daz diu gnâde gotes in im was, des
was nôt; wan diu gnâde gotes diu worhte in im, daz diu zuovellicheit verkreic daz
wesen. dô diu gnâde endete und ir werk volbrâhte, dô bleip paulus, daz er was.
alsô sprechen wir, daz der mensche alsô arm sül stân, daz er niht ensî noch enhabe
deheine stat, dar got inne müge würken. dâ der mensche stat beheltet, dâ beheltet er
underscheit. her umbe sô bite ich got, daz er mich quît mache gotes, wan mîn wesenlich
wesen ist obe gote, alsô wir got nemen begin der crêatûren; wan in dem
wesene gotes, dâ got ist obe wesene und ob underscheide, dâ was ich selbe, und dâ wolte
ich mich selben und bekante mich selben ze machenne disen menschen. her umbe
sô bin ich mîn selbes sache nâch mînem wesene, daz êwic ist, und niht nâch mînem gewerdenne,
daz zîtlich ist. her umbe sô bin ich geborn, und nâch mîner gebornen
wîse sô bin ich sterblich. nâch mîner ungebornen wîse sô bin ich êwiclîche
gewesen und bin nû und sol êwiclîche blîben. daz ich bin nâch gebornheit, daz sol sterben
und ze nihte werden, wan ez ist zîtlich; her umbe sô muoz ez mit der zît verderben.
in mîner geburt dâ wurden alliu dinc geborn, und ich was sache mîn selbes und aller dinge;
und hæte ich gewolt, ich enwære niht, noch alliu dinc enwæren niht; und enwære ich niht,
sô enwære ouch got niht. daz got got ist, des bin ich ein sache; enwære ich niht, sô
enwære got niht got. diz ze wizzenne des enist niht nôt.
ein grôz meister sprichet, daz sîn durchbrechen edeler sî dan sîn ûzvliezen.
daz ist wâr. dô ich ûz got vlôz, dô sprâchen alliu dinc: got der ist; und diz enmac
mich niht sælic machen, wan alhie bejehe ich mich crêatûre. mêr: in dem durchbrechenn,
dâ ich ledic stân mînes willen in dem willen gotes und ledic stân des willen gotes und aller sîner werke und
gotes selben, sô bin ich ob allen crêatûren und enbin noch got noch crêatûre; mêr: ich
bin, daz ich was und daz ich blîben sol nû und iemermê. dâ enpfâhe ich einen îndruk,
der mich bringet über alle engel. in disem îndrucke enpfâhe ich sôgetâne rîcheit,
daz mir niht genuoc enmac gesîn got nâch allem dem, daz er got ist, und nâch allen
sînen götlîchen werken; wan ich enpfâhe in disem durchbrechen, daz got und ich ein
sîn. dâ bin ich, daz ich was, und dâ nime ich niht abe noch zuo, wan ich bin dâ
ein unbewegelîchiu sache, diu alliu dinc beweget. alhie envindet got keine stat in dem
menschen, wan der mensche erkrieget mit dirre armuot, daz er ist gewesen
und iemermê blîben sol. alhie ist got ein in dem geiste, und daz ist diu næhste armuot,
die man vinden mac.
der diz niht enverstât, der enbekümber sîn herze niht dâ mite. wan alsô
lange der mensche niht glîch enist dirre wârheit, sô lange ensol er dise rede niht verstân;
wan diz ist ein unbedahtiu wârheit, diu komen ist ûz dem herzen gotes sunder mittel.
daz wir alsô leben müezen, daz wir ez bevinden êwiclîche, des helfe uns got. âmen.
in omnibus requiem quaesivi.
disiu wort stânt geschriben in dem buoche der wîsheit. diu wellen wir ze disem
mâle diuten, als diu êwige wîsheit kôset mit der sêle und sprichet:< ich hân ruowe gesuochet
in allen dingen>, und sprichet diu sêle wider:< der mich geschaffen hât, der hât geruowet
in mînem gezelte>. ze dem dritten mâle sprichet diu êwige wîsheit:< an der geheiligeten
stat ist mîn ruowe>.
vrâgete man mich, daz ich endelîche berihten sölte, waz der schepfer gemeinet hæte,
daz er alle crêatûren geschaffen hæte, ich spræche< ruowe>. vrâgete man mich ze dem
andern mâle, waz diu heilige drîvalticheit suochte zemâle an allen irn werken, ich spræche:
< ruowe>. vrâgete man mich ze dem dritten mâle, waz diu sêle suochte an allen irn bewegungen,
ich spræche:< ruowe>. vrâgete man mich ze dem vierden mâle, waz alle crêatûren
suochten an irn natiurlîchen begerungen und bewegungen, ich spræche:< ruowe>.
ze dem êrsten mâle suln wir merken und prüeven, wie daz götlîche antlütze götlîcher
natûre machet unsinnic und tobic aller der sêle begerunge nâch im, daz er sie ze im ziehe.
wan gote smacket sô wol und ist im sô behegelich götlîchiu natûre, daz ist ruowe, daz
er sie ûz im entworfen hât ze reizenne und ze im ze ziehenne aller crêatûren natiurlîche
begerunge. niht aleine suochet der schepfer sîne eigene ruowe, daz er sie ûz im entworfen
hât und gebildet an allen crêatûren, sunder, daz er alle crêatûren mit im ziehe wider in
irn êrsten ursprunc, daz ist: ruowe. und ouch minnet got sich selben an allen crêatûren.
alsô als er sîn selbes minne suochet an allen crêatûren, alsô suochet er ouch sîn selbes
ruowe.
ze dem andern mâle suochet diu heilige drîvalticheit ruowe. der vater suochet ruowe
an sînem sune, daz er alle crêatûren an im entgozzen und gebildet hât, und sie beide
suochent ruowe an dem heiligen geiste, daz er von in beiden ûzgegangen ist als ein êwigiu unmæzigiu minne.
ze dem dritten mâle suochet diu sêle ruowe an allen irn kreften und bewegungen,
der mensche wizze ez oder enwizze ez niht. er engetuot niemer ouge ûf noch zuo, er
ensuoche ruowe dar ane: entweder er wil etwaz von im werfen, daz in hindert, oder er wil etwaz ze im ziehen, dar ûf er ruowet. durch disiu zwei dinc sô tuot der mensche alliu
sîniu werk. ich hân ez ouch mê gesprochen, daz der mensche niemer ze keiner crêatûre
liebe noch wollust enmöhte gehaben, gotes glîchnisse enwære dar ane. swaz ich liep hân,
daz ist, dâ ich gotes glîchnisse allermeist ane bekenne, und niht enist gote sô glîch an allen
crêatûren als ruowe. ze dem dritten mâle suln wir prüeven, wie diu sêle sol sîn, in der
got ruowet. si sol sîn reine. wâ von wirt diu sêle reine? - daz si sich heltet ze geistlîchen
dingen, dâ von wirt si erhaben; und sô si ie hoeher erhaben wirt, sô si ie lûterer wirt
an ir andâht; und sô si ie lûterer wirt an ir andâht, sô si ie kreftiger wirt an irn werken.
ein meister sprichet von den sternen: sô sie dem ertrîche ie næher schînent, sô sie ie
minner sint an irn werken; sô ensint sie in irm rehten zirkel niht. swenne sie in irn rehten
zirkel koment, sô stânt sie allerhoehste; sô enmac man sie ûf dem ertrîche niht gesehen;
sô sint iriu werk ûf dem ertrîche allerkreftigest. sant anselmus sprichet ze der sêle:
entziuch dich ein wênic von der unruowe ûzwendiger werke. ze dem andern mâle: vliuch
und verbirc dich vor dem sturme inwendiger gedanke, die ouch unruowe machent in der
sêle. ze dem dritten mâle: entriuwen, niht enmac der mensche gote liebers erbieten dan
ruowe. vastennes und betennes und aller kestigunge enahtet noch enbedarf got zemâle
niht wider der ruowe. got enbedarf nihtes, wan daz man im ein ruowic herze gebe;
sô würket er sôgetâniu heimlîchiu götlîchiu werk in der sêle, daz dâ kein crêatûre zuo
gedienen noch gesehen enmac; noch diu sêle unsers herren jêsû kristî enmac dâ niemer
zuo geluogen. diu êwige wîsheit ist sô kleinlîche zart und alsô schînic, daz si niht gelîden
enmac, daz dâ dehein gemanc sî deheiner crêatûre, dâ got aleine würket in der sêle; dar
umbe enmac diu êwige wîsheit niht gelîden, daz dâ dehein crêatûre zuo gesehe. unser
herre sprichet:< ich wil mîne vriundinne leiten in die wüestunge und wil ze irm herzen
sprechen>, daz ist: in die wüestunge von allen crêatûren. ze dem vierden mâle sprichet
er, daz diu sêle ruowen sol in gote. götlich werk enmac got in der sêle niht gewürken,
wan allez, daz in die sêle kumet, daz wirt mit mâze begriffen. mâze ist, daz etwaz inner im
besliuzet und etwaz ûzer im besliuzet. alsô enist ez niht umbe götlîchiu werk: diu sint
unbegriffen und sint beslozzen unbeslozzenlîche nâch götlîcher offenbârunge. dar umbe
sprichet dâvît:< got der sitzet obe cherubîn>; er ensprichet niht, er sitze obe seraphîn.
cherubîn bezeichent die wîsheit, daz ist die bekantnisse; diu treget got in die sêle und
leitet die sêle an got. aber in got enmac si sie niht bringen. dar umbe enwürket got sîniu
götlîchiu werk niht in der bekantnisse, wan si in der sêle mit mâze begriffen ist; mêr: er
würket sie als got götlich. sô tritet diu oberste kraft her vür - daz ist diu minne - und
brichet in got und leitet die sêle mit der bekantnisse und mit allen irn kreften in got und
vereinet sie mit gote; und dâ würket got obe der sêle kraft, niht als in der sêle, sundern als
in gote götlich. dâ wirt diu sêle ertoufet in gote und getoufet in götlîcher natûre und
enpfæhet dar inne ein götlich leben und ziuhet götlîche ordenunge an sich, daz si geordent
wirt nâch gote. als man prüeven mac bî einem glîchnisse, als die meister schrîbent
von natûre: swenne daz kint enpfangen wirt in der muoter lîbe, sô hât ez lidemæze und
varwe. swenne aber diu sêle gegozzen wirt in den lîchamen, sô vergât im diu gestaltnisse
und diu varwe, die ez von êrste hâte, und wirt ein einvaltic dinc - daz ist von der sêle
kraft - und enpfæhet eine ander geschepfnisse von der sêle und eine ander varwe nâch
dem lebene der sêle. alsô ist ez an der sêle: swenne si genzlîche vereinet wirt in gote und
ertoufet in götlîcher natûre, sô verliuset si alle ir hindernisse und krankheit und unstæticheit
und wirt zemâle verniuwet an einem götlîchen lebene und wirt geordent an
allen irn siten und tugenden nâch götlîchen siten und tugenden, als man prüeven mac
an dem liehte: sô daz viur næher dem tâhte brinnet, sô ez swerzer und gröber ist; sô
sich der louc hoeher ûf ziuhet von dem tâhte, sô er ie liehter ist. sô diu sêle hoeher gezogen
ist über sich, sô si lûterer und klârer ist, sô got ie volkomenlîcher in ir gewürken mac
in sîn selbes glîchnisse sîn götlich werk. wüehse ein berc von dem ertrîche als hôch
als zwô mîle und schribe man dar ûf in stüppe oder in sant buochstaben, sie bliben ganz,
daz sie wint noch regen enzerstoerte. alsô sölte ein rehte geistlich mensche sîn erhaben an
einem rehten vride ganz und unwandelhaftic an götlîchen werken. des mac sich ein
geistlich mensche wol schamen, daz er sô lîhte gewandelt wirt an betrüepnisse und an
zorne und an ergerunge: der mensche enwart nie rehte geistlich.
ze dem vierden mâle suochent alle crêatûren von natiurlîcher begerunge ruowe;
sie wizzen ez oder enwizzen ez niht, sô bewîsent sie ez an irn werken. dem steine enwirt
diu bewegunge niemer benomen, die wîle er ûf der erde niht enliget, er enkriege iemer
ze der erde. des glîche tuot daz viur: daz krieget ûfwert, und ein ieglîchiu crêatûre
suochet ir natiurlîche stat; und dar ane bewîset si die glîchnisse götlîcher ruowe, die
got an alle crêatûren geworfen hât.
daz wir die glîchnisse götlîcher ruowe alsô suochen und vinden müezen an gote,
des helfe uns got. âmen.
modicum et non videbitis me.
unser herre sprach ze sînen jüngern:< ein kleine und ein wênic und ein lützel, und
ir ensehet mich niht; aber ein kleine, und ir sult mich sehen>. die jünger sprâchen:< wir
enwizzen niht, waz er saget>. diz schrîbet sant johannes, der dâ bî was. dô unser herre
ir herze sach, dô sprach er:< ein kleine, und ir sult mich sehen, und iuwer herze sol sich
vröuwen; diu vröude ensol iu niemermê benomen werden>.
nû sprichet unser herre:< ein kleine, und ir ensehet mich niht>. die besten meister
sprechent, daz der kerne der sælicheit lige an bekantnisse. ein grôzer pfaffe kam
niuwelîche ze parîs, der was dâ wider und ruofte und donte gar sêre. dô sprach ein ander
meister wol bezzer dan alle, die von parîs bezzer hielten:< meister, ir ruofet und donet
vaste; enwære ez niht gotes wort in dem heiligen êwangeliô, sô ruoftet ir und dontet ir
gar sêre>. bekantnisse rüeret blôz, daz ez bekennet. unser herre sprichet:< daz ist daz
êwige leben, daz man dich aleine bekenne einen wâren got>. volbringunge der sælicheit
liget an beiden: an bekantnisse und an minne.
nû sprichet er:< ein kleine, und ir ensehet mich niht>. hie inne ligent vier sinne,
die lûtent vil nâhe alle glîche und tragent doch grôz underscheit.< ein kleine, und ir
ensehet mîn niht>. alliu dinc müezen kleine in iu sîn und als niht. ich hân etwenne gesprochen,
daz sant augustînus sprichet:< dô sant paulus niht ensach, dô sach er got>. nû kêre
ich daz wort umbe, und ist wol bezzer, und spriche:< dô er sach niht, dô sach er got>.
daz ist er êrste sin des wortes.
der ander sin ist: alliu diu werlt und alliu diu zît enwerde kleine in iu, ir ensehet
got niht. sant johannes sprichet in apocalypsi:< der engel swuor bî dem êwigen lebene,
daz zît niemermê enwürde>. sant johannes sprichet offenlîche, daz< diu werlt wart
durch in gemacht, und si erkante sîn niht>. ez sprichet nochdenne ein heidenischer
meister, daz diu werlt und diu zît kleine sî. ir enkumet über die werlt und über zît,
ir ensehet got niht.< ein kleine, und ir ensehet mich niht>.
der dritte sin ist: die wîle iht klebet an der sêle, swie kleine daz ist, sünde oder
sündesippe, sô ensehet ir got niht. die meister sprechent, daz der himel keinen vremden
îndruk enpfâhe. ez sint vil himel; ieglicher hât sînen geist und sînen engel, der im zuogeordent
ist. sölte er an einem andern himel würken, dâ er niht zuo geordent enist, er
enkünde niht dâ mite. ein pfaffe sprach:< ich wölte, daz iuwer sêle in mînem lîchamen
wære>. dô sprach ich:< wærlîche, sô wære si ein toerinne dar inne, wan si enkünde dâ
mite niht, noch iuwer sêle enkünde in mînem lichamen niht>. kein sêle enkan niht gewürken
in keinem lîbe, wan dâ zuo si geordent ist. daz ouge enlîdet niht vremdes in im.
ein meister sprichet:< enwære kein mittel, man ensæhe niht.> sol ich sehen die varwe
an der want, sô muoz si werden kleinlich gemachet in dem liehte und in dem lufte und ir
glîchnisse getragen werden in mîn ouge. sant bernhart sprichet: daz ouge ist glîch
dem himel; ez enpfæhet in sich den himel. daz entuot daz ôre niht; ez enhoeret sîn niht,
noch diu zunge ensmecket sîn niht. ze dem andern mâle: daz ouge ist gefigûret sinwel
als der himel. ze dem dritten mâle: ez stât hôch als der himel. dar umbe enpfæhet daz
ouge den îndruk des liehtes, wan ez ein eigenschaft hât des himels. der himel enpfæhet
keinen vremden îndruk. der lîp enpfæhet wol vremden îndruk, und diu sêle enpfæhet
ouch wol vremden îndruk, die wîle si würket in dem lîbe. sol diu sêle iht erkennen, daz
ûzer ir ist, als einen engel, swie lûter daz sî, daz muoz si tuon mit einem kleinen bildelîne
âne bilde. alsô muoz ouch der engel, sol er einen andern engel oder iht, daz under gote
ist, bekennen, daz muoz er tuon mit einem kleinen bildelîne âne bilde, niht als hie bilde
sint. aber sich selben bekennet er sunder< kleine> und sunder bilde und sunder glîchnisse.
alsô bekennet sich ouch diu sêle selben sunder< kleine> und bilde und sunder glîchnisse
âne allez mittel. sol ich ouch got bekennen, daz muoz geschehen âne bilde und âne allez
mittel. die besten meister sprechent, daz man got bekenne âne mittel. alsô bekennet
der engel got, als er sich selben bekennet âne bilde und âne< kleine>. sol ich got bekennen
âne mittel und âne bilde und âne glîchnisse, sô muoz got vil nâhe ich werden und ich vil
nâhe got, alsô gar ein, daz ich mit im würke und niht alsô mit im würke, daz ich würke
und er nâch schürge, mêr: ich würke dâ mite, daz mîn ist. als eigenlîche würke ich mit
im, als mîn sêle würket mit mînem lîbe. daz ist uns gar troestlich, und enhæten wir niht
anders, ez sölte uns reizen ze minnenne got.
der vierde sin ist zemâle widerwertic disen drin. man sol grôz sîn und hôhe erhaben,
sol man got sehen. daz lieht der sunnen ist kleine wider dem liehte der vernünfticheit,
und diu vernünfticheit ist kleine wider dem liehte der gnâde. gnâde ist ein lieht überswebende
und übergânde über allez, daz got ie geschuof oder geschepfen möhte. daz
lieht der gnâde, swie grôz ez ist, ez ist doch kleine wider dem götlîchen liehte. unser
herre strâfte sîne jünger und sprach:< in iu ist noch ein kleine lieht>. sie enwâren niht
âne lieht; ez was aber kleine. man muoz ûfgân und grôz werden in der gnâde. die wîle
man zuonimet in der gnâde, sô ist ez gnâde und ist kleine, dar inne man got bekennet
von verre. wenne aber diu gnâde wirt volbrâht ûf daz hoehste, sô enist ez niht gnâde;
ez ist ein götlich lieht, dar inne man got sihet. sant paulus sprichet:< got wonet und
innewonet in einem liehte, dâ niht zuoganges enist>. dâ enist kein zuoganc, dâ ist ein
darkomen. moyses sprichet:< nie mensche engesach got>. die wîle wir menschen sîn und
die wîle iht menschlîches an uns lebet und in einem zuogange sîn, sô engesehen wir got
niht; wir müezen ûferhaben werden und gesast in eine lûter ruowe und alsô got sehen.
sant johannes sprichet:< wir suln got bekennen rehte, als got sich selber bekennet>.
gotes eigenschaft ist, daz er sich selben bekennet sunder< kleine> und sunder diz und daz.
alsô bekennet der engel got, als er sich selben bekennet. sant paulus sprichet:< wir suln
got bekennen, als wir bekant sîn>. nû spriche ich:< wir suln in bekennen rehte, als er
sich selben bekennet> in dem widerbilde, daz aleine bilde ist gotes und der gotheit, niht
der gotheit dan als vil, als si der vater ist. rehte als vil wir dem bilde glîch sîn, in dem
bilde alliu bilde ûzgevlozzen und gelâzen sint, und in dem bilde widerbildet sîn und glîche
îngetragen sîn in daz bilde des vaters, als verre als er daz in uns bekennet, als verre
bekennen wir in, als er sich selben bekennet.
nû sprichet er:< ein kleine, und ir ensehet mich niht; aber ein kleine, und ir sult
mich sehen>. unser herre sprach:< daz ist daz êwige leben, daz man dich bekenne aleine
einen wâren got>.
daz wir komen ze disem bekantnisse, des helfe uns got. âmen.
missus est gabriel angelus etc.
ez schrîbet sant lukas in dem êwangeliô:< ein engel wart gesant von gote
in ein lant, hiez galylêâ, in eine stat, hiez nazareth, ze einer juncvrouwen, hiez marîâ,
diu was gemahelt jôsephe, der was von dem ingesinde dâvîdes>.
bêdâ, ein meister, sprichet:< diz was ein begin unsers heiles>. ich hân etwenne
gesprochen und spriche ez noch: allez, daz unser herre ie getete, daz entete er niendert
umbe, dan daz got mit uns sî und wir ein mit im werden; und dar umbe ist got mensche
worden. die meister sprechent, daz got ê was geborn in unser vrouwen geistlîche, ê
er lîplîche von ir geborn würde; und von der übervlüzzicheit der geburt, dô der himelsche
vater gebar sînen eingebornen sun in ir sêle, dannen abe enpfienc daz êwige wort
menschlîche natûre in ir, und si wart lîplîche berhaftic.
nû sprichet er:< ein engel wart gesant von gote>. ich spriche, daz muoste von nôt
sîn, daz er ir von gote gesant wære. ez versmâhte der sêle ze enpfâhenne des engels
lieht, ez enwürde ir denne von gote gesant und dâ enklebete inne daz götlîche lieht verborgen,
daz dâ smakhaftic machete des engels lieht; anders si enwolde sîn niht.
nû sprichet er:< ein engel>. waz ist ein engel? ez sprechent drîe meister drîerleie
rede, waz ein engel sî. dionysius sprichet: ein engel ist ein spiegel âne vlecken, geliutert
ûf daz hoehste, der in sich enpfæhet den widerslak götlîches liehtes. augustînus
sprichet: der engel ist nâhe bî gote, und diu materie ist nâhe bî nihte. johannes damascênus
sprichet: der engel ist ein bilde gotes und ist durchbrehende allez, daz sîn ist,
mit dem bilde gotes. diu sêle hât daz bilde an irm obersten wipfel, an irm obersten zwîge,
dâ götlich lieht âne underlâz liuhtet. daz ist daz êrste stücke, daz er sprichet, waz ein
engel sî. dar nâch sprichet er, daz der engel sî ein durchsnîdendiu scherpfe, inviuric
von götlîcher begirde, und sprichet, daz der engel vrî sî von materie und sô vrî, daz er
vîent ist der materie. sehet, diz ist ein engel.
nû sprichet er:< ein engel wart gesant von gote>. war zuo? dionysius sprichet,
daz der engel habe drîerleie werk. daz êrste: er veget, daz ander: er liuhtet, daz dritte:
er volbringet. er veget die sêle in drîerleie wîs: daz êrste: er veget sie von vlecken, die
an sie gevallen sint; daz ander: er veget sie von materie und bereitet sie und sament
sie ze ir selber; daz dritte: er veget sie von unwizzenheit, als ouch ein engel den andern
tuot. ze dem andern mâle erliuhtet er die sêle in zweierleie wîs: götlich lieht daz ist sô überswenkic,
daz ez diu sêle niht gelîden enmac, ez enwerde getempert und beschatewet in
des engels liehte und alsô getragen in die sêle. dar nâch erliuhtet er sie mit glîchnisse.
der engel leget sîn verstantnisse an die sêle und kreftiget sie, daz sie enphâhen oder lîden
mac götlich lieht. wære ich in einer wüestenunge aleine, dâ mich grûwelte, hæte ich
dâ bî mir ein kint, sô vergienge mir der grûwel und würde gekreftiget; sô edel und sô
lustic und sô kreftic ist daz leben in im selben. und enmöhte ich niht ein kint haben,
hæte ich ein tier, ich würde getroestet. dar umbe: die in den swarzen buochen vil wunders
würkent, die nement ein tier, einen hunt, und daz leben an dem tiere sterket sie. glîcheit
sterket an allen dingen. dar umbe leget sie der engel an die sêle, wan er ir glîch
ist und erliuhtet sie und sterket sie und bereitet sie, daz sie enpfâhen mac götlich lieht.
nû sprichet er:< ein engel wart gesant von gote>. diu sêle muoz glîch sîn dem engel
an disen stücken, diu ich gesprochen hân, sol ir der sun gesant werden und in ir geborn
werden. nû blîbet daz stücke underwegen, wie sie der engel volbringet.
daz uns got sînen engel sende, der uns vege und uns erliuhte und volbringe und
wir mit gote êwiclîche sælic sîn, des helfe uns got. âmen.