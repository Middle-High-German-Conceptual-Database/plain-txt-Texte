otte von bottenlouben
diu âventiure spottet mîn:
waz wolte sî mîn sô getiuret
dâ von ich muoz geswachet sîn?
si hât ir süeze wol gesiuret.
wie hât si sus ze mir getân?
si gap mir des ich niht enhân:
waz touc mir golt in indiân?
karfunkel ist ein stein genant,
von dem seit man wie liehte er schîne.
derst mîn, und ist daz wol bewant:
ze lôche lît er in dem rîne.
der künc alsô den weisen hât
daz im den nieman schînen lât.
mir schînet dirre als im tuot der:
behalten ist mîn frouwe als er.
< singet, vogel, singet miner frouwen, der ich sanc:
ich sanc umbe alle ir êre und umbe ir werden friundes lîp.
den beiden diente ich gerne: ir sô diene ich âne danc.
daz triuwe ich wol erwenden, sît sich daz wunderschoene wîp
eins ritters und ir êren hât bewegen.
ich pflac ir her, nu müeze ir got der rîche pflegen
und helfe im wol von hinnen: er hât ze lange hie gelegen.
ich ziuge ez ûf der kleinen vogellîne morgensanc
daz ich dir hân geleistet, ritter, swaz ich leisten sol
dîm lîbe und mîner frouwen, des mich her mîn triuwe ie twanc,
dazt hiute und iemer mêre bewaht bist und behüetet wol,
wan daz ir zorn gen tage mir zwîvel gît.
nu wecke in, frouwe, ich singe im rehte scheidens zît.
nu hüet dîn selbes, ritter: grôz angest bî der liebe lît.>
< ich bin unsanfte erwecket, frouwe, ob ich entslâfen was,
von manger vogel sange, die sich dâ fröiwent gen dem tage.
ich horte lûte singen den wahter ûf dem palas,
als er uns hât bescheiden: mit sange hôrte ich sîne klage.
wie hâstu, sælic wîp, mich daz verdaget,
daz dû niht spræche « ritter, wache, ich wæne ez taget! »
nu muoz ich von dir scheiden: grôz angest mich von liebe jaget.>
ich hân erwelt mir selbe süezen kumber,
der mir ie gât vor aller bluomen schîn.
ern weiz niht baz der mich hât deste tumber:
nît was ie und muoz och iemer sîn.
durch die lieben trage ich disen pîn;
den hân ich erwelt: nu sî och mîn.
tuo mir swie du wellest, frouwe, der gewalt ist dîn.
ich man die süezen reinen noch ir triuwen
die sî mir gap, des ist unmâzen lanc:
kæme ich wider, ich schiede ûz allen riuwen.
geschiht des niht, sô wirt mîn leben kranc.
nâch der ie mîn herze sêre ranc,
von ir minne geschiht mir sunder wanc
als der nahtegal diu swînet obe ir fröidensanc.
solte ich sterben von sô grôzen leiden,
daz wære mir ein angestlîchiu nôt.
wes schult daz sî, daz wil ich iu bescheiden:
daz ist ir minneclîcher munt sô rôt.
fremed ich si lange, deist mîn tôt.
ouch wurden ir vil liehtiu ougen rôt,
dô ich urloup nam und mich in ir genâde bôt.
genuoge liute mâzent sich
fröiden grôz: diu bürde dunket sî ze swære.
diu liebe niht enlâzet mich:
ich muoz ir pflegen mê dan ich gewon ê wære.
daz machent tugende die si hât.
hôhe mir daz herze stât
ob sî genâde an mir begât.
ich hân diu bant diu nieman kan beschouwen:
siu twingent mir daz herze und al die sinne.
ir güete machet daz manc ander frouwen
mich zîhent daz ich âne fuoge minne.
doch hân ich der liebe niht gen einem wîbe,
swenn ich si mîde, ez schadet mir an dem lîbe.
< fröide ist al der werlde komen,
niht ze mînem fromen,
sît mich sîn güete alsô vermîden wil.
der walt ist grüene und sanges vol:
swer sich fröiwen sol,
der lobe die zît, diu gît der wunnen vil:
elliu herze an fröiden jungent sich,
swaz et fröiden gert, wan ich.>
< wahter, ich bin komen ûf gnâde her ze dir.
nu gip mir rât, wie stât ez umb die frouwen min?>
< ich hân niht vernomen wer sprichet hie ze mir:
bistûz der liebste man, du kanst ze lange sîn.>
< jâ ich bin den dû dâ hôhe enpfâhen solt:
ich was ir ie mit ganzen triuwen rehte holt.
nu sage mîner frouwen deich hie bin.
sie ist alsô guot, sie lât mich in.>
< bis mir willekomen, mînes libes trôst,
mîns herzen fröide, lieber man und herre mîn!
got ichs iemer lobe, der mich hât erlôst
ûz sorgen: ouch dank ichs der tugent und triuwe dîn,
der ich doch was sêre in zwîvel komen sît:
du hâtest mîn vergezzen alsô langer zît.
waz half mîn schoene mich, mîn hôher name?
dû vergæze mîn gar âne schame.
nûst daz herze mîn dîner tugende frô,
sît ich mit armen hân umbvangen lieben lîp.
lieber man, nu sage: ist dir liep also?
du seitest mir, ich wær dir liep für elliu wîp.
ich gap dir ûf dîn triuwe und ûf dîn edelen tugent
mîner froiden krône, bluome blüender jugent.
owê vil manger âbentsender klage,
diu mich twanc unz morgen gen dem tage.>
frou minne, ir lachet mîner swære,
des ich mich nie hin ziu versach,
wand ich ie hôhte iuwer mære
doch mir nie guot von iu geschach.
ouch hât ir fröide mir entwendet
diu mîn ê wunneclîche pflac;
der muoz ich iemer sîn gepfendet,
swie dicke sî mir nâhen lac,
ezn sî daz sich ein rede verendet
der ich mich niht getroesten mac.
mir hât ein wîp herz unde lîp
betwungen unde gar verhert.
diu ist sô guot swaz sie mir tuot:
wil sî, sô wirde ich sanfte ernert,
tuot sî mir wê, doch wil ich ê
betwungen sîn von ir gewalt,
ê deich verber die werden ger
und ouch die sorge manicvalt
die sie mir machet unde gît.
mîn fröide swachet iemer sît.
sîn sælde wachet zaller zît
dem sie dâ lachet sunder nît.
gelückes rat hât in den pfat
gelêret sô daz er sol hô
dar ûfe sweben, mit fröiden leben.
sold ich daz sîn,
sô müeste ân aller sorgen schîn
daz herze min
erhôhet werden sunder pîn.
ich fröidenbar gedenke ie dar als ich getar.
wirt sie gewar daz ich sô var ir eigen gar,
sie'rzeiget ir genâde an mir.
sie ist ein wîp der gar mîn lîp
al einer lebt und iemer strebt
ûf daz gedinge und selchen trôst
daz mir gelinge und werde erlôst
der sorgen die mich twingent ie,
sît ich verlie den muot an sie.
mîn herze jach,
dô sie mîn ouge alrêrst ansach,
sîn ungemach
daz im bî sîner zît beschach,
daz wær dâ hin und wær im sin komn und gewin:
des wânde ouch ich. nu tuot sie mich gar sorgen rich
unde mêret mîne klage,
daz verkêret unde sêret mîne tage,
mîn gemüete wirdet kranc,
ich erwüete nâch ir güete sunder danc.
iedoch dar under ist ein wunder niht besunder
swaz ich lîden, sît ich mîden
muoz die reinen die ich meinen. niht ze kleinen
hân ich smerzen an dem herzen
unde kummer, ich vil tummer, mangen summer.
war zuo wart ich ie geborn,
sol ich iemer sîn verlorn?
joch hât ich sie mir erkorn,
daz mîne wunden ungesunden mir gebunden
solten werden von der werden.
nûst mîn swære ir gar unmære, der ich lære
wurde, ob mir diu frouwe min
tæte guoten willen schîn.
soldez mit ir hulden sîn
daz ich sprechen müeste zir
waz sie zechen oder rechen wolde an mir!
sicherlîche, ob daz geschiht,
mîn gelîche ist imme rîche danne niht:
herze, sinne, mînen muot
hât ir minne mit gewinne sô behuot.
peir der mære dulde swære
dur afrîen sîne amîen von navâr.
mei von lône lie die krône
und sîne sinne durch die minne drîzec jâr.
ir sorge rîch was kummerlîch, doch ungelîch
der swære mîn, die mir tuot schîn von der ich dulde disen pîn.
mich enstille ir guoter wille
in kurzen zîten âne bîten, ich bin tôt.
sol mîn triuwe, ir iemer niuwe,
mir ein sterben sus erwerben, dest ein nôt,
diech gerne dol und lîden sol: sô rehte wol
stêt sie mir an; ich sælic man, sô süeze nôt ich nie gewan.
doch swie gerne ich sterben lerne durch ir minneclîchen lîp,
owê sie reine sælic wîp,
sô denke ich doch daz sie mir noch
geruoche geben ein senfter leben. des valde ich ir die hende mîn,
daz âne ir zürnen müeze sîn,
ob ich genenden und ir senden disen sanc.
ir lop, ir êre ich iemer mêre,
in alliu lant tuon ichs erkant
mit triuwen âne valschen wanc.
wirt mir dâ von ir habedanc,
ich singe ir daz ir lop noch baz erhôhet, ob ichs ê vergaz.
mîne frouwen sult ir schouwen in sô hôher werdekeit
daz ir sol iemer sîn bereit
der êren krône, sît vil schône ob aller sælde ein sælikeit
die beide hende hât geleit
ir ûf ir houbet. daz geloubet alle mir:
ob ir sie sæhet, ir verjæhet
tugende michels mê von ir,
dann ich iu sage, wan ich durch klage
ir mînes willen vil verbir.
mîn frouwe ist guot, iedoch sie tuot
daz wunneclîcher fröiden gir
mich vergât unde lât
daz mir kummerlîchen stât.
wande ich pflac mangen tac
daz mîn fröide nie gelac
ûf den wân den ich hân,
dem ich iemer undertân
wesen muoz, des mir buoz
niemer wirdet unze ein gruoz
mich enbindet: sâ verswindet unde erwindet
al mîn klagen in mînen tagen,
waz wolt ich von fröiden sagen,
solde ich heil an ir bejagen!
swenne ez wære, ez wære zît.
alle swære ich gar verbære ob sie den strît
gnædeclîche wolde ergeben.
sicherlîche, ê deich entwîche, ich gibe daz leben.
bî dem eide ich daz geloben,
sie enscheide mich von leide, ich muoz ertoben.
daz erwende, ein sælic wîp,
unde sende mir daz ende daz mîn lîp
fröide und minne und sîne sinne
von dir gwinne, küneginne!
dar nâch ich iemer ringe und zallen zîten strebe.
ûf daz hôch gedinge ich dicke schône lebe
daz mir an dir gelinge und müeze enpfâhen süezer minne gebe.
wie suoze ich danne singe und seitenspil erklinge,
swenn ich froelîche ob allen fröiden swebe!
wære kristes lôn niht alsô süeze,
so enlieze ich niht der lieben frouwen mîn,
diech in mînem herzen dicke grüeze:
sie mac vil wol mîn himelrîche sîn,
swâ diu guote wone al umbe den rîn.
herre got, nu tuo mir helfe schîn,
daz ich mir und ir erwerbe noch die hulde dîn!
< sît er giht ich sî sîn himelrîche,
sô habe ich in zuo gote mir erkorn,
daz er niemer fuoz von mir entwîche,
herre got, lâ dirz niht wesen zorn.
erst mir in den ougen niht ein dorn,
der mir hie ze fröiden ist geborn.
kumt er mir niht wider, mîn spilnde fröide ist gar verlorn.>
< wie sol ich den ritter nû gescheiden
und daz schoene wîp
die dicke bî ein ander lâgen ê?
dâ rât ich in rehten triuwen beiden
und ûf mîn selbes lîp
daz sie sich scheiden und er dannen gê.
mâze ist zallen dingen guot.
lîp und êre ist unbehuot,
ob man iht langer lît.
ichn singe eht anders niht wan: es ist zît.
stant ûf, ritter!>< hoerstu, friunt, den wahter an der zinnen
wes sîn sanc verjach?
wir müezen unsich scheiden, lieber man.
alsô schiet dîn lîp ze jungest hinnen,
dô der tac ûf brach
und uns diu naht sô vlûhteclîche entran.
naht gît senfte, wê tuot tac.
owê, herzeliep, in mac
dîn nû verbergen nieht:
uns nimt der fröiden vil daz grâwe lieht.
stant ûf, ritter!>< dîn kuslîch munt, dîn lîp klâr unde süeze,
dîn drucken an die brust,
dîn umbevâhen lât mich hie betagen,
daz ich noch bî dir betagen müeze
ân aller fröiden vlust!
sô daz geschiht, son dürfen wir niht klagen,
dîn minne ist gar ein zange mir,
si klemmet mich, ich muoz ze dir,
gult ez mir al den lîp.>
< dichn lât der tac, daz klage ich, sende wîp.
stant ûf, ritter!>< kumt er der mir dâ komen sol,
der mir bî dem hôhsten eide
lobte er kæme mir,
sô wirt mir senden wîbe wol:
bluomen unde grüener heide
sanfte ich der enbir.
sô wê dir, arge huote,
dast unsælic sîst
durch daz du stætem muote
sô vil leides gîst!
daz ist mîner fröide ein slac.
wahter, sô du welles singen, sô sinc ez sî tac!>
dô diu vil reine frouwe guot
klagte ir leit sô klagelîchen,
schiere wart si frô
und wart geringet ir der muot.
si gienc zem wahter tougenlîchen
unde sprach alsô
< wahtær, nu lâ dîn singen,
ez ist noch niender tac.
mîn leit daz wil sich ringen
daz mir sô nâhe lac:
guotiu mære ich hân vernomen,
daz ein spiegel aller mîner wunne mir ist komen.>