< waz ist vür daz trûren guot, daz wîp nâch lieben manne hât?>
gerne daz mîn herze erkande, wan ez sô betwungen stât.
alsô redete ein vrowe schoene.< vil wol ichs an ein ende koeme, wan diu huote.
selten sîn vergezzen wirt in mînem muote.>
< genuoge jehent, daz grôziu staete sî der besten vrowen trôst.>
< des enmac ich niht gelouben, sît mîn herze ist unerlôst.>
alsô redeten zwei geliebe, dô si von ein ander schieden. owê minne,
der dîn âne möhte sîn, daz waeren sinne.
sô al diu welt ruowe hât, sô mac ich eine entslâfen niet.
daz kumet von einer vrowen schoene, der ich gerne waere liep.
an der al mîn vröide stât. wie sol des iemer werden rât? joch waene ich sterben.
wes lie si got mir armen man ze kâle werden?
ii seneder vriundinne bote
seneder vriundinne bote, nu sage dem schoenen wîbe,
daz mir âne mâze tuot wê, daz ich sî sô lange mîde.
lieber hette ich ir minne
danne al der vogellîne singen.
nû muoz ich von ir gescheiden sîn,
trûric ist mir al daz herze mîn.
< nû sage dem ritter edele, daz er sich wol behüete,
und bite in, schône wesen gemeit und lâzen allez ungemüete.
ich muoz ofte engelten sîn.
vil dicke erkumet daz herze mîn.
an sehendes leides hân ich vil,
daz ich ime selbe gerne klagen wil.>
ez getet nie wîp sô wol an deheiner slahte dinge,
daz al die welt diuhte guot. des bin ich wol worden inne.
swer sîn liep dar umbe lât,
daz kumet von swaches herzen rât.
dem wil ich den sumer und allez guot
widerteilen durch sînen unstaeten muot.
ahî, nu kumt uns diu zît, der kleinen vogellîne sanc.
ez grüenet wol diu linde breit, zergangen ist der winter lanc.
nu siht man bluomen wol getân, an der heide üebent sî ir schîn.
des wirt vil manic herze vrô, des selben troestet sich daz mîn.
ich bin dir lange holt gewesen, vrowe biderbe unde guot.
vil wol ich daz bestatet hân du hâst getiuret mînen muot.
swaz ich dîn bezzer worden sî, ze heile müez ez mir ergân.
machest dû daz ende guot, sô hâst du ez allez wol getân.
man sol die biderben und die guoten ze allen zîten haben liep.
swer sich gerüemet alze vil, der kan der besten mâze niet.
joch sol ez niemer hövescher man gemachen allen wîben guot.
er ist sîn selbes meister niht, swer sîn alze vil getuot.
ûf der linden obene dâ sanc ein kleinez vogellîn.
vor dem walde wart ez lût. dô huop sich aber daz herze mîn
an eine stat, dâ ez ê dâ was, ich sach dâ rôsebluomen stân,
die manent mich der gedanke vil, die ich hin zeiner vrouwen hân.
< ez dunket mich wol tûsent jâr, daz ich an liebes arme lac.
sunder âne mîne schulde vremedet er mich menegen tac.
sit ich bluomen niht ensach noch enhôrte der vogel sanc,
sît was mir mîn vröide kurz und ouch der jâmer alzelanc.>
ez stuont ein vrouwe alleine
und warte über heide
unde warte ir liebes,
sô gesâch si valken vliegen.
< sô wol dir, valke, daz du bist!
du vliugest, swar dir liep ist,
du erkiusest dir in dem walde
einen boum, der dir gevalle.
alsô hân ouch ich getân:
ich erkôs mir selbe einen man,
den erwelten mîniu ougen.
daz nîdent schoene vrouwen.
owê, wan lânt si mir mîn liep?
joch engerte ich ir dekeines trûtes niet!>
< sô wol dir, sumerwunne!
daz vogelsanc ist geswunden,
alse ist der linden ir loup.
jârlanc trüebent mir ouch
mîniu wol stênden ougen.
mîn trût, du solt dich gelouben
anderre wîbe.
wan, helt, die solt du mîden.
dô du mich êrst saehe,
dô dûhte ich dich ze wâre
sô rehte minneclîch getân.
des man ich dich, lieber man.>
gedanke die sint ledic vrî -
daz in der welte nieman kan erwenden,
dâ ist ouch dicke senen bî -,
die ich von dem herzen ofte unsanfte sende.
ein rehtiu liebe mich betwanc,
daz ich ir gap daz herze mîn.
des werdent mir diu jâr sô lanc,
sol ich von der gescheiden sîn.
des waen ich mîn leben niht lange stê.
ich verdirbe in kurzen tagen, mir tuot ein scheiden alsô wê.
ich siufte, und hilfet leider niht,
umbe ein wîp, bî der ich gerne waere.
sô sî mîn ouge niht ensiht,
daz sint dem herze mîn vil leidiu maere.
ir tugende die sint valsches vrî,
des hoere ich ir die besten jehen.
nu sehent, wie mînem herzen sî:
ich getar ir leider niht gesehen.
wie senelîche sî mich lie!
si hât daz herze mir benomen, daz geschach mir ê von wîben nie.
ich hân der vrowen vil verlân,
daz ich niht herzeliep vinden kunde.
swaz ich vröiden ie gewan,
daz ist wider dise liebe ein kranke stunde.
die ich ze liebe mir erkôs,
sol ich der sô verteilet sîn?
seht, des belîbe ich vröidelôs,
und wirt an mînen ougen schîn.
in al der welte ein schoene wîp
... vil gar ir eigen ist mîn lîp. vii der winter waere mir ein zît
der winter waere mir ein zît
sô rehte wunneclîchen guot,
wurde ich sô saelic, daz ein wîp
getrôste mînen seneden muot.
sô wol mich danne langer naht,
gelaege ich alse ich willen hân!
si hât mich in ein trûren brâht,
des ich mich niht gemâzen kan.
< wie tuot der besten einer sô,
daz er mîn senen mac vertragen?
ez waere wol, und wurd ich vrô,
sich enkunde nieman baz gehaben.
wê, daz mir leit von dem geschiht,
der an mîn herze ist nâhe komen!
waz hilfet zorn, swenne er mich siht,
den hât er schiere mir benomen.>
< swer mêret die gewizzen mîn,
dem wil ich dienen, obe ich kan;
und wil doch mannen vremede sîn,
wand ich ein senede herze hân.
ez waere mir ein grôziu nôt,
wurde er mir âne mâze liep.
sô taete sanfter mir der tôt,
liez er mich des geniezen niet.>
< diu welt noch ir alten site
an mir begât mit nîden.
si vert mir wunderlîche mite.
si wellent, daz ich mîde
den besten vriunt, den ieman hât.
wie sol des iemer werden rât?
sol ich ime lange vrömede sîn,
ich weiz wol, daz tuot ime wê. daz ist diu meiste sorge mîn>
nieman vindet mich dar an
unstaete mînes muotes,
in sî der eine, der ir gan
vil êren unde guotes.
si kan mir niemer werden leit,
des biute ich mîne sicherheit.
alsô trûric wart ich nie,
swenne ich die wolgetânen sach, mîn senendez ungemach zergie.
sô wol mich liebes, des ich hân
umbevangen. hôhe stât mîn muot,
wan al diu welt noch nie gewan
ein schoene wîp sô rehte guot.
man sol sie loben deste baz.
der uns alle werden hiez, wie lützel der an ir vergaz!
tugende hât si michels mê, danne ich gesagen kunne.
si ist leides ende und liebes trôst und aller vröiden ein wunne.
vrouwe, mînes lîbes vrouwe,
an dir stêt aller mîn gedanc;
dar zuo ich dich vil gerne schouwe.
du gewunne nie unstaeten wanc.
dar zuo waere ich dir vil gerne bî.
nû nim mich in dîn genâde,
sô belîbe ich aller sorgen vrî.
sich hât verwandelt diu zît, daz verstên ich bî der vogel singen:
geswigen sint die nahtegal, si hânt gelân ir süezez klingen.
unde valwet oben der walt.
ienoch stêt daz herze mîn in ir gewalt,
der ich den sumer gedienet hân.
diu ist mîn vröide und al mîn liep, ich wil irs niemer abe gegân.
< ich muoz von rehten schulden hôch tragen daz herze und alle die sinne,
sit mich der beste verholn sîme herzen minne.
er tuot mir grôzer sorgen rât.
wie selten mich diu sicherheit gerûwen hât.
ich wil im iemer staete sîn.
er kan wol grôzer arbeit gelônen nach dem willen mîn.>
ich bin ein bote her gesant, vrouwe, ûf mange dîne güete.
ein ritter, der dich hât erwelt ûz al der werlte in sîn gemüete,
er hiez dir klagen sîn ungemach,
daz er ein senendez herze treit, sît er dich sach.
im tuot sîn langez beiten wê,
nu reden wirz an ein ende enzît, ê im sîn vröide gar zergê.
der got der al die welt geschaffen hât, der gebe der lieben noch die sinne,
daz si mich mit armen umbevâhe und mich von rehtem herzen minne.
mich dunkent ander vrouwen guot,
ich gewinne von ir dekeiner niemer hôhen muot,
sin welle genâde enzît begân,
diu sich dâ sündet an mir, und ich ir vil gedienet hân.
nu ist ez an ein ende komen, dar nâch ie mîn herze ranc,
daz mich ein edeliu vrowe hât genomen in ir getwanc.
der bin ich worden undertân,
als daz schif dem stiurman,
swanne der wâc sîn ünde alsô gar gelâzen hât.
sô hôh ôwi!
si benimet mir mange wilde tât.
< jâ hoere ich vil der tugende sagen von eime ritter guot;
der ist mir âne mâze komen in mînen staeten muot,
daz sîn ze keiner zit mîn lîp
mac vergezzen>, redte ein wîp,
< nu muoz ich al der welte haben dur sînen willen rât.
sô hôh ôwî!
wol ime, wie er daz gedienet hât!>
wie möhte mir mîn herze werden iemer rehte vruot,
daz mir ein edeliu vrouwe alsô vil ze leide tuot!
der ich vil gedienet hân,
als ir wille was getân.
nû wil sî gedenken niht der mangen sorgen mîn.
sô hôh ôwî,
sol ich ir lange vrömde sîn.
< slâfest du, vriedel ziere?
wan wecket uns leider schiere;
ein vogellîn sô wol getân
daz ist der linden an daz zwî gegân.>
< ich was vil sanfte entslâfen,
nû rüefestû, kint, wâfen.
liep âne leit mâc niht sîn.
swaz dû gebiutest, daz leiste ich, vriundîn mîn.>
diu vrouwe begunde weinen:
< du rîtest hinnen und lâst mich eine.
wenne wilt du wider her zuo mir?
owê, du vüerest mîne vröide sant dir!>
urloup hât des sumers brehen,
der wol was ze ruome,
swaz mir leides ist geschehen,
sît ich des êrsten bluomen
under einer grüenen linden vlaht.
der winter und sîn langiu naht
diu ergetzent uns der besten zît,
swâ man bî liebe lange lît.
< wir hân die winterlangen naht
mit vröiden wol enpfangen,
ich und ein ritter wol geslaht.
sîn wille der ist ergangen.
als wirz nu beide hân gedâht,
sô hât erz an ein ende brâht
mit maniger vröide und liebes vil.
er ist, als in mîn herze wil.>
< ich solde zürnen, hulfe ez iet,
daz dû als lange waere.>
< dô ich aller naehest von dir schiet,
sît hât ich grôze swaere.
betwungen was daz herze mîn,
nu wil ez aber mit vröiden sîn.
habe ich dich gerne niht gesehen,
sô müeze leide mir geschehen.>
wart âne wandel ie kein wîp,
daz ist si gar, der ich den lîp
hân gegeben für eigen.
si roubet mich der sinne mîn,
si ist schoene alsam der sunnen schîn.
jâ bin ich niht ein heiden.
si sol genâde an mir begân,
und sol gedenken, daz ich ir was ie vil undertân.
waz bedorfte des ein wîp,
daz ich sô gar dur sî den lîp
verlôs und al mîn sinne?
si ist sô vaste niht behuot
- iedoch sô dunket sî mich guot -
des bringe ich sî wol inne:
ez waere an mîner vrowen ein slac,
si sol gedenken, ob si toerschen ie bî mir gelac.
< waz wîzet mir der beste man?
ich habe ime leides niht getân,
er vröut sich âne schulde.
daz er in hât von mir geseit,
daz ist mir hiute und iemer leit,
er verliuset mîne hulde.
mir wirret niht sîn boeser kîp.
waz half, daz er toerschen bî mir lac? jô enwart ich nie sîn wîp!>
ich suohte guoter vriunde rât,
der aller beste hât mir noch gerâten niht ze wol.
jâ enweiz ich, war umbe er daz lât:
mîn herze meine ich, daz vor allen vriunden râten sol.
ez riet den sinnen, daz si mich
verleiten unde selbe sich
an ein vil tugentrîchez wîp.
diu ist mir lieber danne ich ir,
dar umbe trûret mir der lîp.
mir wont vil ungemaches bî,
mîn aller beste vröide lît ouch an der guoten gar.
swie ungnaedic sî mir sî,
sô enwil iedoch daz herze mîn niender anders danne dar.
ez hât mich gar dur sî verlân
und wil ir wesen undertân.
wie hân ich sus an ime erzogen?
ez tuot der tohter vil gelîch,
diu liebe muoter hât betrogen.