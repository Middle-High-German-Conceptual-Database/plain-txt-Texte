steinmar
sît si mir niht lônen wil,
der ich hân gesungen vil,
seht, so wil ich prîsen
den, der mir tuot sorgen rât:
herbest, der des meien wât
vellet von den rîsen.
ich weiz wol, ez ist ein altez mære,
daz ein armez minnerlîn ist reht ein marterære.
seht, zuo den was ich gewetten:
wâffen!
die wil ich lân und wil inz luoder tretten. herbest, underwint dich mîn,
wan ich wil dîn helfer sîn
gegen dem glanzen meien:
durh dich mîde ich sende nôt.
sît dir gebewîn ist tôt,
nim mich tumben leigen
vür in zeime stæten ingesinde!
< steimâr, sich, daz wil ich tuon, swenne ich nu baz bevinde,
ob dû mih kanst gebrüeven wol.>
wâfen!
ich singe, daz wir alle werden vol. herbest, nû hoere an mîn leben:
wirt, du solt uns vische geben,
mê danne zehen hande!
gense, hüener, vogel, swîn,
dermel, pfâwen sunt da sîn,
wîn von welschem lande:
des gib uns vil und heizze uns schüzzel schochen!
köpfe und schüzzel wirt von mir untz an den grunt erlochen.
wirt, du lâ dîn sorgen sîn,
wâfen!
joch muoz ein riuwig herze troesten wîn. swaz dû uns gîst, daz wurze uns wol,
baz danne man ze mâze sol,
daz in uns werde ein hitze,
daz gegen dem trunke gange ein dunst,
als ein rouch von einer brunst,
und daz der man erswitze,
daz er wæne, daz er vaste leke.
schaffe, daz der munt uns als ein apotêke smeke!
erstumme ich von des wînes kraft,
wâfen!
so giuz in mich, wirt, durh geselleschaft! wirt, durh mich ein strâze gât:
darûf schaffe uns allen rât
manger hande spîse!
wînes, der wol tribe ein rat,
hoeret ûf der strâze pfat.
mînen slunt ich prîse:
mich würget niht ein grôzziu gans, so ichs slinde,
herbest, trûtgeselle mîn, noch nim mich ze ingesinde!
mîn sêle ûf eime rippe stât:
wâffen!
diu von dem wîne darûf gehüppet hât. swenne ich komen wil von swære,
sô gedenke ich an ein wîb:
diu ist schoene und êrebære,
daz ir tugentlicher lîb
hoehet mînen senden muot,
als einen edelen valken wilde
sîn gevider in den lüften tuot.
süezzer wunsch bî allen wîben,
dîn hânt êre tiutschiu lant.
dû kanst herzeleit vertrîben
und enbinden sorgen bant.
dîn sint gêret elliu wîb,
also hêre und also reine
ist dîn fröidebernder lîb.
ich wânde, ûz dem himelrîche
mich ein engel lachet an,
do ich si sach so minneklîche:
gar von aller swære ich kan.
ich wart aller fröiden vol,
als ein sêle von der wîzze,
diu ze himelrîche sol.
schône dringent dur daz gras
bluomen manger leijen.
swer den winter trûrig was,
der sehe an den meien,
wie der heide und ouwe hât bekleidet,
wie der kleiniu vogellîn von ungemüete scheidet.
der des meien kleider sneit,
der hât schoen und zühte vil
an mîs hetzen trût geleit.
wünschent, daz si mînen pîn
wende, daz ir iemer sælig müezzent sîn. er gewinne niemer haz
von dekeinem wîbe,
swer mir gunne, daz mir baz
werde von ir lîbe,
dâ mich ir minne hât versêret:
in mîs herzen grunt si mînen senden kumber mêret.
dâ sol nieman arzât wesen,
wan der lieben rôter munt,
ob ich sender sol genesen.
wünschent, daz si mînen pîn
wende, daz ir iemer sælig müezzent sîn. hab ich gên ir valschen muot,
der ich sender diene,
sô geschehe mir niemer guot,
und müezze ich von wiene
niemer komen mit fröiderîchem muote:
daz sol sî gelouben wol, daz reine wîb, diu guote.
lopte ich sî, waz solt ir daz?
swaz ich sender lobes kan,
got hât sî gehêret baz.
wünschent, daz si mînen pîn
wende, daz ir iemer sælig müezzent sîn. wer sol mich ze fröiden stiuren
gên den wunneklichen tagen?
sol mir hôhgemüete tiuren,
daz wil ich dien guoten klagen.
ich weiz wol, ez ist in leit:
ich was ie den fröide gernden
mînes dienstes vil bereit
unde wær ouch noh vil gern.
mirst mîn lôn gen der vil süezzen
hiure unnâher danne vern.
sælderîche sumerwunne,
dû solt haben mînen gruoz.
swie si fröide mir erbunne,
doh wirt mangem herzen buoz
von dir grözzer swære vil.
dâvon ich dich, süezzer sumer,
willeklîche gruezzen wil
unde muoz doh fröide enbern,
wan mîn lôn ist gên der süezzen
hiure unnâher danne vern.
ich mag wol mîn herze straffen,
daz ichs gegen ir began,
ûf mîn ougen schrîen wâfen,
die von êrst si sâhen an.
ach, do was so schoen ir schîn,
daz er kam dur ganziu ougen
in daz sende herze mîn.
daz muoz iemer nâh ir gern,
swie mîn lôn ist gên der süezzen
hiure unnâher danne vern.
als ein swîn in einem sake
vert mîn herze hin und dar.
wildeklîcher danne ein trake
viht ez von mir zuo zir gar.
ez wil ûz durh ganze brust
von mir zuo der saeldenrîchen:
also stark ist sîn gelust.
wê, wie lange sol daz wern,
sît mîn lôn ist gên der süezzen
hiure unnâher danne vern!
nû si hât doch schoen und êre,
steimar, swas an dir begât,
ganzer tugende michels mêre,
aller sælden vollen rât:
an ir lît der wunsch vil gar.
wünschent alle, guoten liute,
daz ich wol gegen ir gevar!
ez gât mir dur ganzen kern,
daz mîn lôn ist gên der süezzen
hiure unnâher danne vern.
swer tougenliche minne hât,
der sol sich wênig an den lân,
den man so grôzze missetât
an sînem herren siht begân,
dem er bewachen guot und êre sol!
lât er den gast ûf schaden în,
wie solt ich dem getrûwen wol?
wær ich so minneklîch gelegen
bî liebe tougen ûf den lîp,
so wolt ich wênig slâfes pflegen,
dur mich und durh daz reine wîb.
mir selbem sô wolt ich getrûwen baz,
danne ieman, der mich weken sollte.
so wê im, des man dâ vergaz!
die merker und darzuo der slâf,
die könden wênig mir geschaden.
ich huote ouch vor der merker straf:
wær ich zuo liebe alsô geladen,
daz ich da hôhe fröide solte hân,
so müest er sîn ein stæter friunt,
den ich daz wizzen solte lân.
sô diu heide und ouwe wirt grüene,
ê solt ich mîn lieb gesehen,
daz ich mich wol mit im versüene:
sô wær liebe mir geschehen.
ich hân mich nah ir verdâht
und versenet. daz hât mich brâht
in die nôt,
in gesehe vil schiere mîn lieb, alder ich bin tôt.
vil senelichez jâmerschriken
rûschet in dem herzen mîn
nah ir vil süezzen ougenbliken:
sô si sælig müezze sîn!
mirst ir vrömden al ze lang.
des bin ich an fröiden krank,
dast ein nôt!
in gesehe vil schiere mîn lieb, alder ich bin tôt.
sol ich iemer fröide gewinnen,
diu kumt von der frowen mîn:
der munt sach ich von roete brinnen.
ich wânde in der sunnen schîn
sehen, do ih in ir ougen sach:
von ir schoene ich niht ensprach.
ach, der nôt!
in gesehe vil schiere mîn lieb, alder ich bin tôt.
sumerzît, ich fröwe mich dîn,
daz ich mag beschowen
eine süezze selderîn,
mînes herzen frowen.
eine dirne, diu nah krûte
gât, die hân ich zeinem trûte
mir erkorn:
ich bin ir ze dienst erborn.
wart umbe dich!
swer verholne minne, der hüete sich.
sî was mir den winter lang
vor versperret leider.
nu nimt si ûf die heide ir gang,
in des meien kleider.
dâ si bluomen zeinem kranze
brichet, den si zuo dem tanze
tragen wil:
dâ gekôse ich mit ir vil.
warte umbe dich!
swer verholne minne, der hüete sich.
ich fröwe mich der lieben stunt,
sô si gât zem garten
und ir rôserôter munt
mich ir heizzet warten.
sô wirt hôhe mir ze muote,
wân si ist ûz ir muoter huote
danne wol,
vor der ich mich hüeten sol.
warte umbe dich!
swer verholne minne, der hüete sich.
sît daz ich mich hüeten sol
vor ir muoter lâge,
herzelieb, du tuo so wol,
balde ez mit mir wâge!
brich den truz und al die huote,
wan mir ist des wol ze muote,
und sol ich leben,
dir sî lîb und guot gegeben.
warte umbe dich!
swer verholne minne, der hüete sich.
steimâr, hoehe dînen muot:
wirt mir diu vil hêre,
si ist so hübesch und so guot,
du hâst ir iemer êre.
dû bist an dem besten teile,
der zer werlte fröiden heile
hoeren sol:
des wirstû gewert da wol.
warte umbe dich!
swer verholne minne, der hüete sich.
ein kneht, der lag verborgen,
bî einer dirne er slief,
unz ûf den liehten morgen,
der hirte lûte rief:
< wol ûf, lâz ûz die hert!>
des erschrak diu dirne
und ir geselle wert.
daz strou, daz muost er rûmen
und von der lieben varn.
er torste sich niht sûmen,
er nam si an den arn.
daz höi, daz ob im lag,
daz ersach diu reine
ûf fliegen in den dag.
davon si muoste erlachen,
ir sigen diu ougen zuo.
so suozze kunde er machen
in dem morgen fruo
mit ir daz bettespil.
wer sach ân geræte
ie fröiden mê so vil!
nû solt ich die schoenen zît
grüezzen, die der meije gît
nû muoz ich in sender swære worgen.
mich fröit niht der vogelsang,
elliu zît ist mir ze lang:
nâh der lieben minne muoz ich sorgen.
mich hât enzunt
ir rôter munt
mit der minne fiure.
daz betwinget, swen si wil,
und ist doh gehiure.
schoene, schoene, schoene, schoene, troeste mih:
lâ mich, frowe, erbarmen dich!
swer herzelieb ie gewan,
ez sîn frowen alder man,
der sol sich genædeklîch erbarmen.
er sol bitten uber mich,
daz si tüeje tugentlîch
und si troeste mich vil senden armen.
der sunnen schîn
der frowen mîn
schoene ich wol gelîche.
wirt mir dâbî güete erkant,
seht, so bin ich rîche.
schoene, schoene, schoene, schoene, troeste mich:
lâ mich, frowe, erbarmen dich!
ez möht in die felsen gân,
daz ich her geflêhet hân,
unde möht ouch herten vlins gelinden.
wær ir herze ein anebôz,
sôst mîn klage doh so grôz,
daz ich wol genâde solte vinden.
des mêres grunt
dem möhte kunt
sîn mîn langez wüefen,
sît mich an der minne tor
nieman hoeret rüeffen:
schoene, schoene, schoene, schoene, troeste mich:
lâ mich, frowe, erbarmen dich!
sich hât vil schône entslozzen
diu liebe sumerzît,
gên dem süezzen meien
stênt offen fröiden tor.
ûz grüener boume brozzen
so dringet widerstrît
bluot vil maniger leijen:
des ist in nieman vor.
meie hât die heide wol geschoenet
und den walt mit sange wol betoenet,
sô lebe ich in sendem ungemache:
vor minnenschriken ich mich
tûchen als ein ente sich,
die snelle valken jagent in einem bache.
doch ich mich der wolgetânen
mit dienest underwant,
aller lande herre
wânde ich von fröiden sîn.
ich mag ir niht ânen
mich twingent iriu bant.
si ist mir al ze verre,
diu liebiu frowe mîn.
herre got, wie gerne ich sî gesæhe,
und daz daz in kurzer zît geschæhe!
noch lebe ich in sendem ungemache:
vor minnenschriken ich mich
tûchen als ein ente sich,
die snelle valken jagent in einem bache.
diu vil liebiu sumerzît
hât gelâzzen gar den strît
dem ungeslahten winter lang.
ach, ach, kleiniu vogellîn
müezzen jârlang trûrig sîn,
geswigen ist ir süezzer sang:
daz klag ich. so klage ich mîne swære,
die mir tuot ein dirne sældenbære,
daz si mich niht zuo zir ûf den strousak lât,
daz si mich niht zuo zir ûf den strousag lât,
und daz sî mirz doh geheizzen hât. mîner swære, der ist vil:
ist, daz mir niht helfen wil
ein minnenklichiu dienerîn,
sôst mîn kumber manigvalt,
armuot und der winter kalt,
die went mir jârlang heinlich sîn.
armuot hât mich an ir bestem râte
( daran nemt mich wîse liute spâte):
dâvon wil si mich niht ûf ir strousak lân,
dâvon wil si mich niht ûf ir strousak lân,
und enhân ir anders niht getân.< friunt, ich hân iu niht getân:
swaz ich iu geheizzen hân,
des mag ich iuch vil wol gewern.
ir gehiezzent mir ein lîn,
zwêne schuohe und einen schrîn:
des wil ich von iu niht enbern.
wirt mir daz, so wende ich iuwer swære
( swem daz leit ist, dast mir alse mære):
sô wil ich iuch zuo mir ûf den strousak lân,
sô wil ich iuch zuo mir ûf den strousac lân:
sô mag er wol wiegelonde gân.> herzentrût, mîn künigîn,
sag an, lieb, waz sol der schrîn?
wilt dû ein saltervrowe wesen?
liezzest dû die gâbe an mich,
ich koufte etswaz uber dich:
wie wilt den winter dû genesen?
dû maht dich vor armuot niht bedeken,
wan dîn gulter ist von alten seken.
dâ wil ich den strousak in die stuben tragen,
dâ wil ich den strousak in die stuben tragen,
sô muoz oven unde brügge erwagen.< nû lân ich iuchz allez wegen:
ist, daz wir uns zemen legen,
sô sint ir gewaltig mîn.
doh wil ich ê mîn geheiz
bî mir haben, gotteweiz,
wan ez mag niemer ê gesîn!
seht, so nemt mih danne bî dem beine.
ir sunt niht erwinden, ob ich weine,
ir sunt froelîch zuo mir ûf den strousak varn,
ir sunt froelîch zuo mir ûf den strousak varn,
sô bit ich iuch mich vil lüzel sparn.> saeligiu sumerzît,
dû bist gar verdrungen:
rîfe in den ouwen lît,
dâ die vogel sungen.
sît diu fröide ist gar dahin,
sô wil ich gedenken dar,
der ich eigenlîche bin.
froelicher sunnentag,
rôse in süezzem touwe
ich dich wol gelîchen mag.
schoene und hôhen muot
hât mîn frowe und êre,
dâbî so ist si guot.
noh hât si vil mêre:
wol bescheiden, tugenden vol.
darzuo lît an ir der wunsch:
daz tuot mînem herzen wol.
froelîcher sunnentag,
rôse in süezzem touwe
ich dich wol gelîchen mag.
dû solt mîn meie sîn
und mîn spilndiu wunne,
und ich der diener dîn.
klâr alsam diu sunne
ist dîn liehtez ougenbrehen:
dâ müezze ich in kurzer zît
mich noh froelîch inne ersehen!
froelicher sunnentag,
rôse in süezzem touwe
ich dich wol gelîchen mag.
ez ist ungelükes sin,
und an der schiltwahte
(...)
vil der kalten nahte
lîden wir ûf dirre vart,
die der künig gen mîssen vert.
wê, daz si ie so spætiu wart!
froelicher sunnentag,
rôse in süezzem touwe
ich dich wol gelîchen mag.
ich wolte gerne sîn
vür daz ungemüete
bî dir, mîn troesterîn,
jâ fürhte ich, daz wüete
an uns rîfe und ouch der snê.
muoz ich darzuo trinken bier,
lieb, so fröitest dû mich mê!
froelicher sunnentag,
rôse in süezzem touwe
ich dich wol gelîchen mag.
ich wil gruonen mit der sât,
diu so wunneklîchen stât.
ich wil mit dien bluomen blüen
und mit den vogelîn singen.
ich wil louben sô der walt,
sam diu heide sîn gestalt.
ich wil mih niht lâzzen müen,
mit allen bluomen springen.
ich wil ze liebe mîner lieben frowen
mit des vil süezzen meien touwe touwen.
dest mir alles niht ze vil,
ob sî mich troesten wil.
si ist so gar nach wunsche ein wîb:
swenne ich schouwe ir werden lîb,
des grâles herre wænne ich sîn.
ich bin so fröiden rîch,
daz man in der fröide wol
dâmit ubergulden sol.
sî hât wunnebernden schîn,
der sunnen wol gelîch.
ich wil ze guote aller guoten wîbe
gedenken wol ze liebe ir reinem lîbe.
dest mir alles niht ze vil,
ob sî mich troesten wil.
troeste, süezze troesterîn,
troeste wol, wan ich bin dîn.
sliuz ûf dînen rôten munt,
du heiz mich vrô belîben.
sô mag ich froelîchen varn
in den lüften, ob den arn.
lieb, tuo mir dîn helfe kunt,
mîn trôst ob allen wîben.
ich wil in triuwen dir getriuwen hiure,
daz mich dîn güete wol ze fröiden stiure.
dest mir alles niht ze vil,
ob sî mich troesten wil.
nu ist der sumer von hinnen gescheiden,
wan siht sih den walt engesten,
loub von den esten rîset ûf die heiden:
dien leiden rîfen bin ich gram
und der winterzît alsam.
sumer, sumer süezze,
schôn ich geleben müezze,
daz ich manig vogelîn grüezze!
der ich hân daher gesungen,
diu ist ein kluoge dienerinne:
nâh ir minne hân ich vil gerungen.
gelungen ist mir niht an ir,
wan si wolte guot von mir.
sumer, sumer süezze,
als rîch ich werden müezze,
daz ich beschüehe ir füezze!
so wær mîn singen gar wol behalten,
darzuo næme mich diu kluoge,
diu nâh dem pfluoge muoz so dike erkalten,
schalten den wagen, so er gestât:
des meiers hof si gar begât.
sumer, sumer süezze,
vür winter ich dich grüezze,
ich schuehe ir niht der fuezze!