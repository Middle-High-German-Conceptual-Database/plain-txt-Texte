wolt ir herschaft stille tagen,
so wolt ich euch chunden und sagen
von dem miltisten man
so er daz leben ie gewan:
daz was sand oswalt aus engellant,
also tuot uns daz puoch bechant.
dem dienten chreftikleich
zwelf kunikreich;
zwelf kunk die dienten im schon,
iegleicher under seiner gulden kron;
vier und zwaitzig hertzogen her
die dienten im durch sein grosse er;
sechs und dreissig grafen lobsam
die dienten im mit mangem werden man;
neun edel pischof
die dienten im auf seinem hof;
ritter und knecht
die dienten im gar recht.
nun verwaiset sand oswalt frue,
daz im gie grosseu sarg zuo;
er lebt mit sargen
abend und den margen;
des twang in grosseu not,
wann im was vater und muoter tod.
er was jung zuo der stund,
daz er sich nicht versinnen kund:
der milt kunig oswalt
was nür vier und zwaitzig jar alt.
doch wie gar er ain kind was,
des reichen gots er nie vergaß:
er was ze allen zeiten in dem geträcht,
wie er got wol gedienen mächt.
er sprach:< himlischer degen,
ich wil dir dienen die weil ich han mein leben.>
er sprach:< solt ich mich sein nicht schämen,
so wolt ich geren ain frauen nemen.
nun pin ich ain kindischer man:
herr, wie sol ich ez greifen an?
ich näm geren ain magedein,
möcht ez nür an sund gesein.
ei himlischer furst her,
nu gib mir rat und ler!>
daz geschach aines nachtes do lag er und schlief:
sein hertz im zuo den sinnen rief:
< oswalt, sullend deineu land an ein frauen stan?
treun, daz ist nicht guot getan!
zweu sullen dir weiteu kunikreich,
du hietst dann ain frauen tugentleich?
sturbstu, so wurd ez erblos:
nim dir aine die sei dein genoß!>
er gab im selber rat und ler
und gedacht auch hin und her
an der selben stund,
wo er sein genossen fund.
er het in seinem geträchte,
daz er nindert vinden mächte
in zwelf kunikreichen
daz im möcht geleichen.
nun gab im sein engel in den muot:
< ich wil dir raten, furst guot:
nim dir dhain frauen in den landen dein.
ich wil dir ez raten auf die treuen mein:
du muost varen uber mer
mit ainem kreftigen her
nach ainer haidnischer kuniginne:
die soltu uber mer her pringen.
du muost in die haidenschaft cheren
und kristenleichen glauben meren.
nim dir ein haidmische kunigin,
daz ist gots will und... der lieben muoter sein!>
do er den rat wol vernam,
des fräuet sich der werd man.
er sprach:< himlischer furst guot,
nun hilf mir uber des meres fluot!>
sand oswald dannoch in sargen lag
die lang nacht huntz an den tag,
wie er im aines sinnes erdähte,
daz er die seinen zuosamen prächte.
nu lie er nicht beleiben
und hieß im prief schreiben:
... poten er gesant
in alleu seineu lant;
er enpot mit eren
allen seinen landes heren;
von den wolt er rat nemen,
des mocht er sich nindert schämen.
do si sein potschaft vol vernamen,
wie pald sie gen hof kamen!
ritter und knecht
die im waren gerecht;
zwelf kunig kamen im schon,
iegleicher under seiner gulden kron;
vier und zwaitzig hertzogen her
die chomen im durch sein grosse er;
sechs und dreissig grafen lobsam
die chomen mit mangem werden man;
neun edel pischof
chomen im auf seinen hof;
die pesten herren alle
chomen dar mit schalle.
do si nu gen hof waren komen
und daz sant oswalt het vernomen,
hort, wie er unter in umbgie
und si gar wirdikleichen enpfie:
frein und dienstman sunderbar,
daz sag ich eu fur war;
ritter und knecht,
jeden man nach seinem recht;
er empfieng sein landes heren
wirdichleichen noch grossen eren.
do sprachen die helt hochgemuot:
< nun dank euch got der guot!>
sant oswalt hauser nie vergaß,
mit den herren er zuo tische saß;
er begund zuo haus laden,
als wir noch horen sagen.
do sprachen die dienstheren:
< her, wir tuon ez recht geren.>
also begunden si alle jehen:
< waz ir welt daz muoß geschehen.>
sand oswalts er die waren groß,
den herren man do wasser goß;
die hochgeporen degen
satzt man do zuo tische eben:
er satzt si schon zuo tische
und gab in praten vische;
er gab in semel und guoten wein
und waz da raines mocht gesein;
er gab in zames und wilprät,
guoter kost alz gerät,
der aller pesten speis genuog
so mans fur heren ie getruog.
der edel furst wolgetan
begund mit den heren wirdschaft han:
vollikleichen zwelf tag
er ir mit grossen eren pflag.
do sich die wirtschaft erlie,
sand oswalt fur den tisch gie.
er sprach mit grossen eren:
< nun merkt, all mein landes heren:
ir sult all sampt stille dagen
und merkt waz ich euch hab ze sagen.
ich han euch nicht umb sunst zuosamen pracht,
merkt wes mir sei gedacht:
einen rat wil ich von euch nemen,
des turft ir euch nindert schämen.
ritter und knecht,
ir sult mir raten recht;
hertzen lieben freunt mein,
nun rat mir waz daz pest mug gesein
mit treuen der ich euch getrau.
ir wist wol,... meine land stant an ein frauen:
chunt ir mir indert gezaigen
unter kristen und unter haiden
ein kungin edel und reich
der leib sei kluog und minnekleich,
ir er michel und groß
und diu müg wesen mein genoß?>
manik helt der frag erschrikt,
ie ainer den andern anplicht:
sei besargten an den stunden,
daz si sein genossen nindert funden.
die herren giengen da zuo rat
paideu fruo und darzuo spat:
vollikleichen drei tag
ain iegleicher... seiner witz pflag.
ir aller treu da wol erschain:
die pesten wurden uberain
und sprachen zuo dem heren:
< nun riet wir euch daz pest geren,
nun kun wir euch geraten nicht,
wie halt uns darumb geschicht.
eur gwalt ist aus der massen groß,
wir vinden nindert eur genoß;
in zwelf kunikreichen
vind wir nindert euren geleichen,
si sein eur freunt oder eur aigen.
davon chun wir euch nicht gezaigen,
daz gelaubt uns, lieber herr mein:
wir wissen nindert ain kunigin
der wir des mügen getrauen,
daz si euch gezäm zuo einer frauen.>
er sprach, als uns daz puoch vergicht:
< kunt ir mir dan geraten nicht,
so sult ir haim zu lande varen;
got der mag uns wol bewaren!>
der hochgeporen degen
begund dem rat ein urlaib geben.
do in daz urlaib ward bechant,
do fuoren die herren haim zu lant;
do der rat ein ende nam,
do trauret der furst lobsam.
nun cham auf seinen hof gegan
ein ellender waller wolgetan:
der was gehaissen warmunt,
zwai und sibitzg land waren im kund:
die hiet er erwallen mit eren
in dem dienst unsers lieben heren
und durch die himlisch kunigin,
darzuo stuond im daz gemüet sein.
er truog ein palm in seiner hant,
in grüest sand oswalt in engellant:
do in der kunik ansach,
do begund er in grüessen und sprach:
< warmunt, ellend pilgrein,
du solt mir gotwilchomen sein!
seit du mir zuo hof pist chomen,
dein kunst han ich geren vernomen.>
er gevieng in under sein arm drat
und fuort in in sein pest chemnat.
do si niemant hort weder sach,
hort, wie er fragt und sprach:
er sprach:< warmund, ellender pilgrein,
sag mir auf die treue dein:
kanst du mir indert gezaigen
unter cristen und unter haiden
ain kungin schon und wol gestalt,>
( also fragt sant oswalt),
< der leib sei hübsch und minnekleich,
deu mir gezäm uber meine reich?>
do sprach der pilgrein warmunt:
< zwai und sibitzig land sind mir wol chund,
darinne waiß ich nicht>.
er sprach, als uns daz puoch vergicht:
< edler furst lobsam,
noch wil ich euch raten, ob ich kan:
enhalb des wilden meres fluot
do waiß ich ain kungin also guot,
ich muoß dir der warhait jehen,
ich han halt so schons nie gesehen
als ir werder leib;
ich gesach halt nie schoner weib;
ir schön ist aus der massen groß,
an schön lebt nindert ir genoß.
milter kunig oswalt,
ir leib ist minnekleich gestalt,
si ist tugentleich,
si gezäm dir wol uber deineu reich.
si ist die schon frau paug genant
da ze aron in dem land.
da ist auch ir vater gesessen,
ein haidem so vermessen.
si ist ein haidmischeu kunigin
und gelaubt an got und an die muoter sein.
si selb vierdeu junkfraue
( her, des sult ir mir getrauen),
si hat cristen gelauben
( her, daz ist an laugen)
haimleich vor dem haidmischen man,
und west ers, er gewun ir daz leben an.
si wolten zuo der tauf keren
und kristenleichen glauben meren
paideu spat und frue,
nun habent si niemant der in helf darzuo.>
do sprach der werd furst guot:
< nu muoß ich uber des meres fluot!
ich hilf in zuo der tauf,> sprach der jung degen,
< und gieng ez mir an mein werdes leben.>
er sprach, als wir horen sagen:
< nu solt ich ainen poten haben
uber des wildes meres fluot
zuo der werden kungin guot,
daz er mir erfüer die mär,
wes ir zuo muot wär:
wolt si cristen gelauben han,
daz solt si mich wissen lan,
so prächt ich zesamen ein michel her
und füer nach ir uber mer.>
do deu red vol geschach,
hort, wie der pilgrein sprach:
< oswalt, hochgeporen degen,
du solt dich der maid verwegen!
daz ich dir han gesait
daz ist mir mit treuen laid.
hiet ich dir ez nicht geraten, furst her,
ich geriet dir ez nimmer mer.
du macht ir nicht gewinnen
mit allen deinen sinnen,
ez tuo dann got sein steur darzuo
paideu spat und fruo.>
< an gots hilf>, redt der werd man,
< treu ich sei nimmer gewinnen von dan;
doch tuon ich ez in dem namen sein,
warleich auf die treue mein,
er hilft mir mit den genaden sein,
daz mir werd die junge kunigin.>
sand oswalt der furst her
begund den pilgrein fragen mer:
< sag mir, pilgrein warmunt,
dir ist doch wol chunt,
wie der haiden sei genant;
daz ist dir doch wol bechant.
sag mir seinen rechten namen,
des darft du dich ninder schamen.>
der pilgrein sprach mit eren:
< treun, daz tuon ich geren:
er ist genennet schon
und haisset kunik aron.>
er sprach:< warmunt, dar soltu mein pot sein,
daz er mir geb die tochter sein!
darumb gib ich dir reichen solt,
paideu silber und golt;
ich wil dir geben ein hertzogtuon,
du macht die potschaft wol mit eren tuon.>
do sprach der pilgrein:
< des uberhebt mich, lieber her mein!
milter kunik oswalt,
ez ist so groß des haidens gwalt,
ez ist nie kain pot dar chomen,
der haidem hab im sein leben genomen;
ez ist chain pot nie chomen dar,
der haidem nem sein vil guot war;
der in pit umb die kunigin
dem schlecht er ab daz haubet sein.
der haidem hat daz verschworen
( gelaubt mir ez, furst hochgeporen),
er wel die tochter niemant geben
all die weil er hab sein leben.
er hat ains in seinem muot,
daz unterste im got der guot:
sterb im die alte haidenin,
er wel die tochter selber minn.>
do sprach der furst wolgetan:
< daz sol got selber understan,
daz der haidem sein tochter icht minn!
si sol werden zu ainer cristin.>
also sprach der furst lobsam:
< nu han ich mangen dienstman,
die füer ich uber daz mer pald
und füer sei dannen mit gewalt!>
do sprach der pilgrein warmunt:
< oswalt, dir ist nicht wol chunt:
er hat ein purk vest und guot,
die ist vor schanden wol behuot.
daz cristen und haiden,
all deu welt wär dein aigen,
und hietest dich damit fur die purk erhaben,
du möchtest ir nimmer geschaden.
du müestest davor ligen dreissig jar
( oswalt, daz sag ich dir fur war),
dannoch wurdstu nicht innen pald,
wie die junkfrau sei gestalt.>
do sprach der pilgrein:
< herr, nu volg der ler mein,
ich wil dir raten, ob ich chan,
recht als ain getreuer man:
du hast auf deinem hof erzogen
( des soltu got immer loben),
- du hast erzogen ainen edlen raben:
den soltu zuo poten haben.
ez lebt auf erden nindert als... weiser man
wan der rab dir ez paß gewerben chan.
er ist dir nutzer uber... mer,
dan ob du sandest ain gantzes her.
er hat von unserm herrn daz gepot
( daz gelaub mir, her, an allen spot),
daz dein rab ist redent worden,
daz glaub mir furst hochgeporen.>
do sprach der furst lobsam:
< wie wenig ich daz gelauben chan!
ich han in gezogen, daz ist war,
vollikleichen zwelf jar,
daz ich kainer schlacht stimme
von im nie pin warden inne.
niemant ich ez gelauben mächte,
ich hort dann sein geprächte.>
do sprach der pilgrein warmunt:
< oswalt, dir wirt noch wol chunt!
milter kunik oswalt,
nu send nach deinem raben pald:
sei nicht redent warden der rab dein,
so schlach mir ab daz haubet mein
und schaid mich von dem leben,
und sei dir vor got vergeben!>
sant oswalt saumet sich nicht mer,
er hieß im pringen den raben her.
nu was der rab vermessen
auf einen hohen turn gesessen.
des trauret der furst wolgetan,
daz er den raben nicht macht gehan.
nu rat all an dem ringe,
wie wir den raben ab dem turen pringen!
sand oswalt begund hart clagen,
daz er nicht het seinen lieben raben.
do sprach der pilgrein warmunt
( dem was umb des raben vart wol chunt):
< her, ir sult euch wol gehaben:
wann got enpeut eurem raben,
- wan got wil durch eur er,
so sent er euch den raben her.>
der himlisch trachtein
tet da sein genad schein
und gab dem raben an der stund,
daz er alle sprach wol reden chunt.
der himlisch hailant,
den raben er schier her ab gesant,
daz er kam geflogen pald
fur den milten kunig oswald.
do er auf den tisch was chomen
( als wir ez seid haben vernomen),
den stoltzen pilgrein warmunt
enpfieng er... an der selben stund.
daz erst wart daz er ie gesprach
( hort, wie ein zaichen da geschach):
< warmund, ellender pilgrein,
du solt mir gotwilchomen sein!>
der milt kunik oswalt
erhort do di red pald;
nu mocht im nicht liebers geschehen,
als wir noch horen jehen.
ez sprach der auserwelt degen:
< warmunt, du solt mir ez vergeben,
daz ich nicht wolt glauben den worten dein;
vergib mir ez durch den willen mein!
ich han in gezogen zwelf jar
( pilgrein, daz sag ich dir fur war),
nu ist daz daz erst wort
daz ich noch ie von im han gehort.>
da sprach der edel rab:
< her, merk waz ich dir sag:
chainer menschen stimme
wärstu nimmer von mir worden inne
und hietst ir auch noch nicht vernomen:
deu genad ist mir von got her komen.
du wirfest umb ein edle kunigin:
her, des wil ich dein pot sein!
ich wil dir die potschaft werben,
und solt ich darumb sterben;
ich erwirf dir die kunigin her
oder du gesichst mich zuo engellant nimmer mer!>
sant oswalt kust sein raben
an sein haubt und an sein schnabel:
< ich wil sein got immer loben,
daz ich dich ie han erzogen!>
do sprach der rab drat:
< her, nu volg meinem rat:
haiß pald springen
und... ainen goltschmid her pringen.
haiß mir beschlahen daz gevider mein,
oswald, durch die er dein
all sampt mit rotem golt,
darumb gib im reichen solt.
haiß mir wurchen also schon
auf mein haubt ein guldein kron:
wan ich kom under die haidmischen man,
so wirt mich ein michel volk gaffen an,
so mag ich desder paß einen frid gehaben
( her, daz wil ich dir fur war sagen)
fur vahen und fur schiessen.
her, laß dich sein nicht verdriessen,
so wird ich auch dester schoner enpfangen
paideu von frauen und von mannen;
mit rittern und mit chnechten
mag ich desder paß geprächten;
wan ich var so mit grossen eren,
so sicht mich ieder man geren
( man hat den man nür als man in sicht
und pfligt des guoter witz nicht).
darzuo dem reichen kunik aron,
dem sag ich deine potschaft schon,
und der lieben tochter sein,
der sag ich desder paß den dienst dein.>
sand oswalt volgt des raben ler
und hieß im den kamrer pringen her.
als er sein gedacht,
wie pald man in her pracht!
die weil wert nicht lange,
der chamrer cham gegangen.
do er den heren ansach,
nu mügt ir horen, wie er sprach:
< genad, lieber herr mein,
waz ir welt daz sol geschehen sein!>
do sprach der milt künk oswalt:
< ainen goltschmid soltu mir pringen pald!
den muoß ich haben,
daz wil ich dir fur war sagen.>
der chamrer tet durch not
waz im sein aigen her pot;
der chamrer do nicht lenger pait,
wie pald er gen salunders rait!
do er in die stat was chomen
( als wir ez sider haben vernomen),
an der selben stund
einen maister er suochen begund:
den vant er vor der schmitten stan,
ein goltschmit, der was ein chunstreicher man.
< got grüeß euch!> sprach der chamrer,
< maister, ich sag euch fremde mär:
ir mugt nicht lenger hie bestan,
ir sult mit mir gen hof gan!>
der maister hart erschrikt,
hort, wie er umbplikt:
er sprach:< stoltzer chamrer,
beschaid mich der rechten mär:
waz mag der her mit mir ze schaffen han?
daz solt du mich wissen lan.>
er sprach:< daz wil ich euch sagen:
ir sult im seinen raben beschlahen
gar schon mit rotem golt,
darumb geit er euch reichen solt.>
der maister hort die red do,
des ward er aus der massen fro.
im was nicht mer schwär
und gieng mit dem chamrer.
do er nu gen hof was chomen
( als wir ez seit haben vernomen)
und in der kunik ansach,
do begund er in grüessen und sprach:
< maister, ich han nicht umb sunst nach eu gesant,
merkt was ich euch tuo bechant:
ir sult mir meinen raben
( daz wil ich euch fur war sagen)
beschlahen schon mit golt,
darumb gib ich euch reichen solt!
beschlacht im daz gevider sein
( und tuot daz durch den willen mein)
mit euren kunstreichen henden,
wan ich wil in ze poten senden,
und wurcht mir im also schon
auf sein haubt ein guldein kron,
wenn er chom under die haidem frei,
daz man sech, daz er ains reichen kunigs pot sei.>
der maister sprach zuo dem herren:
< waz ir welt daz tuon ich geren;
waz ir welt daz muoß ich leiden:
ich wurch euch daz geschmeide.>
der meister was ein kunstreicher man;
den raben er zuo im genam
und truog in zuo ainer schmitten drat.
daz geschach eines abents spat.
do waren si verpargen
untz an den vierden margen,
und drei nacht so lange
was der rab und der goltschmid pei einander.
der maister warcht mit ringer hant,
deu chunst was im wol bechant;
er worcht mit aller seiner macht
paideu tag und auch die nacht.
an dem vierden margen frue
gie dem maister fräud zuo:
do het er den raben schon berait,
des taucht er sich gemait.
do er den raben sach vor im stan,
er sprach:< wol mich..., daz ich die chunst gelernt han!
oswalt der furst her
lat mich sein geniessen immer mer.>
den raben er auf sein hant gevie,
domit er auf den hof gie
und cham schier so zehant,
do er den milten kunik vand.
er sprach:< lieber her mein,
ich han gelaist den willen dein;
edler furst wolgetan,
zwelf mark golts ich hart verdient han.>
do sprach der hochgelobt degen:
< maister, ich wil euchs geren geben.>
der milt kunik oswalt
hieß den kamrer pringen pald
zwelf mark... goldes rot:
dem maister er daz pot.
der kunk den maister schon beriet,
froleich er von dannen schied
haim zuo den chinden sein,
daz habt auf die treue mein.
do sprach der rab mer:
< herr, nu volg meiner ler:
nu laß nicht lenger beleiben
und haiß dir prief schreiben
hin uber des wilden meres fluot
zuo der werden kungin guot,
daz si daran müg beschauen,
deu schonst ob allen frauen,
fleissig den werden dienst dein.
nu saum dich nicht lenger, lieber her mein:
vertig mich von hinn
zuo der edeln kunigin!>
der milt kunig oswalt
gieng zuo seinem schreiber pald:
< meister, ir sult nit lan beleiben,
ir sult mir prief schreiben
hin uber des wildes meres tran
zuo der kungin lobsam!>
der prief ward schier berait,
sant oswalt sein insigel daran lait
und strikt in dem raben under daz gevider sein
und darzuo ein guldein vingerlein
mit ainer seiden schnüer:
er solt ez uber mer... füern.
er sprach:< mein lieber rab,
nu merk recht waz ich dir sag:
und sent dich der himlisch furst guot
hin uber des wilden meres fluot
zuo der edeln kunigin,
so sag ir den getreuen dienst mein:
nu sag der kungin frei,
daz mir an got... nicht liebers sei,
dann mir ist ir werder leib:
si sol, ob got wil, werden mein weib.
wil si cristen glauben han,
daz sol si mich wissen lan,
so pring ich zuosamen ain michel her
und var nach ir uber mer.>
der rab sprach zuo dem herren:
< waz ir... enpiet daz sag ich ir geren;
ich wil irs allez nicht verdagen,
ich kan irs allez sampt wol sagen.
pit neur die himlisch kunigin,
daz ich froleich kom von hin
und her wider von dem haidnischen man,
daz er mir nit gewin daz leben an.>
er gab im sant johannes minn
und enpfalch in der himlischen kunigin.
er sprach:< lieber her mein,
ich enpfilch dich got und der lieben muoter sein,
dich und all dein dienstman!>
damit schied der rab von dan.
daz urlaib was schier zergangen,
der rab schied froleich von dannen.
von der purg was im gach,
sand oswalt sach im vast hin nach.
er sprach:< himlischer trachtein,
ich enpfilch dir den poten mein!>
nu flog der edel rab
mer und land huntz an den zehent tag.
an dem zehent tag zuo non,
do schwebt er ob dem mer schon;
der rab flog mit eren
in dem dienst seins lieben herren.
er flog, daz im sein kraft entwaich
und in grosseu müed erschlaich;
sein craft was im entwichen,
in het die müed erschlichen:
daz lat euch nicht ein wunder dunken:
er flog zehen tag ungaß und untrunken!
er was geflogen vast
und hiet auch geren gerast:
auf einen hohen stain er gesaß
der aus dem wilden mer gewachsen was.
in het deu müed und der hunger
seins lebens hart betwungen,
daz er kain freud nicht mocht gehaben:
er begund trauren und klagen;
des raben clag die was groß.
ein visch zuo dem stain gefloß:
der rab den visch erplicht,
von freuden er erschrikt.
sein gevider er erschwang,
nach dem visch stuond aller sein gedank.
dem raben ez wol ergie,
daz er den visch under die clatten vie;
er fuort in auf ein hohen stain.
gottes hilf da wol erschain,
aller not het er vergessen,
den visch begund er essen.
ain wildes merweib in ersach,
dovon mert sich des raben ungemach:
daz selb merweib
gie im nach ain lange zeit:
dem raben ez nicht wol ergie,
daz si in pei den füessen gevie.
si fuort in an der selben stund
hin ein zuo des meres grunt.
do er nu in daz mer was chomen
und daz die andern heten vernomen,
do begunden si all gen im her gahen
und in gar wirdikleich enpfahen.
die in in daz mer het pracht,
der was freud mit im gedacht:
si sprach:< luoget, lieben gespilen mein,
daz mag... wol ein engel sein!
der himlisch hailant
hat in uns her gesant:
durch den himlischen fursten her
süll wir im erpieten grosse er.>
do sprach ein ander merweib:
< die red laß... beleiben,
wann ez mag kain engel gesein,
daz hab auf die treue mein;
ez ist nür ein wilder vogel,
wir möchten mit im werden betrogen.>
nu sprach ein ander merweib:
< rab, kurtzweil uns ains, ez ist an der zeit!>
do deu pet vol geschach,
hort, wie der rab sprach:
er sprach hintz den merweiben:
< chain kurtzweil kan ich nicht getreiben.
ich dien dem milten kung oswalt:
nu ist ez auf meines herren hof also gestalt,
daz nicht kurtzweil kain varent man,
er müeß gaß und getrunken han.
frau, haiß mir zuo essen und zuo trinken geben,
so mag ich dester paß kurtzweil pflegen:
paideu chäs und prot,
des ist mir aus der massen not;
haiß mir geben semel und guoten wein,
frau, durch die er dein
und darzuo ainen praten guot,
davon werden varent läut gar wol gemuot.>
die frau saumet sich nicht mer,
pald hieß si tragen her
semel und guoten wein
und waz da raines mocht gesein;
zames und wilprät,
guoter chost alz gerät;
der aller pesten speis genuog
so mans fur frauen ie getruog.
als der rab gaß und getrank,
erst gewan er mangen gedank,
wie er mit seinen sinnen
mächt den frauen entrinnen.
er sprach.:< liebeu frau mein,
möchtstu schauen durch die treuen dein,
sich hin umb an der stund:
waz hebt sich... an des meres grunt!
grosses wunder begin ich sehen>
( also begund der rab jehen):
< got wil volfüeren seinen zoren,
all die welt hat ir leben verloren!>
des erschrichten die frauen ser:
nu ward in zu schauen also ger,
si wolten ervaren die mär,
waz wunders in daz mer komen wär.
als die frauen hin umb sahen,
do begund der rab gahen:
er saumet sich nicht mer,
im ward ab dem tisch ger;
sein gevider er erschwang,
aus dem mer stuond aller sein gedank;
er satzt alz sein geträchte,
wie er aus dem mer chomen mächte.
nu half im der himlisch trachtein,
daz er zuosamen schluog ob dem mer daz gevider sein
in aller der gepär,
als er nie in chain wasser chomen wär.
des raben freud wol erschain,
er flog hin wider auf den hohen stain.
als er auf den stain was chomen,
do ward im laides vil benomen;
do traib er ainen ungefuogen schal,
daz ez hin wider in daz mer erhal.
daz heten do die frauen erhort:
si sprachen:< nu sei wir alle betort!
von dem listigen vogel
sei wir alle sampt betrogen.>
die frauen allerst umb her plikten:
o wie hart si erschrichten,
do in der rab entrunnen was!
ieglicheu ir freud gar vergaß.
deu in mit ir in daz mer het gepracht
die sprach:< nu was mir freud gedacht:
daran ist mir misselungen,
seit mir der rab ist entrunnen.
o we daz ich ie ward geporen
umb meinen raben den ich also han verloren!
und möcht ich im noch chomen nahen,
daz ich in möcht wider vahen,
ich füert in an der selben stund
her wider in des meres grund:
er müest pei mir bestan
die weil und ich daz leben möcht gehan.>
an der selben vart
der edel rab daz erhort:
do sprach der edel rab:
< frau, nu laß nür deine chlag,
wann gult ez daz leben dein,
ich chäm zu dir nicht mer hin ein.
ich wil fliegen schon
in daz land gen aron
und wil werben mit eren
sant oswalt meinem herren.>
nu flog der edel rab
mer und land untz an den sechsten tag.
an dem sechsten tag ze non
da cham er zu dem cunig aron.
der rab in hohen freuden lebt;
hort, wie er ob der purk schwebt:
eines hin, daz ander her,
im was zu schauen also ger.
der rab lenger nicht vergaß,
zwischen zwo zinnen er do saß
auf die purkmaure.
do begund er ser trauren:
er sach wider nider dan,
da sach er hundert haidnisch man.
er begund schauen und spehen,
ob er die junckfrauen möcht gesehen.
si was irm vater zart,
er het sei in einer kemnaten verspart:
aus der gieng si in chainer schlacht nicht
( als uns daz puoch vergicht);
nür durch die glesein vensterlein
schain der tag auf die kunigin.
mit vier und zwaitzig junkfrauen guot
was si ze aller zeit wol behuot,
und vier hertzogen darunder
iegleiche wirtschaft besunder:
die heten zuo allen stunden
an vier scheft gepunden
ain pfeller rot und weiß,
den truogen si ob der kungin mit fleiß:
wan si zu dem tisch wolt gan,
so muosten si den pfeller ob ir han,
daz der wint noch der sunnen schein
nicht möcht gerüern die chunigin.
der edel rab daz ersach:
hort, wie er wider sich selber sprach:
< wärlich, deu kungin guot
ist vor mir recht wol behuot;
die stoltzen kunigin
mag ich der potschaft nimmer pringen in.
wolt ich in der ächt zuo ir chomen,
so wurd mir leucht mein leben benomen.
ich muoß ez clagen immer mer,
daz ich ie pin chomen her;
ez sei meinem herren lieb oder zoren,
so han ich all mein arbait verloren.>
also redt wider sich selben der rab:
< flüeg ich nu fur den kunk herab,
so vast er noch und ist ain grimmiger man:
er gewun mir leucht mein leben an.
ich wil peiten piß... er geß und getrinke,
so muoß im der unmuot sinken:
ez ward chain cristen nie so guot,
wen in hungert, er sei ungemuot.>
daz essen truog man auf den tisch dar,
des nam der rab vil guot war.
do man die leste richt dar truog,
der rab sich auf den tisch huob.
do er auf den tisch was chomen
( als wir ez sider haben vernomen),
do sprach der rab:< der den himel hat besessen
der gesegen euch haiden eur essen!>
damit begund er naigen schon
dem reichen kunik aron;
taugenlich mit den augen sein
gruost er die jungen kunigin;
mit also guoten sinnen
naigt er der alten kuniginne
damit kert er sich umb in den sal
und naigt dem hofgesind uber al.
die haidmischen man
sahen an einander an:
si sprachen:< nu müeß wir alle jehen,
wir haben clüegern vogel nie gesehen!>
also retten ritter und chnecht:
< chan uns iemant gesogen recht
der uns beschied der mär,
wes der cluog vogel wär?>
do sprach ein haidmischer hofschalk,
der was von art ain... wechselpalk:
er sprach:< ir haidem allesant,
des raben vart ist mir wol bechant:
mich triegen dann die sinne mein,
er ist gesant nach der jungen kunigin.>
der rab sprach mit ainem geschelle:
< der teufel in der helle
cloffet zuo aller stund
dir aus deinem valschem mund!
daz dir dein maul verwachsen wär,
daz tauchte mich ain liebes mär,
daz du chainen rat möchtest geben
die weil du hast dein valsches leben!>
er sprach:< ir haidem alle sant,
mein vart tuon ich euch bechant:
ich pin geflogen pald
her von ainem vinstern wald.
ich han eren vil vernomen
und pin auf genad her chomen,
daz mir der kung geb prot und wein
durch die grosse er sein.>
da sprach also schon
der reich kunik aron:
< pistu durch mein hauser her chomen,
treun, daz han ich geren vernomen.
wes dein hertz an mich begert
des soltu alles sein gewert!>
der kunig hieß springen,
dem raben zuo essen und zu trinken pringen;
der kamrer saumet sich nicht mer
und begund zuo essen und zu trinken tragen her.
do man zuo essen und zuo trinken pracht,
der rab sich ainer frag bedacht;
an der selben stund
er den kunig fragen begund:
er fragt in also schon:
< sag mir, reicher kunig aron:
wer isset dein prot und trinket dein wein
dem tuostu doch nicht an dem leben sein?>
der kung sprach unverborgen:
< rab, leb nür an sorgen!
wer trinkt mein wein und ist mein prot
der chumpt in dhainer schlacht not.
hie an dem hof mein
soltu an alle sorg sein,
dein leib und dein guot
ist pei mir recht wol behuot.>
do der rab die red vernam,
wie hart er sich fräuen do began!
aller not begund er vergessen
und begund frolich trinken und essen,
als der rab gaß und getrank,
erst gewan er mangen gedank,
wie er mit seinem geträchte
den haidem der potschaft innen pringen mächte.
er sprach also schon:
< o edler kunik aron,
du dunkest mich ain vester man,
daz ich dir mein potschaft nicht gesagen chan,
du wellest mir dan deinen frid geben,
paideu meinem leib und meinem leben:
so wolt ich dir sagen drat
waz man dir enpoten hat.>
der haidem sprach ain stimme groß,
daz ez in dem haus erdoß:
< du pist gar ain listig vogel,
ich furcht, ich werd mit dir betrogen!
dannoch kan ich dir... nicht versagen,
du muost mein staten frid haben;
dein leip und auch daz leben dein
sol haben den staten frid mein.>
der haidem sprach unverpargen:
< rab, leb nür an sargen!
damit wil ich eren
machmeten, meinen lieben herren.
unser got ist machmet genant,
durch des willen hab ein frid aus dem land.>
do sprach der listig vogel:
< mit machmeten wurd ich hart betrogen,
der chund mir nicht pei gestan.
ich muoß ain pessern frid han!>
er sprach:< edler furst her,
tuo ez durch deines landes er
und gib mir ainen frid von hinnen
als lieb dir sei die alt kuniginne!>
er sprach:< seit du mich hast gemant
an mein frauen und an mein lant,
so verzeich ich dir den frid nicht,
wie halt mir darumb geschicht!>
er sprach:< seid ich deinen frid han,
so wil ich dich wissen lan,
kunig oswalt von engellant
hat mich her zuo dir gesant.
nu merk, her, daz ist mein rat,
waz er dir pei mir enpoten hat:
dich pit der lieb her mein,
daz du im gebst die tochter dein.
wärlich, dem hochgelobten degen
soltu dein tochter geren geben!
im dienent creftikleich
zwelf kunikreich;
zwelf künk die dienent im schon,
iegleicher under seiner guldein kron;
vier und zwaitzig hertzogen her
die dienent im durch sein grosse er;
sechs und dreissig grafen lobsam
die dienent im mit mangem werden man;
neun edel pischof
dienent im auf seinem hof.
er pfligt wird und ern,
du solt im dein tochter geben gern!
und wirt dein tochter sein weib,
so ist auch hälig ir paider leib:
si choment aus aller schuld
und erwerbent unser frauen huld.>
do deu red vol geschach,
der haidnisch künk vor nider sach.
ab unser frauen er hart erschrikt,
zorenleichen er aufplikt:
er sprach:< daz wil ich allen meinen helden clagen
... so ich si iendert mag gehaben!
daz ich dem raben frid und urlaib han geben,
daz muoß mich reuen die weil ich han mein leben:
ez reut mich also ser,
er redt mir an mein er;
er beginnet mir sein frauen vor nennen,
der wil ich zuo freunt nicht erchennen!>
also sprach der haidem an der stet:
< ert unsern... herren machmet
und setzt darnach eur sinne,
daz der rab nimmer chom von hinnen!>
der haidmisch künk den frid zerprach,
davon mert sich des raben ungemach:
mit der selben vart
dem raben lien und tür verdrungen ward;
man schluog zu venster und tür,
stark ridel schoß man da für.
also ward verschlossen daz haus,
der rab mocht nindert aus.
dem raben wart ze fliehen gach,
die haidem eilten im vast nach.
mit allen seinen sinnen
mocht in der rab nindert entrinnen.
die weil wert nicht lange,
der rab ward gevangen.
an den selben stunden
ward er chreftikleichen gepunden
mit hirscheinen riemen;
den raben half da niemen.
der haidmisch künk da nicht enlie,
den raben er an ain stang gehie.
er sprach:< und hiet sein die welt geschworen,
so muostu daz leben haben verloren!>
als die jung kungin erfuor die mär,
daz der rab durch iren willen gevangen wär,
ainen seiden mantel si umb gevie,
wie pald si fur dew vater gie!
si sprach:< vater, dich haben dein sin betrogen
an dem wunnekleichen vogel!
nu hetst du im deinen frid geben,
paideu seinem leib und seinem leben:
waz hastu gerochen,
daz du den frid hast zerprochen
an dem edeln raben?!
sich, des muostu immer schand haben:
verleust er in dem frid daz leben sein,
daz stet ubel an den eren dein
und muost sein auch immer laster haben,
wo man ez sol singen oder sagen:
man spricht, du seist worden treulos,
und wirst nimmer dhaines pidermans genoß.
wie stet dir daz an?
man spricht, du seist ain frid prechender man,
und hast sein grosse schand,
wa du verst der land,
und hab ez auf all mein er:
du chanst dich zuo guoten dingen gleichen nimmer mer!>
do deu red vol geschach,
der haidem zorenleichen sprach:
< ich sag dir..., liebeu tochter mein,
ez get im an daz leben sein!
ich laß in nicht lenger leben
( des wil ich dir mein treue geben)
denn huntz an den margen fruo,
so get im grosseu sorg zuo:
so wil ich in hahen pald
hin aus fur den vinstern wald.>
si sprach:< nain, lieber vater mein!
als lieb dir mein muoter müg gesein,
laß uns den raben mit dem leben von hinnen,>
pat in deu junge kuniginne.
er sprach, als wir horen jehen:
< tochter, des mag nicht geschehen!
er ist geflogen her
auf mein wird und auf mein er.>
si sprach:< seid du den raben nicht wild lassen leben,
so wil ich dir mein treue geben:
wenn du mich wil geben ainem haidmischen man>
( sprach deu kungin lobsam),
< daran begen ich nimmer den willen dein,
daz glaub mir, lieber vater mein!
ich muoß mich von hinnen heben
( vater, des wil ich dir mein treue geben)
mit ainem spilman aus dem land!
vater, des hastu dann immer schand.>
er sprach:< du fuogest nicht wol zuo einem spilweib:
ez ist zuo edel dir der leib;
ich muoß dir der warhait jehen,
ich han der sprung nie chainen von dir gesehen.>
si sprach:< darumb darfstu nicht sorgen:
wes ich heint nicht chan daz lern ich margen.>
als der künk erhort
seiner lieben tochter wort,
er sprach:< und wär allez daz gefügel
nach dir geflogen her über
daz in engellant möcht gesein,
ich gab dir ez, liebeu tochter mein,
wann ich han nür gesehen>
( also begund der haidem jehen),
< wie dein clag wär gestalt.
der rab mag wol werden alt:
wildu sein nicht entwesen,
so mag der rab wol genesen.
pis nür aller sorgen frei,
trag in, wa er dir aller liebst sei!>
die junge kungin nicht enlie,
den vater si liebleich umbvie:
< seid du mir den raben hast geben,
daz wil ich umb dich dienen die weil du hast dein leben!>
die... kungin mit ir selbes hant
erlost dem raben alle seine pant
und truog in mit ir drat
in ir selbs chemnat.
si saumet sich nicht mer,
pald hieß si tragen her
semel und guoten wein
und waz da guotes mocht gesein,
zames und wilprät,
guoter chost alz gerät....
si het den raben in guotem fleiß
mit trinken und mit guoter speis.
als der rab geaß und getrank,
daz gevider er aus einander schwang:
er sprach:< edleu kunigin,
lös mir den prief und daz vingerlein:
daz hat dir pei mir gesant
chunig oswalt in engellant.
nu merk, frau, daz ist mein rat,
waz er dir pei mir enpoten hat:
dir enpeut der furst frei,
daz im an got... nicht lieber sei
dann im ist dein werder leib:
du solt, ob got wil, werden sein weib.
wildu cristen glauben han,
daz soltu mich wissen lan,
so wil er zuosamen pringen ain her
und wil nach dir varen uber mer.
edleu kunigin gemait,
nu han ich dir ez allez gesait
des meinem herren ist zuo muot.
nu merk ez, werde kungin guot
und gib mir urlaib von hinnen,
des pit ich dich, edleu kuniginne.
begriff deinen vater sein haidmischer zorn,
so müest ich icht mein leben haben verlorn.
mir haben die wilden haiden
als vil getan zuo laide,
daz ich besorg meinen leib.
nu gib mir urlaib, du edles weib!>
da sprach die chunigin her:
< mein vater tuot dir nicht mer...
an leib noch an guot,
nim nür an dich vesten muot!
chain urlaib macht du nicht gehaben>
( also sprach si zuo dem raben):
< du muost lenger hie... bestan
( des soltu meine treue han),
huntz daz ich mich berat
paideu fruo und spat,
wie ich mit grossen eren
... dich haim sent deinem lieben herren.>
nu het si den raben verporgen
huntz an den neunten margen.
mit gantzen treuen si sein pflag
paideu nacht und tag.
an dem neunten morgen fruo
do gie si dem raben zuo
und strikt im unter daz gevider sein
ainen prief und ain guldein vingerlein
mit ainer seiden schnüer
als er ez hain zuo lant solt füern.
si sprach:< mein lieber rab,
nu merk recht waz ich dir sag:
sent dich der himlisch trachtein
haim zuo dem herren dein,
so soltu im nicht verdagen,
du solt im meinen getreuen dienst sagen:
sag dem werden fursten frei,
daz mir an got... nicht lieber sei
dann mir ist sein werder leib.
ich wel, ob got wil, werden sein weib.
nu sag dem fursten hochgemuot,
mein leib und auch mein guot
sul im werden undertan,
an jesum crist wil ich gelauben han.
rab, nu sag im mer, daz ist mein rat:
wenn der winter ain ende hat,
wil er nach mir uber mer varen,
so sol er sich wol bewaren:
wel er mit gemach bestan,
zwen und sibitzig kiel mueß er han
und als manik tausent ritter erleich
und die sein alle muotes reich.
haiß in füeren helt guot
mit im auf des meres fluot;
wären si des leibs nicht pider,
ir chäm chainer lemtig her wider.
haiß in des kieles maspaum
( und haiß im die wort nicht wesen ain traum)
beschlahen mit edelm gestain;
daz daz sei lauter und rain:
war er var des nachtes auf dem mer,
er und auch sein cluoges her,
daz im daz edel gestain erglast
vollichleichen... vierdhalb rast.
nu haiß in auf die kiel tragen
waz er zuo acht jaren sull haben
kost und guot gewand
im und seinen helden allensant.
noch wil ich dir mer sagen:
ainen übergülten hirsch muoß er haben.
nu sag dem fursten hochgeporen,
chom er... an dich, sein arbait sei gar verloren.
hertzen lieber rab mein,
nu chum her wider mit dem herren dein;
ich wil dir leihen und geben
die weil ich han mein leben!>
er sprach:< mit meinem lieben herren
chüm ich her wider recht geren.
begert sein der her mein,
mein hilf sol im unverzigen sein.
frau, du solt mir dein urlaib geben.
ich wil mich hain zuo lande heben!>
si gab im sand johannes minn
und enpfalch in der himlischen kunigin.
der rab urlaib nam
von der chunigin lobsam;
er het nimmer rest
und eilet von der vest.
nu flog der edel rab
mer und land huntz an den zehent tag.
an dem zehenten tag zuo non
schwebt er ob dem mer schon.
nu sant daz himlisch kind
einen ungefuogen sturmwint,
daz sich der rab dreistund ubergab.
unmassen groß was seine klag;
er mocht seins fluges nimmer gehaben,
des begund er trauern und chlagen.
die seiden schnüer sich erlost,
daz gab dem raben pösen trost;
jamer wart im chunt;
im enpfiel daz vingerl zuo des... meres grunt.
als der rab erfuer die mär,
daz im daz vingerl enpfallen wär,
sein gevider er erschwang,
grosseu not in des betwang:
er flog des meres an ein ende
hin zuo ainer staines wende.
do er auf die staines wand was chomen,
do was im freud vil benomen;
er mocht dhain freud nicht gehaben
und begund trauren und clagen.
auf der selben staines wand
er ainen ainsidel vand,
der was da gesessen, daz ist war,
vollikleich zwai und dreissig jar.
do in der ainsidel von erst an sach,
do begund er in grüessen und sprach:
< rab, pis mir gotwilchomen!
dein clag han ich wol vernomen:
waz ist dir zuo laid geschehen?
des soltu mir der warhait jehen,
wann ich chen dich recht wol
( fur war ich dir daz sagen sol);
dein laid tuo mir bechant:
ich waiß wol,... du dienst sand oswalt aus engellant.
nu hat mir gepoten der himlisch trachtein,
daz ich sull dreistund piten umb den herren dein.>
des raben hertz was freuden vol:
er sprach:< seidu mich chenst so wol,
so chan ich dirs nicht verdagen,
ich müeß dir chunden und sagen
waz mir zuo laid sei geschehen.>
also begund der rab jehen:
< ich wolt werben meinem... herren
paideu nach wird und nach eren
und flog hin in daz land schon
zuo dem reichen kunik aron
und erwarb die kunigin guot
dem fursten nach allem seinem muot.
nu sant im die junge kunigin
pei mir ein guldein vingerlein:
daz ist mir enpfallen in daz mer,
ez möcht nit vinden ain gantzes her.
alleu meineu laid,
ainsidel, die han ich dir gesait.
seit ich nicht meinem lieben herrn
mag haim kömen mit grossen ern,
so chüm ich nimmer in engellant,
ainsidel, des nim mein treu zuo pfant!>
do sprach der ainsidel guot:
< rab, nim an dich vesten muot
und ergibs dem lebentigen crist
der aller ding gewaltig ist
himels und der erden:
wann der wil, so mag dein vingerl... funden werden.>
nu viel der ainsidel werd
creutzstal... auf die erd
und pat got und die lieben muoter sein
umb daz guldein vingerlein;
daz wisset, an der selben stet
sprach er mit treuen sein gepet.
nu wart er schon gewert
alles des sein hertz begert.
nu truog an der selben stund
ain visch daz vingerl in dem mund:
dem gepot der himlisch hailant,
daz er daz vingerlein füer auf des meres sant.
des nam der ainsidel guot war
und huob sich zuo dem visch dar.
er viel nider auf seineu knie,
daz vingerl er von dem visch enpfie.
nu sprach er zuo dem raben:
< du solt dich wol gehaben!
ich han daz vingerl hie in meiner hant,
nu füer ez haim in engellant.>
als der rab die red erhort do,
do ward er aus der massen fro.
der ainsidel nam daz vingerlein in sein hant,
dem raben er ez under sein gevider pant.
do gab er im sand johannes minn
und enpfalch in der himlischen kuniginn.
do flog der edel rab...
mer und land huntz an den sechsten tag.
als die zeit het... ein end genomen,
nu was er haim zuo lande chomen.
der rab in hohen freuden lebt,
hort, wie er ob seins herren purk schwebt.
aller not er gar vergaß,
auf einen hohen turen er gesaß.
er traib ein ungefuogen schal,
daz ez in der purg erhal.
sand oswalts diener vier
erhorten da den raben schier:
si hetten nicht mer zu weilen
und begunden vast eilen;
ir aller fräud si des betwang,
ir ainer fur den andern sprang.
si eilten an den stunden,
do si den kunik... funden.
der het nicht vergessen,
er wär schon zuo tisch gesessen
mit den pesten helden sein,
daz habt auf die treue mein.
do in die vier ansahen,
nu mügt ir horen, wie si jahen:
< her, wir wellen eu chunden und sagen
von eurem lieben raben:
der ist her haim zuo lande chomen,
her, daz hab wir wol vernomen;
wir haben in mit unsern augen gesehen!>
sant oswalt mocht nit lieber sein geschehen:
der milt kunig oswalt
sprang da von dem tische pald.
ein zoblin mantel er umb gevie,
froleichen er zuo dem raben gie.
sant oswalt der furst werd
schwief den mantel nider auf die erd.
des nam der rab guot war
und flog auf den mantel dar.
sant oswalt sich nider ducht,
den raben er liebleich aufrucht.
er sprach:< lieber rab mein,
du solt mir gotwilchomen sein!>
der rab ward hochgemuot:
er sprach:< nu dank dir got der guot!>
er truog in mit im drat
in sein pest chemnat.
do si niemant hort noch sach,
hort, wie sand oswalt sprach:
< ei hertzen lieber rab mein,
nu sag mir auf die treue dein
waz mir die kungin enpoten hai;
daz soltu mir sagen drat!>
deu red... daucht den raben schmach.
er sprach:< her, ir seit ein tail zu gach!
mich hat die müed und der hunger
meins lebens hart betwungen,
daz ich kain red nicht mag gehaben:
nu wil ich euch... talens nicht sagen.
ir sult mir zuo essen und zuo trinken geben,
so mag ich dester paß red mit euch pflegen.
ir müest leben in den sorgen
die lang nacht untz an den margen:
wann deu nacht hat ain ende genomen,
so sult ir her wider zuo mir chomen.>
des erschrikt sand oswalt ser.
pald hieß er tragen her
semel und guoten wein
gab er dem raben sein.
grosse sen in des betwang,
im ward deu nacht ains jares lang.
er lag untz an den margen fruo,
do gie er dem raben zuo:
er sprach zuo dem raben:
< noch soltu mir recht sagen,
waz potschaft du mir hast pracht
oder wes der kungin sei gedacht.>
den raben sein treue des betwang,
daz gevider er aus einander schwang.
er sprach:< lieber her mein,
lös mir den prief und daz vingerlein:
daz hat dir pei mir gesant
die chunigin von aron lant.
die edel kunigin her
enpeut dir wird und er;
dir enpeut die kunigin frei,
daz ir an got... nicht liebers sei
dan ir ist dein werder leib:
si wil, ob got wil, werden dein weib.
dem heiligen grab wil si werden untertan
und an jesum crist gelauben han.
herr, nu merk, daz ist mein rat,
waz si dir mer enpoten hat:
wellestu nach ir uber mer varen,
so soltu dich wol bewaren:
wildu mit gemach bestan,
zwen und sibitzig kiel muost du han
und als manig tausent ritter erleich
und die sein alle muetes reich.
du solt füeren helt guot
mit dir uber des meres fluot;
wären si des leibes nicht pider,
der chäm... chainer lemptig hin wider.
haiß dir des kieles maspaum
( und laß dir die wort nicht wesen ain traum)
beschlahen mit edelm gestain;
daz daz sei lauter und rain:
wenn du des nachtes verst auf dem mer,
du und auch dein chluoges her,
daz dir daz edel gestain erglast,
daz du mügest gesehen vierdhalbe rast.
du solt auf die kiel tragen
waz du zuo acht jaren muost haben
chost und guot gewant,
als du sein bedurfst in fremdeu land.
noch wil ich dir mer sagen:
ainen übergülten hirsch muostu haben.
ich sag dir, furst hochgeporen,
chumst du an mich..., dein arbait ist gar verloren.
von der kunigin gemait
han ich dir die potschaft gesait,
nu schau, werder furst frei,
wie der prief geschriben sei!>
do deu red alle geschach,
sand oswalt daz insigel aufprach:
der auserwelt degen
begund den prief... schauen eben.
do vand er geschriben inne
die himlisch kuniginne;
sand johannes, der werd man,
was auch geschriben daran;
sant oswalt sich selber vant,
erst ward im grosseu freud bechant.
sich und die kuniginne
vand er geschriben mitten inne:
si het in umbvangen,
gedrucht an ire wange,
chust in an den mund sein.
den prief het geschriben ain edleu chunigin.
do sand oswalt die groß genad ervand,
er sprach:< mein dienstläut alle sant,
setzt darnach eur sinne,
... daz wir zwen und sibitzig kiel vinden!
haisset mir sei machen vest,
si müessen tragen werd gest.>
nu berait er sich den winter lang:
grosseu sen in des betwang,
daz er nie dhainer rast gepflag
untz gen sand jorgen tag.
do het er ez allez zuosamen pracht
daz im zuo der vert was gedacht,
chost und guot gewant
im und seinen helden allew sant.
er hieß im pald her tragen
( als wir noch horen sagen)
golt und silber weiß,
der vert het er guoten fleiß.
darnach hieß er springen
und im goltschmid her pringen;
als er sein gedacht,
wie pald man im die maister pracht!
die weil wert nicht lange,
die maister komen... gegangen.
do si der chunig ansach,
nu mügt ir horen, wie er sprach:
< ir maister, seit mir gotwilkomen!
eur chunst han ich gern vernomen.
ich han nicht umb sunst nach euch gesant,
nu merkt waz ich euch tuo bechant;
umb waz ich euch petten wil
des lat euch nicht dunken zuo vil:
ir sult mir wurchen schon aus golt
( darumb gib ich euch reichen solt)
zwai und sibitzig tausent creutz guldein.
nu wurcht mir si durch den willen mein,
wan ich wil varen uber mer
mit ainem creftigen her.>
die meister worchten mit ringer hant,
die chunst was in wol bechant.
die cräutz wurden schier berait,
des taucht sich der künk gemait.
nu begund er zelen schon
den goltschmiden alz ir lon.
do si den solt heten enpfangen,
do schieden si von dannen.
nu lag sand oswalt aber in sargen
die lang nacht huntz an den margen,
wie er im aines sinnes erdähte
und sein dienstläut zuosamen prächte.
er lie nicht lenger beleiben
und hieß im prief schreiben
und enpot mit grossen eren
allen seinen landes heren.
do si sein potschaft vol vernamen,
wie pald sie gen hof kamen,
die ritter und chnecht
die im waren gerecht!
zwelf kunik kamen im schon,
iegleicher under seiner guldein kron;
vier und zwaitzig hertzogen her
die chomen im durch sein grosse er;
sechs und dreissig grafen lobsam
die prachten mangen werden man;
neun edel pischof
chomen im auf seinen hof
und waz si all dienstläut mochten gehaben
( als wir noch horen sagen):
damit wolten si im pei gestan
und in in chainen nöten nicht lan.
si chomen gen hof geriten
nach ritterleichen siten:
si waren berait mit guotem fleiß,
ir harnasch was silber weiß.
nu chomen si auf den hof dar,
ir was ein ungefuoge schar.
do si nu gen hof waren chomen
und daz sand oswalt het vernomen,
hort, wie er unter in umbgie
und si gar wirdichleichen enpfie.
er het si besamnet creftikleich
uber alleu seineu... reich,
huntz daz er zuo im gewan
zwen und sibitzig tausent man:
die waren all sampt helt guot
und auch ir leibes... hochgemuot.
sand oswalt freuet sich der eren,
daz er het so mangen dienstherren.
an den selben stunden
die zwelf kunik fragen... begunden;
den milten kunik oswalt
begunden si da fragen pald:
si sprachen zuo dem herren:
< je nu west wir recht geren,
warumb ir uns zesamen habt pracht
oder wes euch mit uns sei gedacht.
waz mugt ir mit uns ze schaffen han?
daz sult ir uns wissen lan.>
er sprach:< ritter und chnecht,
daz wil ich euch sagen recht:
ich wil varen uber des meres fluot>
( also sprach der furst guot):
< ich wil in die haidenschaft keren
und cristenleichen glauben meren.
ain haidmische kuniginne
die wil ich uber mer her pringen.
ez sei den wilden haidem
lieb oder laide,...
... ich muoß haben die kungin guot!>
also redt der furst hochgemuot:
< daz mag an eur hilf nicht geschehen>
( also begund er zuo in allen jehen):
< wer mir nu wel pei bestan
der sol mich daz wissen lan!>
also sprach der furst frei:
< wer zuo ritter worden sei
oder noch zuo ritter werden wil
den dunk der vert nicht zuo vil,
wann wer auf der vart wirt erschlagen,
des sel muoß grosse genad haben
in dem ewigen leben,
des wil ich eu mein treue geben!>
also sprach der furst her:
< leib und sel ist behalten immer mer,
iegleicher wirt rain als ain westerbar,
ir heren, daz sag ich euch fur war!
ir sult mir treu erzaigen,
wan ir seit mein aigen;
darzuo gib ich eu reichen solt,
paideu silber und daz golt.
ich wil euch leihen und geben
die weil ich han mein leben.
wol nu her, ir edeln kunk!
ir habt von mir lant... und purg;
und ir hertzogen hochgemuot,
ir habt... von mir... läut und guot;
ir grafen alle sant,
sei iegleicher an sein treu gemant;
und auch ir pischof her,
ir habt von mir wird und er.
ei seit all unverzait
und werdet schon mit mir berait
und berait euch mit mir auf die vart
und gedenkt an meinen vater sewart:
hab euch der ie dhain guot getan,
des sult ir mich geniessen lan!>
ir aller treu da wol erschain:
nu wurden die pesten uberain
und sprachen zuo dem herren:
< wir wellen euch helfen recht geren
mit leib und mit guot
hin uber des wildes meres fluot;
daz wel wir froleich mit euch wagen!>
nu begund er nicht... furpaß fragen:
der hochgelobt degen
hieß die guldein kräutz aufheben
und aus der purg her tragen,
als wir noch horen sagen.
er hieß si schutten auf ainen anger dar.
er sprach:< ir herren, nu nempt war:
wer mir der vert wil pei bestan
der muoß der chräutz aines han.
ob wir warden bestanden
von der haiden handen,
so wär wir cristen alle sant
pei den cräutzen... wol erchant.>
nu het er auf seinem hof erzogen
( des begund er got vast loben)
ainen hirsch achtzehen jar
( daz sag ich euch fur war),
der het so vil schons gezind,
daz wundert daz fremt hofgesind.
si beraitten sich mit dem hirsch dar
und niemant nam des raben war;
sand oswalt mit den herren unmüessig was,
daz er des raben da haim vergaß.
von den herren die da waren chomen
wurden die kräutz alle aufgenomen;
mit der selben vart
ein michel gedreng zuo den kräutzen ward;
ieglicher wolt sich hart schamen,
solt er der kräutz nicht aines haben.
si machtens auf die wappenrok all sant,
ob si chamen in fremde lant
und von den haidem wurden bestanden,
daz si pei den kräutzen sich erchanden.
nu wurden si schier berait,
als uns daz täutsch puoch sait.
daz her begund sich rütten uberal,
sich huob ein fraisleicher schal,
sand oswalt und all sein man
zogten... froleich von dan.
in was hin gen den kielen... gach,
man sprach in mangen segen nach.
sand oswalt mit seinen herren
eilet auf die chiel mit eren;
dar chomen die marner alle sant
und nomen die ruoder in die hant;
die anchel si aus geschussen.
froleich si von dem gestat flussen.
sand oswalt und alz sein her
schikt sich froleich auf daz... mer.
nun fuoren die werden helt guot
auf des wildes meres fluot
zwelf wochen und ain jar,
also sagt uns daz puoch fur war.
als die zeit het ein end genomen,
do waren die werden cristen chomen
frolich alle sant
hin gen aron in daz lant.
nu sahen si pei dem mer stan
ein purk was her und lobsam,
deu leucht von golt als ob si prun
und stuond auch schon gen der sun.
von zwelf turen guot
was die vest wol behuot;
die turen waren rot marblein
und stuonden auch... gen der sunnen schein.
auf ieglichem turen ain wachter
( also gelaubt mir der mär),
darauf si tag und nacht lagen:
der purg si schon pflagen.
do sand oswalt die vest ansach,
gern mugt ir horen, wie er sprach:
< daz mag wol deu purk sein
darauf want die liebe frau mein!>
daz was an dem abend spat,
do gieng sand oswalt zuo rat:
er sprach:< ratt mir all mein dienstman:
wie wel wir ez greifen an?
wann ich han wol vernomen,
wir sein in daz lant chomen.
mein herren alle sant,
ditz lant ist aron genont.
nu rat zuo, mein stoltzen herren,
daz unser die haidem nicht inne werden!>
nu het er ainen alten dienstman,
der sprach:< ich wil euch raten, ob ich chan;
volget mir ir fursten her,
so behalt wir wird und er!
ich sich dort pei dem wilden mer>
( also sprach er zuo dem her)
< entwer zwen hoch perg:
darzwischen hab wir... guot herberg;
dazwischen ist ain anger prait
( ir herren, daz sei euch gesait),
darauf sull wir uns zuo veld legen,
so ist sicher unser leib und... leben.
unser leib und unser guot
ist allenthalben wol behuot;
zwischen den pergen und auch dem mer
ist sicher unser her.>
si volgten all dem ainen rat
und eilten mit einander drat.
si heften an daz haidnisch gestat,
manik helt ab den kielen trat;
ez eilten die cristen alle sant
ab den kielen auf daz lant.
zwischen der perg auf den anger prait
mank held sich do zuo veld lait;
die hochgelopten degen
begunden sich schon zuo veld legen;
zwischen der perg auf daz veld
ward gericht mank herleich zelt.
si lagen zwischen der perg verporgen
und lebten doch mit sorgen.
do si nu zuo veld waren chomen
( als wir ez sider haben vernomen),
der milt kunik oswalt
sant nach seinem kamrer pald.
die weil wert nicht lange,
der chamrer kam gegangen.
do in der chunig ansach,
nu... horet, wie er zuo im sprach:
ez sprach der furst unverwegen:
< du solt mir den raben geben,
ich wil mich nu nit lengen,
ich wil in zuo poten senden,
daz er mir ervar an der kungin frei,
wes ir noch zuo muot sei.>
der chamrer hart erschrikt,
den herren er traurichleichen anplicht
und sprach:< ich muoß euch der warhait jehen,
ich han den raben auf dem mer halt nie gesehen!
ich han halt daran nie gedacht,
daz ich in mit mir hiet pracht.
ich want, edler furst reich,
ir hiet in selber gefüert gar taugenleich..>
der kamrer besargt des herren zorn
und want, er müest sein leben haben verlorn.
er kniet fur in auf daz lant
und sprach:< mein leben stat in eur hant.>
sand oswalt des erschrikt ser:
< o daz wir ie sein komen her!
o aller meiner dienstman>
( sprach der furst lobsam),
< ich pin chomen under die wilden haiden,
nu stat ez mir ie so laide!>
ez clagt der edel furst guot
als noch mang man vor laid tuot.
er sprach:< mein diener alle sant,
der rab ist noch in engellant.
nu was mir grosser ern gedacht,
hiet ich den raben mit mir pracht
gen der chungin hochgeporen;
also ist mein arbait gar verloren.>
er sprach:< all mein dienstman,
wie wel wir ez greifen an,
wir haben nicht recht getan,
daz wir den raben da haim haben gelan.
ob wir nu werden bestanden
von der haiden handen,
so wert euch, des ist uns not;
ich han euch gefuort in den grimmigen tod!>
des erschraken die dienstläut ser
und sprachen:< heut und immer mer!
werd wir von den haidem bestan,
so muoß ez uns an unser leben gan.>
grosseu not ward in bechant
und gedachten alle... haim zuo lant
an ireu weib und an ireu kindelein,
daz die nu solten verwaiset sein.
an den selben stunden
si vor laid ir hend wunden;
der herren clag die ward groß,
manger zäher in von den augen floß.
do sant oswalt die grosse clag ansach,
hort, wie zuo in allen sprach:
ez sprach der werd furst her:
< ir sult volgen meiner ler:
ir werden helt guot,
nempt alle... an euch vesten muot.
seit der manhait stät
und ziecht ab eur streitgewät.
ir stoltzen recken werden,
nu vall iegleicher... kräutzstal auf die erden;
freien und dienstman,
ruofet got von himel an
und pit die himlisch kunigin,
daz si uns helf froleich von hin!>
si volgten irs herren rat
und eilten aus dem harnasch drat;
si zugen ab ir streitgewant
und vielen kräutzstal... auf daz land.
si paten den himlischen fursten guot,
daz er si hiet in seiner huot
und si behuotet vor den haiden.
den cristen was aus der massen laide.
got und die muoter sein
teten da ir genad schein
und santen in ainen engel wert
nider auf die erd.
der engel kam in engellant,
do er sand oswalts raben vand.
do der engel den raben ansach,
geren mügt ir horen, wie er sprach:
< rab, ich chan dir nicht verdagen,
ich müeß dir von deinem... herren sagen.
wie hastu sein so lang vergessen?
wan er ist gar hart besessen;
er ist hart bestanden
in den haidnischen landen.
steig und straß ist im benomen,
er mag nindert von dannen chomen.
kümpstu im nicht zuo hilf in kurtzer zeit,
so verliesent si all iren leib,
man last ir chainen nicht genesen.
wie pistu so lang e von in gewesen?>
do deu red vol geschach,
der rab zuo dem engel sprach:
< engel, du solt stille dagen
und merk waz ich dir hab zuo sagen:
mein herr der sant mich uber mer,
do was ich im nutzer dann ein gantzes her.
ich flog im schon
hin in daz lant gen aron;
ich warb meinem herren
nach wirden und nach... eren;
in seinem dienst ward ich gevangen
und wolt mich der haidem haben erhangen;
und wär sein tochter... nicht gewesen,
er hiet mich halt nie lan genesen.
nu half mir deu junge chunigin...,
daz ich belaib pei dem leben mein...;
ir er wol an mir erschain,
daz ich mit eren kam her haim.
nu wie gar ist mein herr ain tor!
nu sagt ich im ez allez vor
do von er ist chomen in arbait;
daz han ich im... allez vor gesait:
ich sagt dem fursten hochgeporn,
chäm er an mich..., sein arbait wär gar verlorn.
nun hat er ainen hirsch an mein stat genomen,
des ist er in not chomen.
wil er icht senden den hirsch sein
hin zuo der freien kunigin?
nimpt er nun schaden, er und sein dienstman,
wärlich, da pin ich nicht schuldig an.
si nemen frum oder schaden,
den gewin sullen si an mich haben!>
do deu red was geschehen,
aber begund der engel jehen:
< rab, laß von deinem zoren
und küm zuo hilf dem fursten hochgeporen.
chumst du im nicht zuo hilf in kurtzer zeit,
so verliesent si alle den leib
und werdent all ze tod erschlagen,
mugen si dein hilf nicht gehaben.>
aber sprach der rab:
< engel, merk waz ich dir sag:
ich pin gewesen zwelf wochen und ain jar
( engel, daz sag ich dir fur war),
daz ich chainer schlacht speise
( engel, des wil ich dich erweisen)
zuo meinem leib nie gewan.
meinem herren ich nicht gehelfen kan!
do mein herr von dem land was chomen,
do ward mir mein pfrünt genomen
von dem choch und von dem chelner.
engel, merk meines hertzen schwär:
die begunden mein gar vergessen,
si gaben mir weder ze trinken noch ze essen;
si prachen mir ab prot und wein;
si vorchten nimmer den herren mein.
also ward mein gar vergessen,
ich muost... mit den värchlein essen.
also muost ich mein speis nemen,
mein her muoß sich sein immer schamen!
ich muost auch essen zuo allen stunden
vor dem tisch mit meines herren hunden:
welhem hund ich sein speis genam
der grain mich dann jamerleich an.
man gab mir weder wein noch prot,
von hunger lait ich grosse not.
mein gevider ist mir zerzerret ser,
meinem herren chan ich nicht gehelfen mer:
ich mag kain flug nicht gehaben,
und warden si all zuo tod erschlagen!>
do sprach der engel mer:
< rab, nu volg meiner ler
und erschwing daz gevider dein
als hoch dreu sper mugen gesein!
magstu des fluges nicht gehaben>
( also redt er zuo dem raben),
< so la dich her wider zuo der erd>
( also sprach der engel werd),
< dannoch hastu gelaist die treue dein
und muoß dir got und... die welt dester holder sein.>
der engel den raben übergie,
daz er daz gevider aus einander lie
und schwang sich von der erd.
des twang in der engel werd,
daz er sich in die luft zoch
vollikleichen zwelf sper hoch.
nu wolt er sich zuo der erden haben gelan,
daz mocht im der engel wol unterstan:
der engel den raben des betwang,
daz er sein gevider hoch erschwang
und flog hin uber daz wild mer
und eilet zuo sand oswalts her
und cham an dem vierden margen,
do sant oswalt lag in grossen sargen.
auf einen segelpaum er gesaß,
aller müed er gar vergaß.
do traib er ainen ungefuogen schal,
daz ez under daz her erhal.
an dem selben bort
in ain schefchnecht erhort,
dem mocht nicht liebers sein geschehen,
als wir noch horen jehen.
dem selben schefchnecht
dem geschach... aus der massen recht:
grosse freud in des betwang,
wie pald er von dem schef sprang!
er sprang zuo aller zeit
vollikleichen dreier clafter weit
und cham schier so zehant,
do er den milten kunig vand.
do er den... kunig ansach,
gern mügt ir horen, wie er sprach:
er sprach zuo sand oswalt pald:
< ei milter kunig oswalt,
gebt mir daz petenprot,
sich wil vollenden unser not!
ich muoß euch der warhait jehen,
euren raben han ich hie gesehen:
er ist her zuo lande chomen,
unser not hat ein end genomen!>
do deu red vol geschach,
sand oswalt begund lachen und sprach:
< und ist mein rab chomen aus engellant,
dreissig mark golts geb ich dir in dein hant
und mach dich zuo ritter,> sprach der furst her:
< chain schefchnecht pistu nimmer mer!>
do er daz petenprot enpfie,
wie pald er gen dem raben gie!
er sprach:< rab, pis mir gotwilkomen!
dein chunst han ich gern vernomen.>
er sprach:...< mein lieber rab,
nu fleug gefuog auf mich herab!
ich wil dir dienen immer willichleich,
ich pin von deinen schulden worden guotes reich.>
der rab sein gevider erschwang,
zuo dem schefchnecht stuond aller sein gedank.
der schefchnecht nicht enlie,
wie pald er in auf sein hand gevie!
nu gie er mit eren
hin zuo dem stoltzen herren.
der milt kunig oswalt
gie engegen dem raben pald;
mit mangem hochgelobten degen
gie er dem raben engegen.
daz die welt also abpirt,
daz kain pot mer also enpfangen wird
als der rab ward enpfangen
von sand oswald und von allen seinen mannen!
sand oswalt nicht enlie,
den raben er auf sein hand gevie
und sprach:< lieber rab mein,
du solt mir gotwilchomen sein!
seit du nür pist her chomen,
nu wird uns laides vil benomen.>
der rab ward hochgemuet:
er sprach:< nu dank dir got der guot!>
sand oswalt fragt in der mär,
wie dem frid in engellant wär.
er sprach:< frid und genad ist in engellant
under deinen dienstläuten allen sant.
doch kan ich dir nicht verdagen,
ich muoß dir also vil clagen...
uber den choch und uber den chelner;
herr, nu merk meins hertzen schwär:
do du von dem land ward chomen,
do ward mir mein pfrünt genomen
( si pflegent weder wird noch er,
si wänent, du chompst zuo land nimmer mer):
si begunden mein vergessen,
si gaben mir weder zuo trinken noch zuo essen;
si gaben mir weder wein noch prot,
von hunger lait ich grosse not
und muost nu essen zuo allen stunden
mit den värchlein und mit den hunden:
welhem hund ich sein speis genam
der grain mich gar jamerleich an.
her, nu gib mir dein treu zuo pfant,
wenn du haim kumpst zuo land,
daz du si ped wellest vahen
und an ainen galgen hahen!>
ez sprach der furst wolgetan:
< rab, du solt von dem zoren lan!
und tuo daz durch den willen mein,
als lieb ich dir mug gesein,
so wil ich dir des mein treue geben,
die weil wir paid haben unser leben
so chumstu von meiner schüssel nimmer mer,
zwar daz hab auf all mein er.>
er sprach:< nu wolt der himlisch trachtein,
daz dir wol wär gerast daz gevider dein!
die zeit hat ain ende,
so wolt ich dich zuo der kungin senden.>
do sprach der edel rab:
< herr, nu merk waz ich dir sag:
ez ist heut der vierd tag
( fur war ich dir daz sagen mag),
dannoch was ich in engellant,
herr, des hab dir mein treu zuo pfant.
ich enwaiß, ob ich her geflogen pin
oder ob mich trieget mein sin,
wan mir ist, werder furst frei,
als ich wol gerastet sei.
nu enpeut der chuniginne
waz dir sei in dem sinne,
so wil ich dir die potschaft werben,
und solt ich darumb sterben!>
er sprach:< sag der kunigin
fleissig den dienst mein.
ich sei her chomen zuo land,
ich und mein dienstläut alle sant,
und sei durch iren willen chomen her,
daz sei mir geb rat und ler,
wie ich si sull gewinnen aus der purk guot>
( hieß in reden der furst hochgemuot):
< daz si mir sag rechte,
ob ich umb si sull vechten.
daz tuon ich dann recht geren,
wann ich han mangen stoltzen dienstherren.>
der rab was list vol:
er sprach:< ich chan irs allez gesagen wol
und wil auch her wider sagen dir
waz si dir enpeut pei mir.>
der rab urlaib von dem herren nam
und schied auch frolich von dan.
hin gen der purk was im gach,
die herren sahen im vast hin nach.
er flog uber den perg hoch
der sich in die luft zoch;
der rab het nicht mer rest
und eilet zuo der vest.
als er zuo der vest was chomen
( als wir ez sider haben vernomen),
des raben gluk wol erschain,
die chungin vand er allein
oben an ainer zinnen:
her aus naigt sich die jung kuniginne,
der rab zuo ir nider flukt,
froleich si in... aufzukt
mit ir durch ain venster ein
und pat in gotwilchomen sein.
an der selben stund
si in fragen da begund;
si sprach zuo dem raben:
< du solt mir recht sagen:
wa liestu deinen herren?
wärlich, den säch ich recht geren.
daz er ist gewesen so lange,
des ist mein freud nach im zergangen.>
er sprach:< frau, ich tuon euch bechant,
mein herr ist her chomen zuo land
mit mangem werden ritter guot,
die hat er pracht uber des wildes meres fluot.
zwischen der zwaier perg
habend si ain guot herberg;
do ligent si verporgen
und lebent doch mit sargen.
nu hat mich mein herr zuo euch gesant her,
daz ir im gebt rat und ler,
wie er euch sull gewinnen aus der purk guot,
enpeut euch der furst hochgemuot.
ir sult im enpieten reche,
ob er umb euch sull vechten.
daz tuot er dann recht geren,
wan er hat mangen dienstherren.>
do sprach deu kunigin gemait:
< rab, daz sei dir und deinem herren gesait:
daz kristen und haiden,
all deu welt wär sein aigen
und hiet sich damit fur die purk erhaben,
so chund er ir nicht geschaden.
nu wil ich deinem herren raten, ob ich kan,>
sprach deu kungin lobsam:
< haiß in volgen der ler mein
und daz er nem ain rot gallein,
darein ain hundert helt guot
und die ir leibs sein... hochgemuot.
waz er sunst dienstläut müg gehan
die sol er zwischen der perg lan;
mit hundert küenen degen
sol er sich... fur die purg legen.
in ainer dunkel muoß daz geschehen,
umb daz in niemant müg gesehen.
da her fur die purg auf daz veld
haiß in richten ain chlains gezelt,
und wer in dan frag der mär,
so sprich, daz er leb an alle schwär:
daz si dan sprechen, si sein wäch goltschmid
und varn durch fremdeu lant nach irm sit.
so wirt er schon enpfangen
von meinem vater und von allen seinen mannen.
huntz wird auch ich ze rat
paideu fruo und spat,>
sprach deu kuniginne,
< wie daz ich käm mit im von hinnen.>
der rab was pider
und flog pald hin wider
zu seinem herren so zuehant
und tet im die mär bechant.
er sprach:< her, wildu er bejagen,
... zwelf goltschmid muostu haben!>
des erschrikt sand oswalt ser:
er sprach:< heut und immer mer!
daz sind mir erst starkeu mär.
nu han ich weder hamer noch schär
und muoß sein auch nemen grossen schaden,
daz ich kain goltschmid mag gehaben.>
die red erhorten zwelf helt guot,
die warn mit im gevaren uber des meres fluot.
die sprachen:< herr, ir sult euch wol gehaben!
wir wellen euch liebeu mär sagen.>
also retten si zuo dem herren:
von solicher chunst laß wir euch nicht gewerren.
< nu merkt uns furst lobsam:
unser sind zwelf jung man:
wir sein all sampt goltschmid...
und varn durch deu lant nach unserm sit
und sein worden guotes reich.
daz gelaubt uns furst lobleich,
daz wir all sein ritter worden
( daz gelaubt uns, furst hochgeporen),
do eu der vert ward gedacht.
nun hab wir den werchzeug mit uns pracht,
ob wir chämen in fremde lant>
( also retten si alle sant)
< und wir zuo nöten müesten komen,
daz uns daz guot wurd genomen,
- möcht ez dan anderst nicht enwesen,
so traut wir mit der arbait... genesen.
wir wellen eu mit treuen pei bestan
die weil wir mugen unser leben gehan.>
do sant oswalt die red erhort do,
do ward er aus der massen fro.
er sprach:< darumb wil ich euch leihen und geben
die weil ich han mein leben.>
zu den zwelf nam er hundert man,
domit huob er sich von dan;
mit den goltschmiden sein
schikt er sich auf ein rot gallein;
er het nicht mer rest
und hueb sich zuo der vest.
in ainer dunkel daz geschach,
daz si niemant... hort noch sach.
fur die purk auf daz veld
richt er im ain klains gezelt.
sein goltschmid richten sich zuo der arbait,
als uns daz täutsch puoch sait;
mit zangen und mit hämern
triben si ain groß getämer.
daz erhort des kunigs wachter:
ez tauchten in wunderleicheu mär.
do lief er also drat
zuo seins herren chemnat:
dem sagt er do die mär,
waz wunders fur die purk komen wär:
er sprach also schon:
< wol auf, reicher kunig aron!
ich chan dirs lenger nicht verdagen,
ich muoß dir fremdeu mär sagen:
ez sind fremd gest
chomen fur die vest;
von mangem werden man
sind dir deineu land gewunnen an!>
do sprach der wild haidem:
< wachter, la dir nicht wesen laide!
ez torst niemen haben getan,
des soltu meine treue han.
ez sind poten aus fremdem land,
die sind nach meiner tochter gesant;
ez sind werdeu cristen kind.
wek mir auf mein hofgesind!
ez ist umb si ergangen,
si müessen werden erhangen.>
do lof der wachter drat
zuo manger schon chemnat
und begund die haidem wecken
und aus irem schlaf schrecken.
er sagt in da die mär,
daz fur die purk komen wär
manik werder cristenman
und hiet in daz lant gewunnen an.
des erschrakten die haidem ser:
in ward von dem pett ger,
grosseu not ward in bechant.
si legten an ir streitgewant;
an den selben stunden
si ir helm aufpunden;
si verwapten sich grimme
in die liechten stachlin ringe;
si sprachen, ez wär der cristen end;
iegleicher gevieng zuo seiner hend
paideu schwert und schilt:
der haidem gevert ward unmilt.
daz erhort deu jung kungin drat
in ir selbs chemnat:
ainen seiden mantel si umb gevie,
wie pald si zuo dem vater gie!
do si den vater ansach,
daz wort si zuchtikleichen sprach:
< hertzen lieber vater mein,
du solt porgen der zucht dein!
woldest du mir ez vertragen,
so wolt ich dir die warhait sagen,
wer die gest möchten gesein.>
also sprach deu jung kunigein:
< ez sind all sampt wäch goltschmid
und varent durch fremdeu lant nach irm sit.
durch deines landes er,
vater, sind si gevaren her.
du solt nicht wesen so gach
und erzaig den cristen nindert schmach;
du und all dein knecht
sullet euch bedenken recht
und erzaigt in kain ubermuot;
vater, ez wär dir nicht guot.
vater, ich und mein fraue
( des soltu mir getrauen)
wir bedurfen wol vingerlein und haftlein:
die wurchent si uns, lieber vater mein.
so bedarftu, reicher kunik aron,
selber wol ein guldein kron:
die wurchent si dir aus golt;
vater, darumb gib in reichen solt.
des muostu immer er haben,
wo man ez sol singen oder sagen.>
die tochter den vater ubergie,
daz er von dem zoren lie.
er schuof mit seinen herren allen sant,
daz si abzugen ir streitgewant.
si taten durch not
waz in ir aigen her gepot;
die werden helt stät
zugen ab ir streitgewät;
si machten sich des harnasch ploß,
ir aller freud die ward groß.
als daz vol geschach,
deu tochter zuo dem vater sprach:
< vater, du solt nicht lassen bestan,
du solt zuo den maistern gan!
zuo in soltu gahen
und si gar wirdichleich enpfahen;
daz zimpt wol den eren dein,
hertzen lieber vater mein.>
er schuef mit allen seinen dienstman,
si solten legen... claineu wammes an.
die stoltzen haiden
begunden sich schon claiden.
der haidnisch kunk het nicht mer rest
und eilet aus der vest;
hin zuo den cristen was im gach,
die seinen zogten im wirdichleich nach;
ir funf hundert zogten schon
mit dem reichen kunig aron.
der milt kunig oswalt
gie her zuo dem haidem pald;
die goltschmid lie er stan
und begund mit den seinen... gen dem haiden gan.
do si der haiden ansach,
er begund si grüessen und sprach:
< ir cristen, seit mir willechomen!
eur chunst han ich gern vernomen.
eur kreutz sind guldein,
ir mügt wol guot kristen sein.
ich sich wol, ir seit ritter und chnecht:
nu sult ir mir sagen recht
( und tuot mir die warhait bechant):
hat euch iemant zuo poten her gesant?>
do deu red vol geschach,
sand oswalt zuchtikleichen sprach:
< uns hat niemant gesant her,
haiden, daz hab auf all mein er!
ich kan ez lenger nicht verdagen,
ich wil dir die warhait sagen:
wir sein wäch goltschmid
und varen durch fremdeu lant nach unserm sit.
nu was gesagt mär,
wie daz dein tochter... enpfestet wär;
die hietstu geben ainem man
( nicht anderst ich dir gesagen chan).
do wir deu mär wol vernomen,
auf dein trost sei wir her chomen
und wurden geren guetes reich.>
also sprach er listikleich:
< bedürfstu unser nicht zuo diener,
haiden, so beschaid uns der rechten mär,
du und dein frau die chunigin;
so gib uns ain genadigs urlaib von hin
und laß uns von hinnen varen;
got, der mag uns wol bewaren.>
do sprach der wild haiden:
< maister, lat euch nicht wesen laide!
seit ir her chomen durch den willen meiner eren,
so sich ich euch recht geren,
so sult ir von mir haben hilf und rat
paideu fruo und darzuo spat.>
do sand oswalt erhort die red do,
do ward er aus der massen fro.
von grossen fräuden er erschrikt,
taugenleich er aufplikt
und sprach:< himlischer trachtein,
tuo ez durch die grosse güet dein
und hilf mir, daz ich nimmer ersterb auf diser erd,
huntz daz deu lug von meinem mund gepüest werd
die ich hie han getan;
her got, des soltu mich nicht engelten lan!>
der haiden lie da nicht beleiben
und hieß den maistern... schreiben
waz si ain gantzes jar solten haben
hieß er in aus der purg her tragen:
paideu wein und prot
und waz den maistern was not;
zames und wilprät,
guoter chost alz gerät.
dannoch lagen si vor der purg, daz ist war,
zwelf wochen und ain jar,
daz si chainer frauen pild nie gesahen
( des begund in grosser kummer nahen)
noch kaines weibs gepär,
des ward in ir gemüet schwär.
nu sprach der milt kung oswalt
zuo seinen goltschmiden pald:
< ei ir herren alle sant,
ich wolt, wir wären... da haim in engellant!
wann daz cristen und haiden
und all die welt wär mein aigen
und hiet mich da mit fur die purk erhaben,
so chund ich ir nimmer geschaden.
ich möcht verzeren alz mein her,
dannoch müest ich varen uber mer,
daz ich nicht innen wurd... pald,
wie die junkfrau wär gestalt.>
daz geschach an ainem mantag morgen
was er entschlafen in allen seinen sargen,
do was im in dem schlaf fur chomen
( als wir ez seid haben vernomen),
wie er die kuniginne
aus der purg solt gewinnen.
aus dem schlaf er erschrikt,
von grossen fräuden er aufplicht:
do er die seinen vor im sach,
hort, wie er zuo in sprach:
< ir herren, ir sult euch wol gehaben!
ich wil euch liebeu mär sagen:
mir haben geraten die sinne mein,
wie ich sull gewinnen die... kunigein.
davon seit nür alle fro
und wurcht... dem hirschen... guldein clo,
so wil ichs im mit schnüeren seidein
pinten zuo den füessen sein.>
also sprach der furst hochgeporen:
< und macht mir zwai guldeiniu hirschhoren:
macht mirs schon und innen hol,
als si der hirsch auf dem haubt tragen sol.
noch wil ich euch mer sagen:
ein guldein dek muoß ich haben,
daz si neben des hirsch ge auf die erd.
so nim ich in,> sprach der furst werd,
< und füer in an den purkgraben zuo:
daz tuon ich aines morgens fruo,
so ist der chung ain ern reicher man
und jagt mir den hirsch her dan,
er und alle sein haiden.
lat euch nür nicht wesen laide:
leucht bleibt die port unbehuot,
so gewin ich leucht die kungin guot.>
die goltschmid wurden alle fro
und worchten im guldein clo;
si worchten schon mit ringer hant,
deu chunst was in wol bechant;
si worchten mit aller irer macht
paideu... tag und auch die nacht
untz an den sibenten morgen,
do chomen si aus den sorgen:
do was daz geschmeid allez berait,
als uns daz täutsch puoch sait.
sand oswalt nicht enlie,
den hirschen er do an gevie
an ain seidein sail.
er sprach:< her got, nu gib mir hail!>
an dem achtoten margen fruo
fuort er in an den purkgraben zuo;
do lie er den hirsch stan
und begund her wider zu der schmitten gan.
do ersach in des chunges wachter:
ez tauchten in wunderleichen mär.
domit lief er aber drat
zuo seins herren chemnat:
er ruoft aber schon:
< wol auf, reicher kunig aron!
heut soltu jagen geren,
dein grosseu er wil sich meren.
ich muoß dir der warhait jehen,
ain guldein hirsch han ich gesehen,
der get daus an dem purkgraben,
daz wil ich dir fur war sagen.
und wirt der hirsch hie gevangen,
du hast sein immer er in deinen landen.>
do sprach er aber schon,
der reich kunik aron:
< du vil stoltzer wachter,
du saist mir gar liebeu mär!
daz hab auf all mein er,
daz geticht get von den goltschmiden her.
die sind all sampt kunst vol
und habent den hirsch innen gemacht hol,
daz er lauft von den winden.
nu wek mir auf mein hofgesinde
und enpeut, wer ain stab müg getragen,
daz er mir den hirsch helf jagen.
wer versäß daz gejaid mein
den schied ich von dem leben sein.>
nu lof der wachter drat
zu manger schon chemnat
und begund die diener wecken
und aus irem schlaf schrecken.
er sagt in do die mär,
wie daz ain guldein hirsch komen wär
her an den purkgraben,
den wolt der kunig jagen.
do si die red erhorten do,
do wurden si aus der massen fro.
von dem pett si sprungen,
die alten und die jungen.
freien und dienstman
begunden sich do legen an.
si hiessen her ziehen schnelleu mark,
die waren kreftig und stark.
wie pald si darauf sassen!
grosser freud si sich vermassen.
si saumpten sich nicht lenger mer,
pogen und spieß hiessen si tragen her;
des begund si nicht verdriessen,
si wolten den hirsch stechen und schiessen.
die haiden hochgeporen
erschalten ire jaghoren
und ruoften an den stunden
allen iren hunden.
der haiden freud die was groß,
die porten man in aufschloß;
... deu port ward in auf getan
und die hund ab den stricken gelan.
do die haiden aus der purg waren chomen
( als wir ez sider haben vernomen),
des torwarten treu was groß,
die porten er crefticleich zuoschloß,
daz deu kungin guot
wurd vesticleich behuot.
der hirsch umbplikt:
o wie hart er erschrikt
an den selben stunden
ab den haiden und ab den hunden.
er het ze peiten nicht mer,
im was nür ze fliehen ger;
er huob sich ze fliehen pald
hin gen ainem vinstern wald;
dem hirsch was ze fliehen gach,
die haiden eilten im vast hin nach.
der hirsch an den perg floch
der sich in die luft zoch,
do was nie nicht lebentigs uber chomen
( als wir ez seid haben vernomen)
dann nür die wilden vogel.
die haiden wurden mit dem hirsch betrogen,
wan er lof uber den perg hin dan
vor mangem haidnischen man
in aller der gepär,
nür als er schlecht wär.
der hirsch mit dem golt,
als ez got selber wolt,
der cham... uber den perg zuo dem mer,
do er vand sand oswalts her.
do er nu under daz her was chomen,
daz in die herren heten vernomen,
iegleicher besunder
nam do groß wunder,
wie der hirsch zuo in chomen wär:
do sagt in niemant die rechten mär.
daz wist,... den wilden haiden
geschach aus der massen laide;
daz si den hirschen heten verloren,
daz was den haiden allen zoren.
... si jagten in dem wald entwer,
ainer hin, der ander her,
ainer dort, der ander hie,
si westen selber nicht, wie.
nu laß wir si den hirsch jagen
und süllen da haim von der kungin sagen.
die stuond oben an ainer zinnen
vor ir muoter, der alten kuniginne.
und vier und zwaitzig junkfrauen guot,
damit was si wol behuot.
die si ze nächst pei ir sach,
nu hort, wie si zuo der selben sprach:
si sprach:< liebeu gespil mein,
tuo ez durch die treue dein:
laß dir sein wol lonn
und hab mir mein mantel und mein kron
und ste da her an meine stat>
( also si deu junge kungin pat)
< fur mein muoter, die kungin frei,
und tuo, als ich ez selber sei.
waz sol ich dir sagen me?
mir ist in dem haubet worden we,
daz ich nicht lenger mag bestan,
ich muoß recht von der zinnen gan.
ich wil mich kuolen drat
in ainer schon chemnat.
wan mein krankhait hat ain end genomen,
so wil ich her wider chomen.>
die junkfrau tet durch not
waz ir deu junge kungin pot:
umb schwaift si den mantel schon
und satzt auf ir haubt die chron;
auf satzt si die chron eben,
die jung kungin begund sich von dannen heben;
die jung kungin huob sich aus der schar,
die muoter het sein nicht genomen war:
die junkfrau stuond in aller der gepär,
als ez die junge kungin wär.
nu lief deu junge kungin drat
in ir selbes chemnat
und schoner junkfraun drei
giengen mit der jungen kungin frei.
si liefen an den stunden,
do si vier rök funden:
die heten si vor her berait
( als uns daz täutsch puoch sait),
do in des ward zuo muot,
daz si wolten werden cristen guot.
die rök begunden si legen an,
als si wären jung man.
si satzten auf ir hüet,
gegen got stuond ir gemüet.
die vier minnechleichen maid
gurten umb... gurtel prait.
si legten an hosen und preisschuoch,
machmeten teten si mangen fluoch.
die vier maid hochgeporen
gurten umb... guldein sporen
in allen den gepären,
als ob si haidnisch ritter wären.
si namen vier schwert in ir hand,
also tuot uns daz puoch bechant.
si heten nicht zuo peiten mer,
her gen der porten was in ger.
in was verschlossen tor und tür,
stark ridel geschossen für,
daz si nindert mochten aus komen;
des ward in freud vil benomen.
si giengen oben an ain zinnen
und namen war, ob si ez möchten springen.
do taucht si die maur zuo hoch:
die jung kungin her wider ab... floch.
her zuo der porten was ir gach,
die drei eilten ir vast hin nach.
die junge kungin nicht enlie,
si viel nider an ireu chnie
zuo der porten an die maure,
do begund si hart trauren.
si sprach:< nu hort ich ie sagen mär,
wie genadig unser frau wär,
wie si prächte mit ir güet
wasser zuo der glüet.
marei, dein genad laß an uns scheinn...
und hilf uns armen magedein,
daz wir froleich komen von hinnen
und säld in deinem namen gewinnen!>
do deu pet vol geschach,
daz schloß sich von der porten prach
in aller der getät,
als ez... ain grosser wind auf geworfen het.
die stoltzen junkfrauen her
saumpten sich nicht lenger mer.
in was wol gelungen,
wie pald si fur die porten drungen!
do si nu her aus waren chomen
( als wir ez sider haben vernomen),
an der selben stet
daz tor sich hin wider zuo tet;
paideu tür und tor
ward paß verschlossen... dann vor.
si heten nimmer rest
und eilten von der vest
uber daz weit veld
hin gen sand oswalts gezelt.
nu het der rab nicht vergessen,
er wär... auf die goltschmitten gesessen.
die junkfrauen er ersach,
hort, wie er zuo dem herren sprach:
er sprach:< herr, ich chan dirs nicht vertagen,
ich wil dir liebeu mär sagen:
ich sich dort von der purg her gan
vier junkfrauen wolgetan.
mich triegen dann... mein sinne,
ez ist deu junge kuniginne...!
edler furst her,
saum dich nicht lenger mer:
du solt ir pald engegen gahen
und si gar wirdichleich enpfahen!>
do er daz wort vol gesprach,
sand oswalt liebers nie geschach.
der auserwelt degen
gieng der chungin pald engegen.
si was im aus in allen erchant,
wann si truog ain guldeins harpant:
domit bezaichent si daz,
daz si die jung kungin selber was.
sand oswalt nicht enlie,
liebleichen er si umbvie;
ains daz ander umbschloß,
ir paider freud die was groß.
der milt kunig oswalt
huob sich mit der kungin pald:
zuo der goltschmitten was im gach,
die drei eilten im vast hin nach.
do sprach der furst lobsam:
< wolauf, all mein dienstman,
und lat uns heben von hinnen!
ich han recht die jung kuniginne!>
die selben dienstherren
freuten sich der eren,
daz in so wol was gelungen
und si die chungin heten gewunnen.
der milt chunig oswalt
begund eilen also pald:...
hin gegen dem mer was im gach,
die seinen zugen im vast hin nach.
er het nicht mer zuo weilen
und begund vast eilen;
er eilet an die galein
mit der chungin und mit den helden sein.
er huob sich taugenleich davon,
die goltschmitten lie er vor der purg stan.
er fuor zwischen der perg so zuohand,
do er all sein diener vand.
er hieß ruofen an der stund
und tet allen seinen helden chunt
und hieß in sagen die mär,
wie daz er frolich chomen wär.
als si die red erhorten do,
do wurden si alle von hertzen fro;
von den herren allen
hueb sich ain frolich schallen.
daz her mit ainander aufprach,
von grossen freuden daz geschach,
daz si heten die junge kunigin:
nu mocht in nicht liebers geschehen sein.
zwischen der perg auf dem... veld
liessen si stan mang schon gezelt;
die hütten liessen si alle stan
und huoben sich nür pald darvon.
die rais in wol geviel
und eilten an die chiel.
sand oswalt und alz sein her
schikt sich frolich auf daz... mer.
dar chomen die marner alle sant
und namen deu ruoder in die hant.
die ankel si aus geschussen,
frolich si von dem gestat flussen.
do si nu auf daz mer waren chomen
( als wir ez sider haben vernomen),
in was wol gelungen,
den ruof si froleich sungen.
nu laß wir si got enpfolhen varen,
der mag si alle wol bewaren!
wir sullen nu nicht verdagen
und sullen... von der alten kungin sagen,
wie deu des morgens sprach,
do si den haiden zuoreiten sach.
si sprach also schon:
< pis mir willichomen, reicher kunik aron,
du und all dein dienstherren!
nu west ich also geren,
wie ez dir an dem gejaid wär gegangen,
ob du den hirsch hietst gevangen.>
er sprach:< liebeu frau mein,
la dir umb ain klaines guot nicht sein!
wir haben noch goldes vil,
und merk waz ich dir sagen wil:
mein goltschmid sind noch kunst vol
und chunnen mir ain andern hirsch wurchen wol.>
do deu red vol geschach,
deu alt kungin begund lachen und sprach:
< reicher kunig, laß an zoren,
all dein arbait ist... verloren!
dein pirschen und dein gejaid
daz chumt uns nu ser zuo laid:
unser tochter, deu chunigin,
die ist mit den goltschmiden von hin!
si selb vierde junkfraue,
o wie solt ich ir des getrauen:
si ist mit in auf dem wilden se!>
der haiden< wafen> laut schre...:
< do west ich wol, ließ ich leben den raben,
daz ich sein käm zuo grossem schaden!
daz ist... oswalt aus engellant,
der füert mein tochter an seiner hant.
nu chan er mir doch nimmer entrinnen
mit allen seinen sinnen,
ich entrenk in in dem wilden mer,
in und alz sein her!>
der haiden het ain guldein horen:
wann im ward von schulden zoren,
so satzt er ez an seinen mund
und tet ez allen seinen helden chunt.
daz horen was an den fristen
gemacht mit zauberlisten:
wann er ez erschallet creftikleich,
ez erhal in dem dritten kunikreich.
er erschalt sein horen groß,
daz ez unmassen laut erdoß.
daz... erhorten die landes herren:
si sprachen:< waz mag im gewerren,
dem reichen kunig aron?>
( retten die haiden alle schon).
... die herren auf den vesten
und die da waren die pesten,
di sprachen:< wir haben gehort daz horen,
unserm herren ist von schulden zoren.>...
do si daz horen hetten vernomen,
do wolten si dem herren zuo hilf komen;
si verstuonden sich wol der mär,
daz er in grossen noten wär.
si beraitten sich grimme
in ir liechten strachlein ringe
( daz wist, den wilden haiden
was umb iren herren mit treuen laide).
an den selben stunden
si ir helm auf gepunden
und chamen auf den hof dar:
ir ward ein ungefuoge schar;
nach ritterleichen siten
chomen si gen hof geriten.
nu fragten si der mär,
waz dem herren geschehen wär.
die wilden haiden
wurden des beschaiden:
man sagt in, deu kunigin
wär mit den goltschmiden von hin.
der haiden het nicht mer zuo weilen
und begund vast eilen;
zuo im nam er sein dienstman,
domit huob er sich von dan;
an die grossen galein
eilt er mit den helden sein.
der chung nam selb ain ruoder in sein hant,
... also teten die marner alle sant.
hin auf daz mer was in gach,
sie eilten sand oswalt vast hin nach.
daz geschach an ainem montag margen,
do sant oswalt fuor in grossen sorgen:
do waren in die haiden so nahent chomen
( aber sand oswalt het sein nicht vernomen),
daz die haidnischen man
wurden die cristen sichtig an.
hiet er do nicht gehabt den raben,
so wären die cristen ze tod erschlagen.
do het der rab nicht vergessen,
er wär auf ainen kiel gesessen.
do er die haiden zuo fliessen sach,
geren mügt ir horen, wie er sprach:
er sprach:< lieber her mein,
ez mag recht anderst nicht gesein,
ich hor daz mer diessen
und sich galein zuo uns schiessen:
der haiden ist uns her nach chomen,
wärlich, daz han ich wol vernomen.
ez wel dann got understan,
ich furcht, wir müessen daz leben verloren han.>
des erschrak deu kungin ser:
si sprach:< heut und immer mer!
und ist her nach chomen der vater mein,
so get ez mangem cristen an daz leben sein.
im ist umb mich laide
und hat mangen wilden haiden
pracht auf unsern schaden.
ich furcht, die cristen werden all erschlagen;
begreift in sein haidmischer zoren,
so... hab wir all daz leben verloren;
er wirt uns ertrenken
und in dem wilden mer versenken.>
sand oswalt die grosse clag ansach:
hort, wie er zuo der chungin sprach:
< junkfrau, ir sult euch wol gehaben!
an got selb chan uns niemant geschaden.
do haben wir cristen ain trost
( frau, daz han ich eu noch nit erlost),
daz chain cristen stirbt auf erden,
ez enmüeß sein rechter vaigtag werden,
- er hab dan verworcht sein leben
gegen dem himlischen degen,
so stirbt er auch e seiner zeit
und hat auch verloren sel und leib.
daz hat unser chains, ob got wil, noch entan:
wir sullen trost zuo unserm herren han
und bitt wir die himlisch kunigin,
daz si uns helf mit eren von hin!>
sand oswalt nicht enlie,
er viel nider auf seineu knie.
sein paid hend er auf gepot,
wan des betwang in grosseu not.
er sprach:< himlischer trachtein,
nu nim hin die treue mein,
daz mich auf ertreich chain man
nimmer mer nichts gepiten chan,
- wes er durch deinen willen begert,
her got, des wirt er alles gwert:
er pit mich umb purg oder umb land,
wes er mich durch deinen willen ermant,
und pät er mich umb daz haubet mein,
ich gab im ez durch den willen dein:
und hilf mir mit eren
hin von den haidnischen herren,
daz ich nicht chom zuo laide
hie von den wilden haiden!>
do sand oswalt daz vol gelobt,
zehant daz mer tobt,
daz er fuor in ainer clainen weil
des mers wol vierdhalb hundert meil.
do sant daz himlisch kint
dem haiden under sein galein ain nebel und ain wint,
daz si nicht mochten gesehen
( als wir noch horen jehen)
oder war... iegleicher keren solt,
als ez got selber wolt.
si fuoren dort und hie,
si westen selber nicht, wie.
den haiden lag ez hert,
aber auf sand oswalts gevert
do schain et liechteu sun
und was auch michel wun.
si fuoren niwan ainen halben tag
( fur war ich daz gesagen mag):
an den selben fristen
chomen die werden cristen
zwischen des meres auf ain sant,
also tuot uns daz puoch bechant.
an den selben stunden
die chiel man do heften begunde.
nu begunden si sich zuo veld legen
und wolten do rast pflegen.
do si zuo veld waren chomen
( als wir ez sider haben vernomen),
do chomen die haiden an den stunden,
do si die werden cristen funden.
do die haiden die cristen ansahen,
do begunden si aber paß gahen.
si sprachen:< und hiet sein die welt geschworen,
so müessen die cristen ir leben han verloren!>
sand oswalt die haiden zuofliessen sach,
hort, wie er zuo den seinen sprach:
< nu ir werden cristen guot,
nempt all sampt an euch vesten muot!
lat euch nicht wesen laide
und wert euch der haiden.
wir werden bestanden
mit werleichen handen.
wert euch, des betwingt uns not,
wir werden bestanden auf den grimmigen tod.
wer nu von den haiden wirt erschlagen,
des sel muoß grosse genad haben
in dem ewigen leben,
des wil ich eu mein treue geben;
daz habt auf all mein er,
leib und sel ist behalten immer mer!>
do sprachen die werden cristen guot:
< her, habt nür selb vesten muot!
wir wellen eu mit treuen pei bestan
all die weil wir mugen daz leben gehan.
wärlich, die wilden haiden
müessen von uns komen ze laide;
ir eilen und ir gahen
begint uns hart verschmahen
daz si uns her nach haben getan:
nu muoß ez in an ir leben gan.
si sullen des haben unser treue,
ir hervart muoß si hart gereuen;
zwar die haiden alle sant
koment nimmer mer haim... zuo lant!>
sant oswalt nicht enlie,
den sturmvan er selb in sein hant gevie.
her gegen den haiden was im gach,
die seinen eilten im vast nach.
nu waren die haiden alle sant
zuo in chomen auf daz lant:
sand oswalt die haiden ansach,
daz wort er furstleich sprach:
< ir haiden, ir sult euch weren,
euch chan niemant mer erneren!>
sand oswalt den haiden widerpot,
do huob sich angst und not.
chain man da nicht vermaid,
iegleicher rukt daz schwert von der schaid:
die waren alle liecht var.
nu drungen si auf einander dar,
haiden und cristenman
luffen an einander an.
do si zuosamen waren chomen,
do ward ein starker streit genomen:
si drungen zuosamen ainer geschwinden vart,
ainer den andern nicht enspart;
mit starken schwertschlegen
begunden si sich auf einander heben;
si wurden paidenthalben gewert
alles des ir hertz begert.
sand oswalt der weigant
fuort den sturmvon in sein selbes hand:
der manhait was er nicht ein tor,
den seinen vacht er ritterleichen vor;
er vacht als ein wilder per
und gab den seinen rat und ler;
er fuort den streit so weisleich,
des freuten sich die seinen all geleich.
die cristen waren unverzait
und pruoften den haiden arbait:
si drungen mit ainander dar
und begunden schmeln der haiden schar;
si machten ungefueg den streit
und schluogen schedleich wunden weit
durch die stachlen ring groß:
mang haiden do sein leben verlos.
die cristen begerten chainer rest
und bauten durch die helm vest
und durch daz stachlein gwant:
man velt die toten auf daz lant.
die cristen sich creftichleich rachen,
die haiden si schluogen und stachen;
die cristen die waren muotes reiche,
die haiden mochten in nicht geleichen;
den haiden muost misselingen,
wan si liessen sich verdringen,
ainer hin, der ander her;
des verlurn si wird und er.
man vacht ainen sumerlangen tag,
daz niemant chainer rast pflag
vollikleichen untz auf den abend dan:
do wurden erschlagen die haidnischen man.
chunig aron ward siglos,
dreissig tausent haiden er verlos;
die wurden im all sampt erschlagen,
als wir noch horen sagen.
ez mocht anderst nicht enwesen,
man ließ ir chainen nicht genesen;
si verluren all den leib,
daz klagten... die haidnischen weib.
nür des reichen kunigs aron
des begund man fur die andern... schonn:
daz tet man auch nür umb daz,
daz er der kungin vater was.
die cristen in untergiengen,
daz si den kunig aron viengen.
si fuorten in an den stunden,
do si sand oswalt funden.
do in sand oswalt ansach,
do begund er lachen und sprach:
< her schweher, seit mir got wilchomen!
eur chunst han ich gern vernomen.>
er enpfieng in wol mit eren,
er sprach:< ir sult euch taufen geren!>
do deu red vol geschach,
der haiden zorenleichen sprach:
< oswalt, wildu mich zuo... schweher han,
so soltu mich deines gespotes erlan!
an deinen got gelaub ich nicht,
wie halt mir darumb geschicht!>
do sprach der milt künk oswalt
zuo dem wilden haiden pald:
< du solt meinen got nicht schelten,
wann du machst sein gar hart entgelten!
ich pin an dir warden sighaft:
nu hat mein got wol die craft,
daz er dein... läut haist aufstan,
daz du si lebendig sichst vor dir stan.>
do deu red vol geschach,
hort, wie der haiden sprach:
< e milter kunik oswalt,>
sprach der wild haiden pald,
< daz wil ich reden an allen spot:
machtu des erpitten deinen got,
daz er den meinen hilft aus diser not
und daz si aufstend von dem tod,
so wil ich zu im cheren
und wil mich lossen taufen geren.
mag des aber nicht geschehen,
an deinen got wil ich nimmer jehen!>
do deu red vol geschach,
sand oswalt plikt gen himel und sprach:
< e himlischer trachtein,
ich man dich heut des todes dein
den du enpfiengd an des... kreutzes stam.
do erlost du frauen und man
mit deinem unverdienten tod;
nu man ich dich an die selben not:
hilf mir durch deiner marter eren,
daz die toten all... wider lemptig werden!>
do deu pet vol geschach,
ie ainer... den andern ansach:
si stuonden auf in allen den gepären,
nür als si sus entschlafen wären.
do sprach sand oswalt schon:
< sichstu, reicher kunik aron,
waz zaichens mein got hat getan?
noch soltu an in gelauben han
und solt pald gahen
und cristenleichen glauben enpfahen!
glaubstu an in creftikleich,
so besitztu daz ewig himelreich.>
do sprach der wild haidem:
< oswald, daz wär mir immer laide.
dein got ist ain junger tor!
der möcht mir nicht wesen vor.
ich wil gelauben an den alten,
der sol auch meines lebens walten
und waz der alt geschaffen hat;
an den glaub ich frue und spat!>
er sprach:< oswalt furst reich,
hiet ich siben haubet erleich
auf meinem leib stan
als ich doch nür aines han,
die ließ ich mir alle abnemen
( des wolt ich mich nimmer geschämen),
e daz ich gelaubt an deinen got,
wann darumb wär ich aller haiden spot!>
also redt er aus großem zoren:
< sichstu, mein läut sind wider lemptig worden:
hie an disen zeiten
wil ich erst mit dir streiten!>
die haiden die da lemptig worden
die sprachen:< her, lat von eurem zoren!
ir sult von dem krieg lan,
wir wellen euch nicht pei bestan!
wir sein gewesen an dir stund
pei der haissen helle grunt,
do ist uns also we geschehen,>
begunden die haiden alle jehen:
< habt ez auf alle unser er,
an machmeten gelauben wir nimmer mer!
er mag niemant nicht pei bestan,
wir wellen an jesum crist gelauben han;
dem wellen wir... dienen fur aigen,
der mag uns hilf erzaigen.>
do deu red vol geschach,
hort, wie der kunik aron sprach:
< e milter kunik oswalt,
nu hastu mein so grossen gwalt,
ich wolt mich taufen geren
und auch cristen glauben meren.
nu ist daz mer ein sultz und darzuo gruntlos,
darauf han ich sarg also groß;
daz mer hat nindert grunt:
enpfiel ich dir dan an der stund
hin in daz wild mer,
so möcht mir nicht gehelfen alz dein her.>
also sprach er traurichleich:
< oswalt, edler furst reich,
du gichst dein got sein ein hailant:
sichstu dort die staines want?
und birt dein got rain,
daz er aus dem herten stain
ainen prun lat erspringen,
do tauf ich mich innen.
mag des aber nicht geschehen,
an deinen got wil ich nimmer jehen!>
sand oswalt der hailant
gieng hin auf die staines want
und viel nider auf seineu chnie.
daz schwert er in die rechten hant gevie
und zoch ez aus der schaid:
der helt daz lenger nicht vermaid,
daz ort ließ er hangen nider,
sait uns daz puoch sider.
sand oswalt auf gen himel sach,
geren mügt ir horen, wie er sprach:
< e himlischer furst her,
ich man dich der heilgen tauf er
die du enpfiengd in dem heiligen jordan
paideu durch frauen und durch man:
nu hilf mir auf diser erden,
daz ein prun hie entspringen werde,
daz die haidnischen herren
in deinem namen... cristen werden!>
sand oswalt wart gewert
alles des sein hertz begert
von dem himlischen trachtein
und von der lieben muoter sein:
daz schwert im aus der hent prach
( von gottes chrefte daz geschach)
ab durch den herten stain.
gotes kraft da wol erschain:
von des schwertes ort
sich die staines want enpart:
nu lie sich ain schiel her dan
( daz sahen haiden und cristenman):
der was so groß, als wir noch horen sagen,
tausent wagen möchten in nindert haben getragen.
gottes craft die was groß:
aus der staines want ain prun gefloß,
der was zehen klafter weit
( sait uns daz täutsch puoch seit)
und nür ainer tief.
sand oswalt gar laut rief:
< sichstu, haidnischer man,
waz zaichens hat mein got getan?
noch soltu zuo der tauf gahen
und cristenleichen glauben enpfahen!
und woltstu daz nicht pald tuon,
so hastu weder frid noch suon:
ietzund mit dem schwert mein
schlach ich dir ab daz haubet dein!>
der haiden der red hart erschrikt,
sand oswalden er anplikt:
er sprach:< milter kunig oswalt,
dein got hat aller ding gewalt.
mein got ist machmet genant,
der haiden her uber alle lant:
des wil ich mich becheren
und cristen glauben meren.
ich muoß der warhait jehen,
ich han soleich zaichen von machmeten nie gesehen.
ich wil mich... dem... der jesus ist genant:
der ist her uber alle lant,
daran wil ich beleiben stät.
oswalt, zeuch mir ab mein gwät!
von got pistu gewert:
oswalt, mein hertz der tauf gert.>
sand oswalt der hailant
zoch ab dem haiden sein gewant.
er sprach also schon:
< vor hiest du der reich kung aron,
nu soltu werden zentinus genant
uber alle cristen lant!>
sand oswalt tauft den schweher sein
und darnach die vier magedein.
er tauft drei sumerlang tag,
daz er nie kainer rast gepflag.
an dem dritten tag, do sich tag und nacht wolt schaiden,
dannoch waren ungetauft zwen und sibitzig haiden:
die vorchten, ez wolt in werden zuo spat
und begunden eilen also drat;
si vorchten, si müesten versaumet sein,
und sprengen mit einander darein
und wurfen des wassers drei stund in den mund:
iegleichem ward ein raine sel kund.
als getauft wurden die haiden,
nu was in nicht mer laide:
si sprachen an den stunden:
< nu haben wir den tod uberwunden!>
si sprachen:< oswalt, furst her,
leben wir nu immer mer?>
do sprach der milt kung oswalt:
< got hat aller ding gewalt.
ich tuon euch haiden allen kant,
ir sterpt in dem jar noch alle sant.>
des erschrakten die getauften haiden ser:
< o we daz wir ie sein chomen her!>
si sprachen, als wir horen jehen:
< nu ist uns so we mit dem tod geschehen,
nu want wir an disen stunden,
wir hieten ez allez uberwunden.
müeß wir... noch ainstund ligen tod,
wie sull wir uberwinden die... not?>
si sprachen unverporgen:
< oswalt, hilf uns aus den sargen
und pitt den himlischen hailant,
daz wir ietzund sterben alle sant!
und solt wir also sargen daz gantz jar
( oswalt, daz sag wir dir fur war),
so möchten wir in den sunden verzagen
und namen sein an der sel schaden.
pit den himlischen trachtein,
daz er im unser sel laß enpfolhen sein!>
sand oswalt tet an der selben stat
wes in manger getaufter haiden pat:
er sprach an der selben stund:
< herr got, tuo mir dein genad chund
und hilf mir, daz die getauften haiden
senftichleichen verschaiden
und daz si also ersterben
und mit dem andern tod dein huld erwerben!>
sand oswalt ward aber gewert
alles des sein hertz begert
von got und von der... muoter sein:
die teten im ir genad schein,
daz die getauften haiden da geschwigen
und all fur tod da nider sigen,
daz si irs lebens verdurben
und gar senftikleichen sturben:
si wurden zuo aschen und zuo molt,
als ez got selber wolt.
mit dem andern tod
chomen si von der helle not:
got sand... ein englische schar,
die namen do der selen war:
si enpfiengen si an der stund
iegleichem von seinem mund
und fuorten si wirdichleich
in daz ewig himelreich.
sand oswalt nam den schweher sein
und die vier magedein
und alle seine dienstman
und zogten da frolich von dan.
der het er auch nechainen... verloren,
des freut sich der furst hochgeporen.
mit den seinen allen sant
chom er froleich gen engellant.
gen engellant sagt man die mär,
daz sand oswalt chomen wär
mit ainer schonen präut:
daz freischten geren alleu seineu läut.
die reichen chomen dar mit grosser gab,
die armen komen dar durch genad.
si erten den reichen kung oswalt
durch herschaft und durch gwalt.
nu het er ain schone hochzeit
( sait uns daz täutsch puoch seit)
von pfingsten huntz auf den subentag:
iedem man er zuo essen und zuo trinken gab;
man gab ez wirdichleichen
armen und reichen.
do deu hochzeit was zergangen,
die herren schieden von dannen;
si zugen... alle haim zuo land.
sant oswalt poten aus gesant
und hieß im pringen arme läut
( als uns daz puoch noch sait):
den wolt er geben ain spende
mit seiner milten hende.
dar chom der himlisch trachtein
mit den grossen genaden sein:
do wolt er beruochen
und sand oswalten versuochen,
ob im wolt laisten der furst guot
daz er im verhieß auf des meres fluot.
do die arm läut sein potschaft vernamen,
wie pald si gen hof kamen!
sand oswalt satzt nider... armer läut neun schar:
als manik tausent cham auch dar.
unser her nicht vergaß,
wie pald er zu der ersten schar saß!
do im do ward gegeben,
do begund er sich an die ander schar heben;
do er die ander gab enpfieng,
wie pald er an die dritten schar gieng!
dannoch wolt er nicht bestan
und begund an die vierten schar gan;
er het nicht mer ze weilen
und begund an die funften schar eilen;
er begund vast wandern
von ainer schar an die andern.
daz traib der himlisch degen,
huntz im des tags ward neun stund geben.
er tet gleich ainem armen man
und schied mit den armen läuten von dan
( an der selben stund
in niemant erchennen chund);
do deu spent was zergangen,
arm läut schieden von dannen.
dannoch wolt unser her nicht lan
und begund pald hin wider gan:
sand oswalten den fursten her
wolt er aber versuochen mer,
ob im wolt laisten der werd man
waz er im het verhaissen auf des meres tran.
schier cham der himlisch hailant,
do er den milten kunig vand;
fur den fursten wolgetan
begund er pärmikleichen stan:
nu sprach der pilgrein pald:
< e milter kunig oswalt,
du solt mir ain gab geben,
so dir got behüet dein werdes leben!>
er sprach, als wir horen jehen:
< pilgrein, daz sol geschehen!>
do sprachen die kamrer:
< her, gelaubt uns die mär:
der pilgrein hat heut zuosamen tragen,
er solt ein halbes jar daran haben.
er ist ein als geitiger man,
als wir in nie wurden sichtig an.
wir haben des war genomen,
daz er an die neunten schar ist komen.>
do sprach der pilgrein an der zeit:
< do han ich zehen kindlein und ain armes weib
an der herberg gelan,
die machten nicht mit mir her gan.>
der milt kunig oswalt
hieß im her tragen pald
zwelf fleisch und zwelf prot,
so mir got helf aus aller not!
darzuo gab er im ringe
zwelf guldein pfenninge.
daz muot die chamrer ser:
si sprachen:< nu küm her wider nimmer mer!>
unser herr het nimmer rest
und eilet von der vest
und gie so zehant,
do er die armen läut vand:
des guotes er sich schier verwag,
wie pald er ez armen läuten gab!
nu wolt er nicht lenger bestan
und begund pald hin wider gan.
sand oswalten den fursten her
wolt er aber versuochen mer,
ob im wolt laisten der werd man
daz er im het verhaissen auf des meres tran.
sand oswalt het nicht vergessen,
er wär schon ze tisch gesessen;
mit seinen helden guot
saß ze tisch der hochgemuot.
nu begund man pald her tragen
waz man zuo trinken und zuo essen solt haben:
zames und wilprät,
guoter chost alz gerät.
er erpot ez in allen wol,
wann er was gantzer eren vol.
nu begund der pilgrein dar gen
und fur sand oswalts tisch sten.
in ersahen die chamrer:
daz taucht si wunderleicheu mär,
daz er stüend vor dem fursten guot.
die hofschelk daz gar hart muot:
puoben und schintvessel
begunden da nicht vergessen,
si triben in vor dem tisch entwer;
ainer stieß in hin, der ander her,
ainer gab in dem andern dar.
sand oswalt begund des nemen war
und sprach:< solt ich daz nicht unterstan,
so wär ich nicht ain piderman!>
sand oswalt saumet sich nicht mer,
im ward von dem tische ger:
der edel furst nicht enlie,
wie pald er den pilgrein an sein hand gevie!
er tet als ein piderman
und fuort in auf den ofen dan.
er sprach:< du solt sitzen eben,
so haiß ich dir zuo essen und zuo trinken geben!>
sand oswalt der furst reich
saß wider zuo tisch gar wirdichleich.
dem fursten hochgemuot
truog man her ain praten guot,
den ersach der pilgrein
und sprach:< oswalt, durch die er dein
gib mir den praten guot,
so dich got hab in seiner huot!>
sand oswalt sprach mit eren:
< durch got wil ich dir in geben geren.>
den praten er selb auf gehuob
wie pald er in auf den ofen truog!
sand oswalt nicht vergaß,
wie pald er wider zuo tisch gesaß!
man truog im her hüener und vische,
da pei stuond auf dem tische
ain chopf, der was guldein gar.
der pilgrein plikt gar oft dar:
er sprach:< oswalt, du solt mir den chopf geben,
so dir got behuot dein junges leben!
er zimt dir nicht auf deinem tisch ze han,
er sol auf ainem altar stan,
daz man darin wandel daz lemptig prot.
gib mir in, so dir got helf aus aller not!>
der milt chunig oswalt
truog im den chopf auf den ofen pald.
sand oswalt nicht vergaß,
wie pald er wider zuo tisch gesaß!
ein twehel... was auf den tisch gelait,
die was lank und prait;
deu was als wol beschlagen
( als wir noch horen sagen)
mit silber und mit golt,
als si ain kunig... haben solt.
do sprach der pilgrein:
< oswalt, gib mir die twehel dein!
so wil ich sei gen ram tragen:
do sol man si zuo ainem altar tuoch haben.>
sant oswalt die twehel... aufhuob,
wie pald er si dem pilgrein dar truog!
er sprach:< nu trag si hin gen ram,
daz dir sein got selber... lan!>
do er so vil pat den fursten her,
daz muot die diener so ser:
schintvessel und chamrer,
den ward ir gemüet allez schwär:
si hetten nicht mer ze peiten,
si raichten in zuo der seiten;
den pilgrein wolten si pessern
und zukten ireu messer
und wolten in gestochen han.
daz begund sand oswalt unterstan:
sein grosseu er in des betwang,
daz er von dem tische sprang.
der edel furst hochgeporen
schluog ainen schintvessel zuo den oren,
den andern stieß er an den giel,
daz er an den rucken viel;
dem dritten gab er ainen ungefuogen schlag,
daz er gestrekt vor seinen füessen lag,
den vierden nam er pei dem har
und zoch in umb gar ungewar.
er sprach:< wart an die vaigen pueben,
wie treibent die so ungefuegen!
waz welt ir, umb weu er mich pitt?
nu get ez doch aus eurem kasten nit!
ich gehieß ez dem himlischen fursten guet,
do ich schwebt auf des meres fluot
und ich fuor in laide
vor den wilden haiden,
do ich besorgt den herten tod
( do half mir got aus der grossen not):
dem himlischen heilant,
dem gab ich da mein treu zuo pfant,
wes man an mich durch seinen willen begert
des wurd ain iegleich mensch gewert.
und pät er mich umb daz haubet mein,
durch in sol ez im unverzigen sein.>
mit der selben vart
den hofschelken verpoten wart,
daz si dem pilgrein nicht getörsten tuon;
sand oswalt schuef im frid und suon.
do sprach der pilgrein:
< euren zoren den lat sein!
ich rat euch auf... mein treue:
stecht ir mich, ez mächt euch... gereuen!>
sand oswalt der hochgemuot
saß wider zuo seinen helden guot.
er saß schon zuo tische eben,
do begund sich der pilgrein ab dem ofen heben:
er begund fur den tisch stan
und wolt auf niemant dhain sarg han.
er sprach:< oswalt, furst her,
noch wil ich dich piten mer:
alleu deineu lant
soltu mir setzen in mein hant!
gib mir auf schon
paideu zepter und chron!
ain chung sein treue laisten sol:
von got wirt ez vergolten wol.>
do sprach der milt kung oswalt:
< got hat ez allez in seinem gewalt.
mein treue laist ich so zuohant,
ich gib dir auf purg und lant.>
do sprach der pilgrein:
< oswalt, so gib mir auch die frauen dein!
zweu solten mir weiteu kunikreich,
ich hiet dann ain frauen tugentleich?>
sand oswalt der red hart erschrikt,
die frauen er traurichleich anplikt:
er sprach mit eren:
< pilgrein, ich gib dir si recht geren.
ich verzeich dich nicht der frauen mein,
möcht ez nür ir wil gesein.>
do sprach der auserwelt degen:
< frau, ich wil dich dem pilgrein geben
durch den willen unsers lieben herren:
der pett soltu mich geweren!>
si sprach, als wir horen jehen:
< waz ist gottes will daz sol... geschehen!>
sand oswalt sein frauen an sein hand gevie,
wie schon er mit ir zuo dem pilgrein gie!
er sprach:...< edler pilgrein,
laß dir si auf dein treu enpfolhen sein!>
also sprach der furst stät:
< pilgrein, nu gib mir dein gewät!
daz wil ich nun legen an
und wil mich geleichen... ainem armen man.
von dem meinem allen
wil ich nu willichleichen wallen
hin in fremde lant,
do ich pin unerchant.
reichtuom wil ich meiden
und willikleichen leiden
schmäch und armuot,
huntz got sein genad an mir tuot.>
domit urlaupt er sich mit sinnen
von der edeln kuniginne;
urlaib nam er von dem pilgrein
und auch von den helden sein.
seinen helden... was umb in laid,
als uns daz täutsch puoch noch sait;
den stoltzen fursten her
begunden si do clagen ser.
der milt kunig oswalt
eilet von den seinen pald.
hin uber den hof was im gach,
der pilgrein ruoft im pald nach:
< e milter kunik oswalt,
nu ge her zuo mir pald!>
sand oswalt tet durch not
waz im der pilgrein pot:
er gie hin wider geren,
des freuten sich sein lieben herren.
der edel furst wolgetan
begund fur den pilgrein stan
und sprach:< waz macht du mit mir ze schaffen han?
daz soltu mich wissen lan.>
do sprach der pilgrein:
< westu... nicht geren, wer ich möcht gesein?>
< ja,> sprach sand oswalt,
< hiet ich von got den gwalt,
so west ich ez recht geren,
hiet ich die genad von unserm herren.>
do deu red vol geschach,
hort, wie der pilgreim sprach:
< ich pin ez an allen spot
selb der lemptig got!
ich han beruocht
und dich aigenleich versuecht,
ob du mir woldest laisten, furst guot,
daz du mir verhiest auf des meres fluot.
daz hastu allez sampt getan:
purg und lant soltu... wider han,
daz wil ich dir allez... wider geben.
du solt aber chainer sunden mit der frauen pflegen!
du lebst nicht lenger dann zwai jar,
oswalt, daz sag ich dir fur war.
so soltu dan der vierzehen nothelfer ainer sein:
daz soltu haben von den genaden mein.
merk, wie du den sunden solt widerstan:
wasser soltu vor deinem pet han;
wann dich dein manhait wil betwingen,
so soltu in daz wasser springen.
also tuo auch deu frau dein,
und tuo daz durch den willen mein:
darumb wirt dir geben schon
daz himelreich zuo lon.>
damit der himlisch hailant
auf sand oswalts hof verschwant,
daz in niemant mer mocht gesehen,
als wir noch horen jehen.
sand oswalt der furst reich
dienet got gar wirdikleich,
er und deu kunigin:
die wolt auch gotes dienerin sein,
si begunden liebleich pei einander ligen,
aber weltleicher lieb si sich gar verzigen:
wenn si der welt freud betwang,
ietweders in daz wasser sprang.
si dienten got, daz ist war,
wirdichleich die zwai jar.
die weil het sich vergangen,
ir leben wert nicht lange:
si chomen des leibs in not,
wan si begraif der hert tod;
der welt muosten si sich verwegen
und begunden sich an ain pett legen.
si saumpten sich nicht mer
und hiessen in pringen zwen priester her:
si erchanten sich ir schuld
und wurben nach gotes huld
und berichten sich mit gots leichnam wert.
als man si solt legen in die erd,
do cham von himel ain englischeu schar,
und namen da der selen war
und enpfiengen si an der stund
ieglichem von ir mund
und fuorten si wirdichleich
fur got in daz ewig himelreich.
also ist sand oswalt erstarben
und hat gotes huld erwarben,
er und deu chunigin:
des sult ir sicher sein!
nu helf uns got der guote
und maria, sein liebeu muoter,
daz unser chains nimmer ersterbe,
huntz wir ir paider huld erwerben.
darumb sull wir pitten, daz ist mein rat!
damit sand oswalds puoch ain ende hat.