dîns gelükes walde got
vil kleinez puoch getreuwer bot
daz du saeliclîch gevarst
unde dîn zuht wol bewarst
mit rede als man ze hove sol
und kanstu dâ gepâren wol
des hân ich frum du êre
âne zwîvel immer mêre
ze als saeliclîcher arebeit
maht du gerne sîn bereit
wol dînen spehenden ougen
der heimlîch und der tougen
die man dich lât ze hove sehen
und kanstu vrowen rehte spehen
so ist sî der ich dich hân gesant
der immer dienen muoz mîn hant
diu rein diu süeze diu guot genant
und zer besten ûz erkant
die ich erkenne über elliu lant
des sî vor got mîn saelde pfant
owê wan getörstestû von mir
genendiclîchen künden ir
gruoz und al den dienest mîn
möht ez wol mit fuogen sîn
und waer sîn niht ein tail ze vil
und über mîner mâze zil
sô soldes dû ez der guoten sagen
wie nâhen ich si hân getragen
nu lange in mînem muote
got gebe mirz ze guote
und wie gar ich für elliu wîp
daz herze mîn und al den lîp
den muot die sinne und al mîn leben
ir ze lêhene hân gegeben
und wie gern ich ir hulden
geruochet sîz verdulden
guot lîp und êre
ze dienest immer kêre
diu mîn herz alrêrst entslôz
und dar in alrêrste schôz
die gedanke der minne
und sêre senede sinne
daz tet sî aleine
si süeze si reine
si hôhe si werde
diu werdest ûf der erde
von rehter wîbes werdicheit
daz nim ich wol ûf mînen eit
daz sî gar âne argen list
mit manegen werden tugenden ist
werder denne ich gesprechen müge
und mir von ir ze sprechen tüge
ouch mahtu wol der guoten sagen
und nimmêr dar an verzagen
daz ich ûf ir genâde gar
hôch in freuden vliegend var
sît der saeliclîchen stunt
daz ich ir tet ein lützel kunt
doch minner denne ich solde
und danne mîn wille wolde
mîns gernden willen den ich trage
gein ir genâden mange tage
und daz ich ûf ir genâden gewin
ir ritter immer gerne bin
daz mac ir güet erlouben wol
dêswâr als sî von rehte sol
sît ich von kinde her ir kneht
bin gewesen sô hât si reht
daz sî mich lâze ir ritter sîn
ich tuon ir den dienest schîn
des sich ir prîs niht darf geschamen
ez muoz in ir vil werden namen
immer mêre sîn getân
swaz dienstes ich gedienen kan
dar zuo dien ir mîn niwer sanc
dunk aber ich sie dar zuo kranc
von mînen tumben jungen tagen
daz ich die bürde niht müg getragen
als sî vil guote mir verjach
nâhest dô ich si jungest sach
durch mînen willen ich doch sage
swie tumb ich doch sî der tage
ich sî doch wol sô sinne grîs
daz ich behalt wol ritters prîs
ob sîs ze dienst geruochen wil
bot ichn getar dir niht sô vil
enpfelhen als ich wolde
ob ich mit hulden solde
wan reht als ich getrûwe dir
und pringestu liebiu maere mir
sô stât für wâr mîn freude hô
und pin ouch immer mêre vrô
lieber bot nu wirbe alsô
swaz ir gebiet daz sî getân
künd ich als ich willen hân
iwer botschaft erwerben
ich enliez si niht verderben
möht ich si wol volenden
mich möht sîn niht erwenden
weiz got kein unmuoze mîn
nu lât in iwern hulden sîn
daz ich iu mîn angest sage
die ich gein disen dingen trage
ich weiz wol wie ez ze hove stât
dâ frow melde spehent gât
und nimet ôt aller dinge war
dâ würd ich ze spote gar
wan ich bin unhovebaere
ditz ist mîn meistiu swaere
sô rehte reines wîbes hant
die ir mir ofte vor habt genant
wie getorst ich die gereichen an
und waere ich als ir ein man
des ich leider niht enpin
und het ich tûsent manne sin
ich müest die vart besorgen wol
niemen mir daz wîzen sol
wan zürnet sî die boteschaft
si hât den gewalt und ouch di kraft
sô wol erkenne ich vrowen zorn
daz ich daz leben hân verlorn
si gepiutet über mich zehant
in ir zorn daz ich verbrant
werde ûf einem rôste
wer kumt mir dâ ze trôste
oder mir geschiht ze lîden
von ir ein solhez snîden
daz nimmer geheilet
baz dann gevierteilet
klein als daz in der sunne vert
ist mir vil lîht aldâ beschert
sol aber ez mir sô wol ergân
des ich niht gedingen hân
daz sî sich zornes mâze
und mich ze rede lâze
als ich ir mîn rede gesage
sâ von dem selben tage
muoz ich die vinster bûwen
ich mac des wol getrûwen
ez heize lade ez heize schrîn
daz ich dâ muoz verslozen sîn
als in dem karkaere
von susgetâner swaere
mag ich wol verderben
und daz ich solde werben
daz ist dâ von verdarben gar
nein sô ich immer wol gevar
dîn angest ist gar âne alle nôt
wer solde ouch gern in den tôt
sînen lieben boten senden
mîn houbt wold ich verpfenden
het ich wider si missetân
des ich willen nie gewan
daz sî ir zuht iht braeche
daz si dir iht arges spraeche
dû solt mir gelouben daz
ez wirt dir erboten baz
danne ob du waerst des keisers kint
sô rehte grôz ir tugent sint
waz solt dir groezer êre
waz woldestu saelden mêre
danne die heinlîch als dir
wirt erscheinet von ir
und sold ich dir glîch nâhen sîn
der lieben werden vrowen mîn
dâ für naem ich niht den grâl
den der küene werde parcifâl
mit ritterlîcher arebeit
alsô kumberlîch erstreit
ich naem die selben wird aldâ
für ein küncrîche anderswâ
und het für wâr ir minne solt
lieber denn al der heiden golt
daz aber dû verswîgen solt
owê kundestû verdagen
ich solde dir noch ein tougen sagen
umb ein wünschen daz ich hân
nû vil mange zît getân
mit herzen und mit munde
von getriwes herzen grunde
des kund ich mich niht mâzen
noch deheine zît verlâzen
sît ich ze boten gedâhte dîn
ich wunschet daz ichz du solde sîn
zehant als du kumst aldar
und dich ir wîze hande clâr
beginnent ze wenden
vor güete in mangen enden
und an dich kêrt dicke
ir tougen spilnde plicke
und an dich gewendet ir rôten munt
sâ an der selben stunt
wolt ich dar ab ein küssen steln
daz solt aber dû mit triwen heln
sold ich ez mit heile pringen dan
wer waer ich danne ich saelic man
ich waer ôt freuden rîche
den engeln vil gelîche
âne zwîvel immer mê
owê des und immer wê
daz ich die vart belîben sol
daz tuot mir anders denne wol
doch strîchent âne lougen dar
mîn herz und al mîn sinne gar
und redent mînes willen vil
doch niender über rehtez zil
wan als ir êren wol gezimt
mîn herz im fürbaz niht nimt
deheinen wunsch durch minne rât
wan als ir êren rehte stât
hât aber mich mîn tumber gedanc
an steln oder an deheinen kranc
verleitet gegen der vrowen mîn
bot daz sol verswigen sîn
und niht ze maere werden brâht
wan ich sîn weizgot nie gedâht
mir waer der gedanke alze vil
nimmer ich sô tumben wil
noch mîn fuoge gekrenken
mit wünschen noch mit denken
mich nimmer vergâhen
in ir heinlîch ze nâhen
âne urloup vrävellîch
herre ist sî sô tugentrîch
als ir mir ofte habt geseit
sô bin ich des vil unverzeit
ich versuoche swie sô ez mir ergê
wie ez umbe ir genâde stê
und wil di vart niht langer sparn
got müez iwer gelücke an mir bewarn
wünscht mir heils und glückes nâ
vind ich niht grôz genâde dâ
sô kan ich nein sô kan ich jâ
gnâde vrowe gnâdenrîch
gnâdet mir genâdiclîch
gnâde bî gewalte wol gezimt
ob iwer gnâde güetlîch vernimt
swaz ich iwern gnâden sagen sol
so ist iwer güete gnâden vol
mich hât ûf genâde her gesant
der gnâden gert von iwer hant
und enbiut iu hêriu vrowe mîn
gruoz und al den dienest sîn
ûf iwer gnâde vil verre
iwer eigen man mîn herre
und giht iu frowe für elliu wîp
daz ir ze reht über sînen lîp
vrowe und gebieterinne sît
dâ wider hât sîn herze strît
und wil des nimmer ab gestân
ez sî iu gern undertân
mit der reinen eigenschaft
die man dâ heizet triwen kraft
der strît ist ungescheiden
immer zwischen in beiden
dem herzen und dem lîbe
daz nie deheinem wîbe
sô gerne noch sô schône
nâch minneclîchem lône
ein herze und ein lîp
gedient als er iu saelic wîp
ich hân den muot an im erkant
der mich ze boten hât gesant
und erkenne in des hercen wol
swâ mit ein ritter immer sol
sîn meiniclîchez meinen
lûtterlîche erscheinen
sô rehte reinem wîbe
ir herzen und ir lîbe
des hât er willen unde muot
iu ze leisten frowe guot
ouch hân ich des sîn sicherheit
die hoehsten wirde und saelicheit
der er von al der werlte gert
daz er der waer dâ mit gewert
ob ir geruochen wolt
daz er iu dienen solt
der genâden waer doch niht ze vil
mit hulden ich daz sprechen wil
ez entrüempt iuch vrowe reine
lützel unde cleine
und minnert iwer gnâden hort
minner vil denne umb ein ort
nu lât in einen heiden sîn
den getriwen lieben herren mîn
naemt ir sînes getriwen willen war
den er âne valsch sô rehte gar
iu ze dienest hât gewant
het ir den ze rehte erkant
er deuht iuch wol genâden wert
in der mâze als er ie gert
und belibe doch iwer werder nam
âne schaden und âne scham
waz schadet der bluomenrîchen heide
an ir ougen weide
und an ir liehten glanze
ob man ze einem kranze
ein teil ir bluomen brichet
ouch waen ich niemen wîser sprichet
daz ez schade müge sîn
swâ einem fiwer ein fiwerlîn
wan durch leuhten wirt genomen
ez schadet niht und mac gefromen
nu erschînet im reiniu vrowe guot
als ouch diu sunne den mânen tuot
den entzündet sie alsam ein lieht
und schadet doch ir schîne niht
sît ez in sô hôhe frumet
und ez iu niht ze schaden kumet
ob ir iuch underwindet sîn
des getriwen lieben herren mîn
und sol daz iwer genâde sîn
so ist iwer gnâde wol der schîn
den er für wâr wol heizen mac
freuden schîn und saelden tac
nu lât mich saelic vrowe guot
durch iwern reinen süezen muot
mînem herren pringen hin
von iwern gnâden den gewin
daz ich gein sîner frâge sâ
mit freuden müeze sprechen jâ
gnâde ist endelîchen dâ
gnâde frowe ob ich hân
gein iwern gnâden iht missetân
daz ich iu bî fremder hant
und âne urloup hân gesant
mînen muot und mîn botschaft
daz gebôt mir der liebe craft
und diu triwe die ich trage
gein iwern hulden mange tage
hât mîn bot unreht gepeten
ich wil in nimmer des vertreten
er enlîde puoze darumbe
als von rehte ein tumbe
hât er sölhes iht gegert
des ich iuch niht duncke wert
beidiu ze nider oder ze kranc
hât er âne mînen danc
gemuotet saelic vrowe mîn
daz ir mich lât ze dienste iu sîn
getorst er ie sô hôhe gepiten
ein wîp mit alsô reinen siten
spraeche ich frowe daz ist mir leit
dran begienge ich grôze unstaeticheit
wan sold ich ez bî dem eide sagen
und die wârheit niht verdagen
sô seit ich daz mir waere
lîp unde guot unmaere
het er halt die bet vermiten
wan ich wil ir selbe piten
immer al die wîl ich lebe
ich erwerbe an iu die selben gebe
ez ist mîn immer werndiu ger
sol ich mit schilde und mit sper
immer ritters prîs bejagen
wirt immer fiwer ûz helm geslagen
und verhowen schildes rant
mit swertes swanc von mîner hant
wirt immer sô von mir gestriten
daz der boinder wirt geriten
mit rehter hurt aldar gezilt
wirt sölhes iht von mir gespilt
daz ritterschaft geheizen mac
so geleb ich nimmer lieben tac
ob daz anders iht geschehe
wan daz ich des prîses jehe
vrowe iwern hulden
und wil ouch gerne dulden
durch iwers prîses êre
die wâge immer mêre
swâ man nâch prîse ringet
swie mir dar an gelinget
ich erwerbe wird oder scham
des sî getiwert iwer nam
sol mir immer prîs geschehen
des muoz ich iu ze prîse jehen
wan er wirt durch iuch bejagt
ouch bin ich des vil unverzagt
swaz frowen gnâde sî genant
ez müg an iu mîn dientiu hant
bî mînen jugentlîchen tagen
vil saeliclîche noch bejagen
ez ligt an iu aleine
der trôst den ich dâ meine
und aller mîner freuden bejac
dar zuo mîn ôsterlîcher tac
daz weiz er wol dem niemen niht geliegen mac
owê minne wâ ist dîn rât
wie rehte nâhen ez mir gât
daz du mir sô lange vrist
vremde und alsô verre bist
mit troestlîcher lêre
und doch mit herzen sêre
mir alsô rehte nâhen lîst
und mir niht wan kumber gîst
des mac sich wol dîn güete schamen
du krenkest dînen süezen namen
sît daz du minne bist genant
und doch gegen mir hâst gewant
sô gar unminneclîche site
dâ krenkest dû dîn êre mite
du êrest mangen valschen man
der dir niht gedanken kan
und übersihst an êren die
die von dir gewancten nie
daz ist an mir wol warden schîn
ich was ie der dienest dîn
und wil halt sie ez mir ergê
an dir belîben immer mê
nu bistu lônes gein mir ze laz
du möhtest einen heiden baz
besorgen und bedenken
wie lange wil du wenken
dîner troestlîchen helfe an mir
nu het ich doch enpfolhen dir
vil verre ûf die genâde dîn
den cleinen gefüegen boten mîn
den ich ze boten über lant
der werden reinen het gesant
der minneclîchen guoten
der werden hôchgemuoten
der hôhen der werden
der werdesten ûf erden
ich mein die werden vrowen mîn
der ritter ich sol immer sîn
und immer mêr vil undertân
die wîle ich lîp und leben hân
dem selben armen boten mîn
soldestu geleit gewesen sîn
und in ze hofe haben brâht
und des er selbe was unverdâht
des solde in durch dîn êre
bewîset haben dîn lêre
dô lieze dû in under wegen
dâ von ist dâ nider gelegen
diu botschaft und mîn êre
versmaehet alze sêre
und verfuort in manigen spot
wart diu potschaft und der bot
waz aber er verendet habe
mîner langen ungehabe
und mîner hercen swaere
tuot hin daz ist ein maere
des ich wol sanft enbaere
waz aber im dort geschaehe
leides unde smaehe
daz kunde ich ervinden hie
mit deheiner vrâge nie
wan daz ich leit und ungemach
wol an sînen geberden sach
und daz ich in sît nimmer mê
mit deheiner slahte vlê
mit süezer bet mit scherpfer drô
erbiten weder sus noch sô
noch ertwingen kunde
daz er noch ze einer stunde
ze hove waere wider komen
und daz het aldâ vernomen
wie man mîn dâ gedaehte
ob mich mîn vrowe ze aehte
oder ze banne het braht
oder wes ir waere gein mir gedâht
dô brâht er mir ein maere
des ein zwîvelaere
villîhte möhte erschrocken sîn
ein rede diu mir die sinne mîn
het verirret und al den muot
wan daz ir güete ist alsô guot
swaz sî gein mir gesprechen kan
dâ sol ich nimmer niht an
verdenken noch versinnen
wan genâden unde minnen
sold ich durch vremden gruoz verzagen
sold mich ein wortelîn verjagen
von mînem hôchgedingen hin
sone het ich herze noch sin
sold ich alsô kêren
von mînen besten êren
die ich ze der werlt haben sol
wie kunde mir danne gelingen wol
wie sold ich armer denne leben
wolt ir mir solhen rât geben
herzen meisterinne
ich mein iuch vrow minne
des getrûwe ich iwern gnâden niht
daz ir der werden zuoversiht
die ich gein mîner vrowen hân
mich immer heizet abe gestân
wan des volg ich iwerre lêre
noch iwerm râte niht mêre
danne einem sêre tobenden man
der rât und sinne nie gewan
und bit mir alsô helfen got
daz mir mîn selbes bot
in mînem seneden gedingen
ie getorste bringen
von mîner vrowen maere
sô gar untroestebaere
er het ez sô tiuwer
erarnet in dem fiuwer
daz er waere al gar verbrant
wan daz er mîner vrowen hant
vil niuwens het gerüeret
er waere alsô zerfüeret
reht als diu leuber tuot der wint
immer sô si ervalbet sint
und daz er sô wol vor mir genas
sô nâhen im der tôt was
des danke wan der vrowen mîn
hie mit sol sie geêret sîn
ob ez mîn vînt waere
der mir herzen swaere
taet âne alle schulde
dem wold ich durch ir hulde
erbieten dienst und êre
geruochte sîs diu hêre
nu geruochet si aber diu reine
leider alze kleine
triwe unde dienste von mir
saelic minne daz clag ich dir
und pit dich vrowe hêre
râtes und lêre
der bedarf ich beider sêre
und kunde ich als dîn kumber stât
vriundes lêre und vriundes rât
ûf ein sô vrîez leben
nâch mînem willen wol gegeben
sô helfe mir got den gaebe ich dir
und woldestûs getrûwen mir
ich enweiz niht râtes alse guot
als triwe unde staeter muot
gein werdes wîbes hulden
dâ mit mac man verschulden
ir vreundes gruoz ir herzen gunst
bezzer lêre und bezzer kunst
bezzer rât und bezzer sinne
zerwerben werde minne
diu was ie vil unvernomen
wie sol man baz ze heile komen
danne daz man werden wîben sî
mit triuwen staetes dienstes bî
und alles des vil unverzaget
dâ mit man ir gunst bejaget
daz ist ôt diu werde ritterschaft
dâ mit man mit der tugende kraft
allen schanden widerstê
ich enweiz niht sô guotes mê
daz selbe daz was ie mîn rât
sît den rât dîn herze hât
sô kum des râtes nimmer abe
und als ich dir gerâten habe
sô habe in staetem muote
den rât in staeter huote
daz dû dem besten wîbe
ir herzen und ir lîbe
dîne zît und dîne jâr
lebest sunder wenken gar
wirt sî diu reine guote
diu reineclîch gemuote
staetes muotes an dir gewar
kanstuz alsô bringen dar
sô kan sî diu hêre
vreude saelde und êre
dir füegen immer mêre
nu clagest aber dû den boten dîn
ez sol im misseboten sîn
mit smaehen alsô sêre
daz er sît immer mêre
ze keinen zîten sider
getörste komen wider
daz soldes du wol ze mâzen clagen
umbe einen gar verzagten zagen
lâ dir niht wesen swaere
ich sage dir wol ein maere
daz des selben boten sint
bruoder unde bruoder kint
wol drîzic in dem lande
daz man âne angest sande
ir ieslîchen über tûsent lant
du hâst in doch in dîner hant
un mager ez selben hoeren wol
ob ichz von im sprechen sol
der dir ze boten rehte tauc
wan er nie wort gelauc
noch geliuget umb ein hâr
und sold er leben tûsent jâr
den selben soltu senden dar
und sage im dînen willen gar
unde doch niht anders mê
wan alsô dîn wille stê
ich meine in dem herzen dîn
dâ bî lâ dir verboten sîn
liegen unde smeichen
des pflegent die muotes weichen
dâ mit soltû niht werben
du muost für wâr verderben
wil dû der guoten liegen
und sî mit worten triegen
triegen warumb sprichestu daz
du weist ez wol und niemen baz
wie sî mîn herze meinet
und nâch ir hulden weinet
alsô nâch trôste kleiniu kint
die dürftic unde weisen sint
swer die troestet der tuot wol
nu bin ich ouch mit seneder dol
und mit kumberlîcher swaere
weiz got vil weisenbaere
und ist ôt niemen der mir sî
mit trôste in mîner swaere bî
vil lîhte waere ez etswer
wan daz ich des trôstes ger
von niemen in der werlde mê
sô ich nimmer frô gestê
wan von ir einer güete
si eine mac mîn gemüete
troesten und untroesten sô
daz ich bin immer mêre frô
oder immer mêre an vreuden tôt
erkande aber sî die senden nôt
und di senedebaeren leit
die von ir mîn herze treit
sô rehte guot erkenne ich sie
daz si mich doch eteswie
troeste in mîner swaere
un ob ich ein heiden waere
sie müeste mich geniezen lân
daz ich si ûz al der werlde hân
und ûz allen wîben ûz erwelt
und ir hân sô gar verselt
daz herze mîn und al den lîp
si reine süeze saelic wîp
si vrowe ob al den freuden mîn
si lieze mich ir weisen sîn
und trôste mich an weisen stat
die wîle aber mich gelückes rat
von hôhem muote zücket
und mich mit sorgen drücket
sô saget mir mîn selbez lôz
ez sî mîn sender kumber grôz
weisen kumbers hûsgenôz
alsô raubt ir minne mich
ie dar under sô sorge ich
wie ich ir bewaere
daz rehte wâre maere
daz ich ir âne argen sin
sô rehte gar einvaltic bin
daz wenken unde liegen
smeichen unde triegen
und swaz den muot von staete nimt
und gegen vrowen niht enzimt
daz ich daz nie gein ir gewan
ich bin ir staeter dienestman
des sende ich ir ein staetez pfant
ich sende ir ûz mîner hant
mîner vinger einen
und möht ich ir bescheinen
mîn inneclîchez meinen baz
sô helfe mir got ich taete daz
der ist in ir dienste verzert
mir ist der wille vil unerwert
ich welle ir weizgot sol ich leben
noch michel mêre zinses geben
ich meine guot herze unde lîp
si reine süeze saelic wîp
si vrowe ob al den freuden mîn
si müeze mir genaedic sîn
den vinger den ich ir hân gesant
ûz mîner dienden zeswen hant
der was ze dienste ir geborn
nu ist er in ir dienste verlorn
des mag er sî wol riuwen
wan er hât ir mit triuwen
gedient unz an sîn ende
ich hân in ûz mîner hende
ir umb anders niht gesant
wan daz er mîner triuwen pfant
gegen ir immer mêre sî
sô daz ich alles valsches vrî
gegen ir sî die wîle ich lebe
und daz ich ir diu jâr mîn gebe
ze dienste immer sunder wanc
daz ist mîn muot und mîn gedanc
mit triuwen immer sunder kranc
vil werdiu minne nu bit ich dich
durch dîne tugent daz du mich
dir lâzest wol enpfolhen sîn
gein der vil lieben vrowen mîn
nu var mit mînem boten dar
und hilf im daz er sich bewar
mit fuoge mit rede als er sol
du maht mir dâ gehelfen wol
als sî vernem den boten mîn
sô sol dâ sâ dîn helfe sîn
und sol ûf sliezen mir daz tor
dâ ich bin lange gewesen vor
und kan ouch nimmer komen drin
mir helfe drin dîn güetlîch sin
ich meine ir herze daz ist verspart
und vor mir manicvalt bewart
dâ soltu durch mich komen für
und sliuz ûf dir und mir die tür
und hilfestû mir vrowe dar in
dîn eigen ich dâ immer bin
in dem himelrîche
waere ich gewislîche
sô gern niht daz ist alsô
mîn muot müest stîgen immer hô
solde ich dar inne gesinde sîn
in dem herzen der vrowen mîn
sô waer ich alles des gewert
des mir der muot ze freuden gert
ich waer saelic ich waer rîch
sô lebt niht mannes mir gelîch
jâ wil ich ûf die triuwe mîn
ir immer drumbe diende sîn
daz sî mich in ir herzen grunt
hûse mir ist für wâr daz kunt
daz nie herze sô reinez wart
noch vor wandel baz bewart
danne ir herze wandels frî
ir ist sô hôhe tugende bî
daz ich ir hulden immer ger
nu hilf mir minne daz sî mich wer
ir hulden durch den willen dîn
und ouch durch den dienest mîn
der sol ir immer staete sîn
guot ritter friunt geloube daz
kund ich dir wol gehelfen baz
danne ich gehalf noch ritter ie
der sich mit dienste an mich lie
daz taet ich dir mit triwen gar
sît du mir dienst dîniu jâr
sô wil ich ûf die triuwe mîn
hin varn mit dem boten dîn
ze dîner vrowen wandels frî
und wil ir nâhen wesen bî
dâ dîn bot wirbet dîn botschaft
sô wil ich sâ mit mîner kraft
sliezen ûf ir herzen tor
du solt niht lange sîn hie vor
wir süln dâ gesinde sîn
in dem herzen der vrowen dîn
dâ vinde wir gesindes vil
des ich ein teil dir nennen wil
zuht unde wîplîch güete
scham unde guot gemüete
senfte sit wîplîch gelâze
an allen dingen rehtiu mâze
werdicheit und êre
hôher tugende lêre
süeze grüeze güetlîchiu wort
lieplîch blicke freuden hort
ich waere an guoten witzen blint
wolde ich die tugende die dâ sint
alle nennen sunderlîch
sô waer ich niht wol sinne rîch
niht mêr ich dâ von sprechen sol
ir herze ist allez tugende vol
dar inne sul wir gesinde sîn
ich unde dû geselle mîn
des kan si niht geweigern mir
ich helf uns drin dir unde mir
vil süeze minne nu lôn dir got
daz dû wil selbe sîn mîn bot
hin zuo der lieben vrowen mîn
daz wil ich immer diende sîn
mit maniger hande ritterspil
sol ich iu beiden dienen vil
dir unde mîner vrouwen
man sol mich offte schouwen
in iuwerm dienest harnaschvar
und sol daz sîn mit triuwen gar
swaz sô ich minne gernder man
mit lîbe mit guote gedienen kan
der dienst wirt an iuch geleit
mit lûterlîcher staeticheit
ich bin ze dienste iu geborn
und hân ze freuden iuch erkorn
des hât diu staete mîn gesworn
wol her friunt an mînen rât
an den mîn rât besunder stât
gebt mir lêre und gebt mir rât
dar nâch als ez mir nu stât
friunte râtes lêre
bedorft ich nie sô sêre
nâch herzenliebe für herzensêre
suoche ich friunde rât unde lêre
nu râtet unde lêret wol
als friunt friunte râten sol
ich meine iuch beide herze unde sin
in iwerm geleite ich gern bin
nû lât kiesen mich dâ bî
iwer geleite wie guot ez sî
nemt alle mîn gedanke gar
an iwer rede ich sende ouch dar
mînen sêre seneden muot
ich weiz vil wol der ist iu guot
dâ bî diu wernde staete mîn
sol ouch an disem râte sîn
und ir gespil mîn triuwe
sleht und immer niuwe
nu râtet alle sunder kranc
sô hilfet iu got âne argen wanc
wie ich tumber ich sinnes kranc
gedanke der lieben werden vrowen mîn
daz ir lop und sî vil saelic müeze sîn
der wirde und der werdicheit
der si wunder hât geleit
und gekêrt an mînen lîp
aller saelden ein saelic wîp
aller mîner vreuden vrowe
diu vil vreudenrîche schowe
die sî ze vreuden mînem leben
hât gefüeget und gegeben
waen ich des daz ich sô tüge
daz ich ir gedanken müge
der vil werden angesiht
als ich solde nein ich niht
ichn hân es willen noch gedanc
wan dem danken waer ze kranc
salomôn der wîse
wan gelîchet dem paradîse
iht dinges ûf der erde
in glîcher wunne in glîcher werde
hât daz iemens ouge gesehen
sol ich bî got der wârheit jehen
sô helfe mir got sô muoz ich jehen
daz ichz hân an ir gesehen
ich meine daz ich si reinen valsches vrî
mir sô rehte nâhen bî
in ir heimlîche tougen
niht mit gastes ougen
mit ir vil guotem willen sach
des gihe ich noch als ich dô jach
mit hertzen und mit munde
daz mir diu liebe stunde
und diu schowe tet sô wol
daz ich die vreude von rehte sol
beidiu muoz und immer wil
für aller ander vreuden zil
prîsen unde kroenen
und wünsche der vil schoenen
daz ir lîp ir lop ir êre
sî saelic immer mêre
si liebe si reine si hêre
swaz saelden ich von kinde her
al nâch mînes hertzen ger
hân gehoeret und gesehen
des mag ich niht für saelde jehen
bî der vil hôhen saelicheit
diu mir was aldâ bereit
vil saeldenrîchiu vrowe mîn
daz ich den wunneclîchen schîn
und die vreude bernden sumerzît
diu an iwerr werden schoene lît
sô rehte saeliclîchen sach
dar an sô liebe mir geschach
daz ich der freuden immer wil
mich freun unz an mîn endes zil
und al mîn wünschen daz ich hân
her vil manige zît getân
daz was vil nâch ergangen gar
sich het mîn wille mîn wunsch aldar
in schoener gelegenheit
beide gefüeget und geleit
als ich in legen wolte
ob ich wünschen solte
waz solte mir fürbaz mêre
bezer vreude groezer êre
groezer saelde bezer trôst
wie wurde ich immer baz erlôst
von hertzensêre von hertzenleide
danne von solher ougen weide
unde sô wol wunder schowe
mîn vil hertzenliebiu vrowe
ich was ze wunsche gar gewert
des mîn wunsch ie het gegert
daz mir des wunsches niht gebrast
wan daz ich eines was ein gast
daz dâ heizet krône
ob aller vreuden lône
ûz mîner saelden vingerlîn
was mîner vreuden rubîn
reht enmitten ûz genomen
dô ich ze lande solde komen
als der kiel ûf wildem sê
dô verret ich dem lande ie mê
sus sô het ich beide
hertzenliebe und hertzenleide
hellewizze und himelrîche
dem marteraere vil gelîche
den man dâ nennet tantalus
des nôt ist ouch gestalt alsus
er swebet ûf einem breiten sê
und ist im doch vor durste wê
ouch hât er vil grôze quâle
von hunger ze allem mâle
swie nâhen sînem munde sî
der wunsch von edelem obze bî
waz danne ez fliuhet ie von dan
sâ swanne er wil reichen dran
sus sô kumt im ze aller stunt
spîse unde trinken an den munt
und aber sâ von danne
gelîch dem armen manne
het ich freude und dâ bî nôt
hie daz leben dâ den tôt
sît der stunde und von der zît
sône geliez ich nimmer sît
durch den ban der huote
daz wort ûz mînem muote
si liebe si reine si guote
möht ich als mîn wille stât
und als mir gît mîn hertze rât
iu gesagen hôhen danc
daz taet ich weizgot sunder wanc
vil saelic vrowe hêre
ir habt mir alsô sêre
gehoehet mînen senenden sin
und alle mîne sinne hin
von mir gefüeret sô
beidiu verre und sô hô
als ich in dem himel sî
oder aber vil nâhen dâ bî
alexander der maere
der edel wunderaere
dem geschach nie vreuden halp sô vil
dô er über der sterne zil
von grîffen klâ gefüeret wart
wol mich mîner saeliclîchen vart
dâ ich gewan sô hôhen gewin
des ich sô hôhe getiuret bin
ob ich iu des alles wol
gedanke als ich ze rehte sol
daz doch nimmer kan geschehen
wil ich rehter dinge jehen
sô muoz ich ein anderz grîffen an
des ich ob mirs mîn saelde gan
iu bî allen mînen tagen
muoz danc und ouch genâde sagen
daz ir vil saelic vrowe mîn
mich heizet iwern ritter sîn
und mîn nemt sô grôze war
daz ir geruochet daz ich var
für iuch die hêren gotes vart
ich waere weiz got vil unbewart
êren unde saelicheit
solde ich des niht sîn bereit
dâ mit ich iwer hulde bejagen mac
und dâ bî den vil hôhen bejac
gotes lônes und gotes minne
erwirbe und gewinne
ob ich mich an die reise
und die saeliclîchen vreise
iht mit gerndem willen hebe
jâ gerner weizgot danne ich lebe
nû hât aber mîn herze sît
wider mich ze maniger zît
getân vil tumbe vrâge
und doch âne alle lâge
waz meinet sî diu guote
mit alsô vremdem muote
mit sô wunderlîchen siten
daz si vrowe geruochet biten
daz dîn lîp ein vart bestê
durch irn willen über sê
solt dû für sî vil süezen
deheine ir schulde büezen
diu vor aller missewende gar
ist beidiu lûter unde bar
des wundert mich vil sêre
geswîc der rede mêre
vil sinnelôsez hertze mîn
sô tumbez waenen daz lâ sîn
mîn saelic vrowe hât sunder wân
ir grôze saelde an mir getân
als mîn wille ie hât begert
des hât sie mich hie mit gewert
ez ist mîn wille und ouch mîn ger
gein ir gewesen allez her
daz ich erfünde diu maere
waz an mir ir wille waere
nu sihe ich wol ir wille ir muot
sint beidiu süeze und beidiu guot
si wil für wâr âne allen spot
swâ ich gein ir und wider got
an dienste mich versûmet habe
daz ich kom der sünden abe
und sî in beiden büeze
des nîge ich ûf ir füeze
si liebe si reine si süeze
mîn hende valde ich iu vrowe mîn
ich iwer armer pilgerîn
und bite und man iuch sêre
durch wîbes güete und êre
und durch iuch selben ouch daz ir
iwer selber gnâde an mir
genaediclîchen bedenket
und mir des niht erwenket
irn lât mich iwern pilgerîn
ûf diser gotes verte sîn
und reht als saelic ir sît
sô bescheidet mir die zît
wenne ir gebietet daz ich var
daz ich mich dar an bewar
daz ich müge gekêren
mîn vart nâch iwern êren
ze rehte unde alsô wol
als iwer getriwer ritter sol
bescheidet mir die mâze
waz ich tuo oder waz ich lâze
daz sol niht langer sîn gespart
wie ir welt daz ich mîn vart
sül schicken unde stellen
mit waz gezoges mit waz gesellen
in welher mâze in welher wîse
nâch ritterlîchem prîse
oder nâch götlîcher ahte
swaz dar an in iwerr trahte
und iwern gnâden wesen müge
dar nâch als ez iu vrowe tüge
daz wizet vrowe sunder wân
des enwirt nimmer niht verlân
alsô grôz als umbe ein hâr
sô ich immer wol gevar
sus wil ich vil liebiu vrowe mîn
mit triwen iwer waller sîn
und bevilhe ûf disem langen wege
al mîn heil in iwer pflege
daz ich von kumber sî bewart
und wizet bî got daz ich die vart
sunderlîch al eine
iu ze dienste meine
und niwan durch iwer êre
ûf dise reise kêre
und durch deheinen andern muot
sine ist sô senfte noch sô guot
daz ich sî deheine wîs
durch hôhen muot durch hôhen prîs
bestên noch leisten wolde
ob ich iu niht ensolde
getriwen dienst erzeigen mit
jane bin ich niht sô lôser sit
ouch bin ich des vil unbetrogen
mir enhaben die wîsen gelogen
daz got unser herre krist
des eigen al diu werlt ist
wil haben die vart aleine
und mit niemen gemeine
wolde ich ir danne im einen jehen
sô müest ich vrowe iuch übersehen
ern geruochte ouch halber verte niht
sus weiz ich wol waz mir geschiht
beide ich muoz und ich sol
mit gerndem muot mit gernder dol
iu dienen unde dienstes jehen
mag aber mîn vart alsô geschehen
daz irz geruochet für dienst ze nemen
und got dâ bî mac ouch gezemen
sô wol mich danne immer mê
daz enweiz ich anders wie ergê
wan daz ich alle stunde
spreche von hertzen grunde
süezer got vil rîcher got
durch dîne hulde durch dîn gebot
diene ich dînem namen hie
und bevilhe dînen tugenden die
diu mit dir aleine
hât mînen dienst gemeine
si liebe si guote si reine
ich bit iuch hêriu vrowe guot
aber durch iwern süezen muot
und durch iwer saelîche sit
den niht wan saelde volget mit
und durch vil manige iwer tugent
bedenket mîne tumbe jugent
die troeste mir mit einem sit
als ich iuch meine und als ich bit
daz ir ûf dise gotes vart
mich saeliget und alsô bewart
in ditze verre ellende
daz ich von iwerr hende
daz hêre zeichen müeze nemen
des mag iuch vrowe wol gezemen
sît ich durch iuch varen sol
sô füeget sich diu fuoge wol
daz ich ouch iwer kriutze trage
gelaubet vrowe daz ich iu sage
ich naem ez niht von sîner hant
sô gern der dâ bâbest ist genant
als von iu vil saelic vrowe mîn
ich wolde ê sunder kriuze sîn
und ouch âne kreutze varn
daz sült ir vrowe mîn bewarn
ouch getrûwe ich iwern tugenden wol
sô der tac nu wesen sol
daz sich mîn vart sol enden
daz ir von iwern henden
mich vil gern enpfâhen lât
ze gereite daz dar zuo gestât
ich meine taschen unde stap
ich entrûwe nimmer gotes grap
anders beschowen noch gesehen
mir enmüeze ditz heil von iu geschehen
ouch ger ich an der stunde
daz ich von iwerm munde
müeze enpfâhen iwern segen
der mîn dort und under wegen
ûf mîner strâze ûf mînem wege
schône hüete und schône pflege
mir enkan ouch nimmer missegân
swenne ich iwern segen hân
waz segens ich nu meine
vil saelic vrowe reine
sol ich iuch daz wizen lân
sô wizet vrowe sunder wân
ez ist ein tugentlîcher gruoz
der mit spilnden blicken muoz
vil schône sîn gesüezet
waz der an mir gebüezet
leides von hertzen grunde
und an der selben stunde
wan daz beste daz er hât
wol mich danne ob daz ergât
got gebe daz dâ niemen bî
durch spehen noch durch melden sî
wan aleine wir beide
sô lieber ougen weide
ob mir diu von iu geschiht
der engunde ich mînem bruoder niht
ze wizen noch ze sehen
sol ich der wârheit jehen
als ich zewâre von rehte muoz
umbe daz küssen und umb den gruoz
gewinne ich diu beide in mîne pflege
swie starc si sîn die donerslege
swie grôz und ouch swie swinde
sîn ünde und ouch die winde
ich enbedarf niht mêr deheiner wer
für die winde und für daz mer
und wil doch bî den beiden wesen
und trûwe vor in wol genesen
und dar zuo vor den heiden
in allen mînen leiden
trûwe ichz dar zuo bringen
daz mir helfen singen
friunde unde vînde offenbâre
trôst mîner jâre
daz ist ir schouwe si frouwe zewâre
mich sol ir lachen vrô machen si schoene si clâre