die tumben liute sprechent daz:
ez si an got grozzer haz
und si vil ungenædichlich,
daz ein christen mensch sich
eines tages so verliese,
daz in got gar verchiese,
und sin nimmer werde rat
umbe also churce missetat.
si iehent, ez stunde got wol,
sit er gnaden ist so vol,
swie ein christen mensch sturbe,
daz ez niht gar verdurbe;
swenne er mit grozer swær
in den ungenaden wære
und in der tievel gwalt,
unze er gebuezze hundertvalt,
so moht in got wol ledich lan,
swie sere er hete missetan.
daz duhte die tumben lute sleht.
wære daz billich und reht,
daz der gebuzzen chunde,
den got ane riwe funde,
so muse ouch daz vil reht wesen:
swer an der sele ist genesen
und in des gotes gnaden ist;
swenne er da blibe unz an die frist,
daz im sin lon wære gezalt
vil vollichlichen hundertvalt;
daz er danne fuere dan.
sit des niht ende werden chan,
des im zegut da geschiht,
da enwirt ouch des ein ende niht,
des dem vil ubelen widervert,
der sich dem tievel hat beschert.
swer houpthafte sunde tuot
und hat den willen und den muot,
daz er des immer welle pflegen
- ob er bestruchet under wegen
und stirbet ane riwe
und an der sele triwe,
so ist er immer ungenesen.
daz ist sin wille gewesen,
ob er immer leben solte,
daz er immer sunden wolte.
lit er mit dem willen tot,
so ist sin leben ein immer not.
swer sich gein got erniwet,
und in allez daz geriwet,
daz er wider got hat getan;
und wil im des zebuze stan;
und tut daz mit der bihte schin;
und ist der ganze wille sin,
er welle buzen immer;
dem wirt vol lonet nimmer,
ob er mit dem willen stirbet.
so enpfæhet er und erwirbet
daz endelose guot
umbe den endelosen guten muot.
swer immer rehte wil leben,
dem sol got immer lon geben.