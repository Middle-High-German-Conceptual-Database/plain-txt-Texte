di herczogin warn heidin - daz in ymmer muz leidin - vnd von erst in behem lant mit diszin nomen wol bekant.
der erste herzog hiez przemisl,
noch dem reicht nezamisl,
bnatha vnd woyn dar noch drot;
zely daz waz ir got.
vnieslaus, cresomisl,
dy virluren do ir sel;
dar czu nekan vnd hostink,
den ez vbil ouch irgink,
wan sy heiden waren,
in die helle sie musten varen.
er waren acht biz an dy cristen.
der sel mueze got aller vristen
nach disme lebin eweclich,
in sinem hoen hemelrich. dy herzogin warn cristin - got wolt ir sel vristin! - der nam sint ouch hi bekant vnd obin dort in einem lant.
borziwoy, der erste cristin,
do mede wold sein seil vristin,
daz er ware...
nach crist gebort...
dar czu vier...
dez kom er...
von bischof metudio,
der czu merhern...
wan er vor...
dez wolde er sich...
mit sampt seinen...
dy hy beschrebin sint mid...
spitigneus, vratislaus,
der heiliger martrer wencz...
vnde sin brudir boleslaus;
dar noch aber boleslaus,
der daz pistum hir czu prag
gestift had by sinen tag.
ouch dannoch ein boleslab,
nach dem der wladislab.
ierominus, vdalricus,
dy czwen brudir warn sus;
dannoch brzetislaus
vnd dar czu spitigneus,
der dy kirch czu prage had
... siner kuner tad
... ein herczog her,
... konig ouch mer.
... wretislaus,
... orziwoyus,
... opluko wladisslaus,
... zobesslaus,
... der ouch had
... howe gestift, mid siner tad.
... ricus vnd conradus.
... dem lecztin waz henricus
... pischof vnde ein herczog;
... vnd czwenczig aller so. der konig nam mit irn frowen mag man wol hy wern schowen. wer ez gern nit tun vil, der ist immir mir als vel.
vratislaus hir czu beheim
der erst konig mid dem nom,
welich gekronet ward
... nach crist geburt vff der vart
... tusent iar vnd sechs vnd achcig;
... richet er, des ich nicht lieg,
nimer mer den ses iar.
der selbe konig had vir war
mit siner werdin taid
gestift mid nomen wisserad,
vnde von den selbin gobin
wart er do selbist begrabin.
dez koniges hausfrowe do
waz geheiszin swathowa,
dy erste konigin mit nom
dez riches hir czu behem.
wladislaus waz der andir
konig hy in behem lande,
der ouch wart gekronet
nach crist geburt beschonet
vbir eilf hundirt iar,
ach vnd funfczig dar czu gar.
der reicht nach siner kronung
nor vir iar, da waz gesung.
sdrahow er gestift had,
da er ouch nam sin peigraft.
iudith was sin frawe gnant,
dy andir hy in bemen lant.
von der sage ich dyr dijz:
sy hat gestift dy topelicz
vnd sy wart nach iren tagen
ouch da selbist begrabin;
dar czu hat sy wol betracht
vnde dy brukk czu prage gemacht.
przemisl der dritte waz,
den man do czuo konige laz.
der wart gekront vir war
nach crist geburt czweilfhundirt iar
vnde in dem andir iare danoch.
er riechte, als man iach,
vier vnde czwenczig iar.
der selbe konig zcwar
ward nach sime leczten tage
begrabin in dem tum czu prage.
des koniges hausfrowe do
geheiszin was constancia,
zcu behem hy dy dritte,
vor dy ich got bitte.
sy hat gestift in voller hicz
ein iuncfrowin clostir tuschnabicz.
wenteslaus der vierdir
konig wart do erpurt,
der ouch gekront ist
nach crist geburt, wist...,
vber czweilf hundirt iar
vnd dar czu acht vnd czwenczig...
her richede dy iar, dez ich iach...,
ganczer vier vnd czwenczig...
der had gestift by schonen...
daz closter sent francis...
vnd nach sinen lecztin tagen
ward er do selbist begraben.
sin husfrowe hijs kunnigund,
dy vierde konigin czu der stund.
ottakarus der funft
konig was mit siner kunft,
der nach crist gebort zo czart
lobelich gekronet wart
vbir zweilfhundirt iar,
dar czu dry vnd sechczig iar.
der reichte ouch ane var
ganczer siebecehen iar,
der konigen do by sinen tagen
ein closter stift vnd wart irslagen.
czu prage man do in trug,
... wart begrabin der vil klug.
... sin husfrow dort gesunt
... ouch genant kungunt
... mit ir gutin sinne
... dy funft koniginne.
vnd dy selb vsirkoren
was von vngirlant geboren.
wenczeslaus der sechste -
dannoch nicht der leste -,
der ouch ward nach crist geburt
lobelich mid der kronen gecziret
czweilf hundirt vnd dar noch
subin vnd nunczig, man iach.
der richte dar nach vir war
nicht mer dan acht iar.
der had gestift kungissal,
daz closter, czu dem selbin mal.
ouch sprech ich also,
daz er ist begrabin do.
des husfrow his gitta,
dy sechs konigin czu prage,
ein tochter konig rudolfs
des romischen, eins rechten wolfs.
wenceslaus, der naturlich
konig vnd der leiste im reich,
der by dem reich lebt fur war
ane kronung nor ein iar.
der do czu krakow, als er solt,
in dy hervart varn wolt.
er kam do vff der selbin vart
czu olmucz; do er wart
cleklich irstochin,
daz noch ist vngerochin.
nach des leibes swerem val
wart er brocht czu kungissal
von merchern, do er auf
begrabin noch der furstin lauf.
vnde sin husfrow do ze sted
was gnant elizabeth,
dez herczogin tochter von tesschin.
si quam czu prage vff kurczen gwin.
von kerntin herczog heinrich,
du der flouch vs bemyn rich.
dar nach quam dar in
mit seinen werdin schin
der hochgeburn furst,
der da czu konig wart gedorst
alhy von den beheim,
als wol siner edel zam.
iohannes ist er gnant,
in allen landen wol bekant,
des edeln keiser heinrich soin,
der selik sy dy ewik stunt!
der ouch dar nach loblich wart
gekronet vff der seilbin vart.
wan er was do also zcart,
nicht lengir wart ez eme gespart;
da noch geburd des richen crist,
der em nach willin sine leben vrist,
dreicehen hundirt iar ingangin
worn dar - nicht gar langen,
daz wisze halt virwor! -
dannoch ubir czehin iar.
dez noch nimant sal virdriszin,
wan man sin wol mag geniszin.
god gebe im lange gesunte tage
vnd behute in vor der helle phlage!
dez wunsche ich im stetiklig,
auch gotes hulde eweclig.
des edeln koniges husfrowe,
dy got ewiclichin schawe,
geheizen was elizabeth.
dy was rein in erme gebet,
dar vm got der sele gnad,
dez ich in mit bete lad.
die selb, do man er gnaz,
des sechtis konigis tochtir waz,
der da wenczlaus hiez.
dy ouch mid des closter geuiz
czu kungissal begrabin wart
gar loblich vff der selbin vart.
ich wunsche mid mines herczen ger,
daz ir god sin gnade mer,
mit allen gloubigin selen
vns behute vor der hellen. hi man vindet vnd liszet, waz vns biz her geschen ist. ouch daz altir allir ordin mag der hi wol kunt werdin.
nach crist gebort acht hundirt iar,
dar czu vier vnd subinczig iar
borziwoy, der erste furst,
dy touf hy czu beheim durst,
dy im zcu welherad in merhern
von ein bischof hern
gegebin wart da nach,
daz dy warheit vns iach.
nach crist gebort neunhundirt iar
dar czu vbir eilf iar
der orden sand benedicten,
der dem tufil an gesigte,
hub czu richin an
mit warer tad nit noch wan.
by appet odonis cziten
er ist nu komen weitin.
nach crist gebort nuen hundirt iar,
dar czu funf vnd czwenczig iar
der heilige sant wenclab wart
irslagin vff der selbin vart.
nach crist gebort fur war
nunhundirt vnd funf subicig iar
sant albrecht wart gekert,
daz er mid siner martir wert.
nach crist gebort ane var
tusent vnd czwei vnde nunczig iar
der kartuser orden
wart von erst irkorn
by brumonem dem apt,
der mid lebin dy begapt.
nach crist gebort tusent iar,
dar czu acht vnd nunczig iar
der orden der graben
munich chom czu gutin habin;
der sich also du irhub
got czu dinst vnd czu lob
by apt ruperto,
des man noch ist vil vro.
nach crist geport tausent iar
dar czu nuon vnd nuonczig iar
der wyszen muonich orden ist
erkorn in der selbin vrist
by apt biperti cziten,
dy mit dem tufil striten.
nach crist gepurt neunhundirt iar,
acht vnd czwenczig iar besundirt
hub der orden der predeger
czu richin an mit sinem her.
by der czit sand dominicus
wart den gotis knechtin suzz.
nac crist gepurt eilf hundirt,
funfczig iar dar noch besundirt
hub der orden der tuesczen herren
mit dem swarczen x czu weren,
do ackers von den cziten
waz besezzen von eren vegindin.
nach cristus gepurt eilf hundirt gar,
dar czu vbir funfczig iar
gracianus vnd ouch peter,
der do was ein lombarder,
dy decretales machtin,
do mit noch menig trachtin;
wan ez sint dy orteil bucher,
wy si fur deren gemeinen wucher
ir beudil mogin machin swer,
das ist all irs herczen ger.
nach crist gebort czweilfhundirt,
sechs iar da czu besundirt
der orden der parfuezzen
hub an got czu gruezzen
by dem liben sant francisse,
dez dy sel noch wol genisse!
nach crist gepurt vir war
czweilf hundirt acht vnd dreizig iar
wart der orden got czu lobin,
so daz cruoce dem sterne obin
stet czu aller czijt,
der got lobe vnd ere geit,
dy wil dy werlt steit;
mid sinem andechtigin gebeten
der do gnant ist verren,
der crucer orden mit dem sternen.
gode czu lobe bestedigit schon,
da mede gwan dy humel kron,
by bobist gregorio dem neundin,
den selbes gotes frunden
muoz got sin hulde gebin,
nach langen tagen daz ewige lebin!
nach crist gepurt czwar
virczig vnd czweilfhundirt iar
vbir want konig ottacker
den von vngern offenbar.
nach crist gepurt czweilfhundirt
ein vnd virczig iar besundert,
do virderbtin dy heiden
vnd begundin sere czu leiden
vngirlant alczumal
mid roub vnd brantes swere qual.
dy sunn parck ouch irn schin,
dez was betrubt daz hercze min;
dar by wart groz vngewittir,
daz den luten waz vil pittir;
vmbedumb vff der erden
must es do kunt werdin.
nach crist gebort czweilfhundirt iar,
dar czu ses vnd virczig gar
hercog friderich by den tagen
von osterrich wart irslagen.
nach crist gebort czweilfhundirt,
dar nach dry vnd funfczig iar,
der an einer konig wenczlab
wart geleid in sin grab.
nach crist gepurt czweilfhundirt,
czwei vnd subinczig iar besundirt
ward der weiszin monich orden
mit dem roten crucze irkoren.
ich mein dy bestetigunge,
do in ist dar an gelunge.
nach crist czwelfhundirt
acht vnd subinczig iar besundirt
konig ottaker in der czijt
wart irslagin in dem streit.
nach crist geport czweilfhundirt gar,
dar czu czwei vnd nunczig iar
wart dy aptei czu konigissal
gestift czu dem selbin mal.
nach crist gebort czweilfhundirt,
subin vnd nunczig iar besundirt
konig wencslab, als ich sage,
kront man an dem pingistage
schon vnd gar lobelich
vbir behem konigrich.
er lebte ouch nach der kronunge
holt mid keiner honunge,
da in dicke ist mide gelungin,
dy gots lob han oft gesungin;
czu konigissal am andir tag
durch got, der vns gehelfin mag,
stifteklich den ersten stein,
daz dar nach baz vnd bas irschein.
nach crist gebort zweilfhundirt gar,
dar czu acht vnd nunczig iar
der romisch konig adolf wart
irslagin vff der selbin vart.
nach crist gebort dricen hundirt,
ses iar dar nach besundirt
konig wenczlab der milde
starb vnd rucht vff dem gewilde.
nach crist gebort dricehen hundirt,
ses iar dar nach besundirt
wart sin son wenczeslabe
von einer gar bosen habe,
der da waz ein turink,
dem ez nicht wol dar vmb irgink,
czu olmuncz irstochin.
er wart an im gerochin;
doch als vele des waz,
wan dez liben wenczlabz
ein vingir pezzer lebending were,
dan tusint doringere adir mere!
nach crist geburt xiij hundirt,
dar nach subin iar besundirt
starb konig rudolf;
er was den behem als ein wolf.
nach crist gebort xiij hundirt,
ach iar da na besundirt
der romisch konig albrecht
wart von sinem vettir recht
virderbet, do er wolde
zcu behem, als er nicht insolde.
nach crist geburt dricen hundirt iar,
dar nach czehin ane var
wart czu der selbin lun
des edeln keiser henrichs sun,
her iohannes, der hoch werdig,
konig ubir bemen rich.
der ouch dar nach loblich wart
gekront auf der selbin vart.
daz er, ob got wil, noch wol mag
bewisin manig iar vnd tag;
got geruche im lange czu gebin
gesunde tage in disme lebin;
vnd daz nach disme kuncrich
em werde daz ewig humelrich!
nach crist gebort xiij hundirt iar,
dreycehem iar da nach besundirt
keiser heinrichem wart virgebin,
da von er virlos sin vreches lebin -
mit virgift in eime kelich. -
dar vmb sy nummer werdin selik! -
nach crist geport xiij hundirt gar,
dar czu vircen iar
czwen romisch worden do erwelt
vnd czu kunigen geczelt.
nach crist gebort xiij hundirt,
dar czu subinczen iar besundirt
wart von grozzem sne
vnd groszer kelte dannoch me
grozer hunger vnd ouch herbe
der leut vnd der tyer sterb.
nach crist gebort xiij hundirt,
dar czu neunczen iar besundirt
czuschen konig iohannem,
gar an alle valsche lem,
vnder elizabeth, der konigin,
dy dar an nicht phlag gutir sin,
hy in dem rich czu beheim
ein groszer krig czu kreftin quam.
nach crist geport xiij hundirt gar,
dar noch ses vnd czwenczig iar
wart der iung wencslab bracht
von olmucz wol bedacht
czu koningssal vnd do begraben,
daz sine vetre gestift haben.
nach crist geport xiij hundirt,
ach vnd czweinczig iar besundirt
wart von ludewige, der sich
keiser nant gar tufelich,
mit vnrecht gesaczt czu rom
ein bobist, der, als im zom,
gewesin waz ein parfus;
doch ward es im nit gar suezz.
nach crist geburt vir war
driczen hundirt vnd dreiszig iar
der vngerecht bobist kam
czu pobist iohanni vnd gnad nom,
der er en vollin an in gert;
er wart ir gancz vnd gar gewert.
nach crist gebort xiij hundirt iar,
ein vnd virczig dar czu gar -
in der worhet, als ich sage -
dy kartusiensir czu prage
komen, mid dem wesin
sy wellen an der sele gnesin.
wissen solt ir ouch vir war,
daz dar czu in dem selbin iar
konig iohannes hoch geborn
den, dy er im had irkoren,
karthusienses gnant,
auch hy by prage in beheim lant
had gestift ein closter,
dar vmb si deste vester
god fur en gern petin
vnd es in andacht ymer tetin.
des suln sy vmb sin gesunt
got gern bittin czu aller stund.
nuch in dem selbin iar -
so ist ez leider also war -
daz frow margerete - dy selig sy
von nu ymmer eweclich! -
czu peigern ein herczogin,
czu prage starb in gots minne.
si wart ouch czu konigissal
begrabin czu dem selbin mal,
des furstin tochter hochgeborn;
der wart zcu dem achtin mal irkorn,
konig hy in bemen lant.
iohannes ist er gnant,
dem got lange hy sin lebin spar,
dar nach in humelrich bewar!
nach crist gebort xiij hundirt,
czwey vnd virezig iar besundirt
do viel dy pruk czu prage -
recht als ich es en nu sage -
mit iamer vnd mid grozer clage
an vnsir frawen tage,
der dy lichtmesse ist gnant
vnd bisundir wol bekant.
vnd in dem selbin iar,
so ist daz ouch leider war
czu metfastin daz gesach
an dem selbin suntach,
daz dy pruk czu dem zil
ein filer abir nider vil,
daz sy czvm ersten mal czu brach;
des nachtes leider das gesach.
an dem tag czu dem andir mal
vil sy du mid groszer qual.
dy groz gots virhengnisze
waz do leider nimandir susze.
vel lute ouch da virderbent,
dy ouch czu dem mal starben
beide von prug, wazser, ys.
ob wir vorbas werden wys,
wir solden vns do vor bewarn,
vnsir lebin lengir sparn.
do vor vns god vier behuot
durch sin veterlich gut!
wer holt noch besundir
wil horen grosze wundir,
der sal wiszen daz vir war,
daz ouch in dem selbin iar
vnd czu der selbin lun
des hochgeborn furstes sun,
konig iohannes zcu behem,
der ouch iohannes ist alsam
wirdeclich nach im gnant,
besundirn ist er wol bekant,
czu kerntin ein herczog
vnd ein grefe czu tyrol ouch,
von den beiden sinen landen
mit schaden vnd mid schanden
ouch von der selbin herschaft
mid des bosin geistis craft
von dem ludowige, der sich do
keiser schreib, der waz also
mit dem bosin ser betrogin,
daz er der vntrwe had gephlogin,
daz der iung also czart
virtrebin vngewondlich wart,
das ich nu von im schreib.
dar czu nam er em sin wib,
dy er sinem sun gab,
der gar virzecten hab,
der ouch heiszet ludowik -
dez sy beide belebin weik! -
czu brandwrch dem markraf,
den es nach dem erstin slaf
mit der selben siner vrowen
sal vnd muz wol immer rauwen
czu einer rechtin vne. -
des we in vnd vmmer we,
sent das als vnsegleich ist! -
do vmb so muz vs ihesu crist
hy kurzlich enden
vnd si mid laster schenden.
des wunders genoz
inhort ich ny so gros,
das der ludewig also greis
dar an gelegt had sinen vleis,
vy er den iungen vff das ys
bracht, das er was vnwys;
da von im in disme lebin
ist ein kurczer nucz gegebin,
vnd eweclich dort
aller tufel hort.