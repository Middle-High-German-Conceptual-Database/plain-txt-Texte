zeinen ziten daz geschach,
daz ein wolf einen piber sach
eines tages in einem wage;
dem sazt er manige lage,
untz er zeiungist uz gie.
der wolf in iesa gevie.
do sprach der piber:< neve min,
waz sol disiu rede sin?>
der wolf sprach mit zorne:
< da bistu der verlorne.
ich wil dich ezzen, weizgot.>
der piber sprach:< iz ist din spot.>
er sprach:< des wirstu wol gewar.>
do wart der piber riwe var.
er sprach:< herre neve, daz verbir
und ginch dan mit mir!
ich wil dir einen dahs geben.
soltu tousent iar leben,
du must mirs iemer danch sagen.
dun darft in vierzehen tagen
nimmer chomen von einer stat,
wan du bist zeallen ziten sat.
der ist dir nutzer danne ich.
deswar, wil du mich
mit rehten triwen meinen,
ich gibe dir aber einen
als dike, so du wilt,
daz ouch du min frideschilt
vor dinen genozen wellest wesen,
daz si mich lazzen leben.>
der wolf sprach:< des hilfe ich dir.
nu sage an, wie mach mir
der selbe dahs werden?>
< er lit hie in der erden
bi disem wage in einem hol;
da gewinne ich dirn wol.
la mich dich uber schriten
und la dih dar riten!
so heizze ich in heruz treten;
des han ich in lihte erbeten.
ich beginne wider in iehen:
« ir sult mir ditz ros gesehen. »
so er uns denne beginne nahen,
so solt ouch du in vahen.>
der wolf sprach:< daz tun ich.
nu sitze uf und rite mich!>
do saz der piber uf in.
do trug in der wolf hin,
und chomen zu des dahses tur.
do sprac er:< neve, get her fur
durch minen willen und sage,
wie iu daz ros behage!
ine gilt iz niht mit alle,
ine vernem, wie ez iu gevalle.
ich furhte, daz ich denne verluor.>
der dahs hup sich her fuor,
untze der dahs den wolf an sach.
do entweich er wider und sprach:
< entriwen, neve, dirre vol,
der gevellet mir harte wol.
diu brust ist im vil starch.
ich wil dir geben eine march,
daz dun vergeltest deste baz.
rite in den wac und mache in naz,
daz ich in rehte gesehe!
mir ist liep, daz dir wol geschehe.
hat er niht flozen gallen,
so muz er uns wol gevallen.
so wil ouch ich in rennen;
ich chan in baz erchennen.>
daz duhte den wolf gut.
in den wac er do wt;
der was zeguter mazze tief.
der dahse neben im lief
durch ein dicke studæhe,
daz er vil wol gesæhe
sines lieben neven riten.
er sprach zeallen ziten:
< rit ein wenic îne baz,
er ist noch niht gar naz!>
des sagte im der piber danch.
hin in den wach er do spranch
und chom hin under in den grunt,
von dem wolve wol gesunt.
do lief der dahs hin in sin hol.
iz zimt ouch noch den liuten wol:
swer sinem friunde bi gestet,
so ez im an die rehten not get,
so der man friunt muz chiesen
oder aber den lip verliesen;
swer im da hilfet genesen,
der mac vil wol sin friunt wesn.
swer sinen rat uber siht,
weiz got, der was sin friunt niht.