wol hôher danne rîche bin ich alle die zît,
sô alsô güetlîche diu guote bî mir lît,
si hât mich mit ir tugende
gemachet leides vrî.
ich kom ir nie so verre sît ir jugende,
ir enwaere mîn staetez herze ie nâhe bî.
< ich hân den lip gewendet an einen ritter guot,
daz ist alsô verendet, daz ich bin wol gemuot.
daz nîdent ander vrouwen
unde habent des haz
und sprechent mir ze leide, daz si in wellen schouwen.
mir geviel in al der welte nie nieman baz.>
< rîtest dû nu hinnen, der aller liebste man,
den nâch mînen sinnen ie dehein vrowe nie gewan?
kumest du mir niht schiere, sô verliuse ich mînen lîp;
den möhte in al der welte
got niemer mir vergelten>, sprach daz minneclîche wîp.
wol dir, geselle guote, daz ich ie bî dir gelac.
du wonest mir in dem muote die naht und ouch den tac.
du zierest mîne sinne und bist mir dar zuo holt.
nu merkent, wie ich daz meine:
als edel gesteine, swâ man daz leit in daz golt.
ich grüeze mit gesange die süezen,
die ich vermîden niht wil noch enmac.
daz ich sie von munde rehte mohte grüezen,
ach leides, des ist manic tac.
swer nu disiu liet singe vor ir,
der ich sô gar unsenfteclîch enbir,
ez sî wîp oder man, der habe si gegrüezet von mir.
mir sint diu rîche und diu lant undertân,
swenne ich bî der minneclîchen bin;
unde swenne ich gescheide von dan,
sô ist mir al mîn gewalt und mîn rîchtuom dâ hin;
wan senden kumber, den zel ich mir danne ze habe.
sus kan ich an vröiden stîgen ûf und ouch abe
und bringe den wehsel, als ich waene, durch ir liebe ze grabe.
sît daz ich si sô gar herzeclîchen minne
und si âne wenken zallen zîten trage
beide in herze und ouch in sinne,
underwîlent mit vil maniger klage,
daz gît mir dar umbe diu liebe ze lône?
dâ biutet si mirz sô rehte schône;
ê ich mich ir verzige, ich verzige mich ê der krône.
er sündet, swer des niht geloubet,
daz ich möhte geleben manigen lieben tac,
ob joch niemer krône kaeme ûf mîn houbet;
des ich mich ân si niht vermezzen mac,
verlur ich si, waz het ich danne?
dâ tohte ich ze vreuden weder wîben noch manne,
und waer mîn bester trôst beide ze âhte und ze banne.