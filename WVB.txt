wenzel von behein
ûz hôher âventiure ein süeze werdekeit
hât minne an mir ze liehte brâht;
ich siufte ûz herzeliebe, swenne ich denke dar,
dô sî mir gap ze minneclîcher arebeit,
als ich in wunsche het gedâht,
sô zart ein wîp des ich mich iemer rüemen tar,
und doch alsô daz ez ir niht ze vâre stê.
si gap in grôzer liebe mir ein rîchez wê:
daz muoz ich tragen iemer mê,
in ruoche wemz ze herzen gê.
mich bat mîn muot daz ich der lieben künde nam,
sô wol und wol mich iemer mê.
mîn volliu ger, mîn ougen weide und al mîn heil,
dô sî mir durch diu ougen in daz herze kam,
dô muoste ich werben baz dann ê
gein der vil klâren lôsen alze lange ein teil.
herz unde sinne gab ich ir ze dienste hin,
al mîner fröiden ursprinc unde ein anbegin:
si gap mir des ich iemer bin
frô, unde ist doch mîn ungewin.
reht alse ein rôse diu sich ûz ir klôsen lât,
swenn sî des süezen touwes gert,
sus bôt si mir ir zuckersüezen rôten munt.
swaz ie kein man zer werlte wunne enpfangen hât,
daz ist ein niht: ich was gewert
sô helfe berndes trôstes, ach der lieben stunt!
kein muot ez niemer mê durchdenket noch volsaget
waz lebender sælde mir was an ir gunst betaget.
mit leide liebe wart gejaget:
daz leit was frô, diu liebe klaget.
diu minne endarf mich strâfen ruomes, zwâr sin darf:
swie gar ich umbevangen hete
ir klâren zarten süezen lôsen lieben lîp,
nie stunt mîn wille wider ir kiusche sich entwarf,
wan daz sich in mîn herze tete
mit ganzer liebe daz vil minneclîche wîp.
mîn wille was den ougen und dem herzen leit,
dem lîbe zorn daz ich sô trûten wehsel meit.
diu ganze liebe daz besneit
und ouch ir kiuschiu werdekeit.
nu habe er danc der sîner frouwen alsô pflege
als ich der reinen senften fruht.
ich brach der rôsen niht und hete ir doch gewalt.
si pflac mîns herzen ie und pfligt noch alle wege.
ei, swenne ich bilde mir ir zuht,
ô wirt mîn muot an fröiden alsô manicvalt,
daz ich vor lieber liebe niht gesprechen mac
al mînes trôstes wunsch und mîner sælden tac.
nie man sô werde mê gelac
als ich, dô mîn diu liebe pflac.
sît daz der winter hât die bluomen in getân,
der kleinen vogel süezen sanc
in walde und ouch in ouwen,
sô wil ich râten dâ wir bezzer fröide hân.
swer volge mir, der habe des danc!
die reinen süezen frouwen
die sol man alle stunde
für bluomen ûf der heide sehen.
hey welch ein lebendez ougenbrehen,
swâ spilnde blicke bringent munt ze munde.
nu dar dem mit dem kusse ein süezer umbevanc
nâch rîcher minne teil ergêt!
swer kür dâ für die rôsen,
für wâr des sinne müesten iemer wesen kranc:
mîn munt der luste bî gestêt.
hey müeste ich mich erkôsen
mit der vil lieben eine,
diu âventiure wurde laz
der ich in sange ê mich vermaz.
daz müeste sî vergeben mir, diu reine.
vil zarte süeze und iemer wol gewünschet wîp,
mîn trôst den ich ze fröiden hân
lît an dir, klâre guote.
mich sol dîn hôchgezierter lôser lieber lîp
in keinen senden sorgen lân.
hilf mir ze hôhem muote!
wie wol mich des geluste,
sô sich ze lachen gæb dîn munt,
daz ich in in der lieben stunt
sô lachelîchen mir ze fröiden kuste.
< ez taget unmâzen schône,
diu naht muoz abe ir thrône,
den sî ze kriechen hielt mit ganzer frône:
der tac wil in besitzen nuo.
der trîbet abe ir vesten
die naht mit sîner glesten.
dest wâr, si mac niht langer dâ geresten,
wan es ist zît und niht ze fruo
daz man ein scheiden werbe,>
sus sanc der wahter,< ê daz sich geverbe
der tac mit sîner roete.
wol ûf, wol ûf, ich gan iu niht ze blîben bî der noete.
ich fürhte daz der minne ir teil verderbe.>
daz hôrte in tougener schouwe
ein êren rîche frouwe
und ouch ir minnen dieb, der durch ein ouwe
was ritterlîchen dar bekomen.
si sprach< friunt mîner wunnen,
der wahter wil niht gunnen
uns liebes, wan er wolte sîn bespunnen
mit miete, daz hân ich vernomen:
ez ist dem tage unnâhen.>
diu frouwe stuont ûf und begunde gâhen
hin zuo dem wahter eine.
si sprach< nim, wahter, silber golt und edel rîch gesteine,
lâ mich den zarten lieben umbevâhen.>
er sprach< ich bin gemietet:
gêt wider unde nietet
iuch fröiden, wan ich wolt daz ir berietet
mich: daz habt ir ûf ende brâht.
ich warne iuch, swenne ez zîtet,
daz er mit fröiden rîtet.
swenn ich iu sage, sô hüet daz ir iht bîtet.
ir lât in dar er habe gedâht.>
si wart sâ umbevangen,
er kuste ir rôten munt, ir klâren wangen.
daz was der minne lêhen.
lîp unde lust die liezen sich dô wênic ieman flêhen.
dâ daz ergienc, dâ ist ouch mê ergangen.