slangen sint, die lant ir nît
in dem iare ze einer cît.
ich sage iu, wa von daz ergat:
er wirfet daz eiter, daz er hat,
uz sime libe garwe
und verwandelt sine varwe
und sliufet uz siner hûte.
swaz er wider die lûte
und wider iht des, der lebt,
mit ubelen werchen hat... gestrebt,
daz beginnet in noch mit triwen
von herce grunde riwen.
daz ist allez in der frist,
die weile er gar ane eiter ist.
im tut daz gras und daz chrut,
so er verlat die alten hût,
an siner iungen hute so we
einen langen tac oder me,
daz er nimmer hin chomen mac
und liget allen den tac
an der sunne uf einem steine.
die wile ist er so reine,
swaz im niht leides tæte,
daz ez vor im fride hæte;
durch daz sin lip zeder selben frist
so linde und also suze ist,
des chumt gittechlichen dar
- so si sin werdent gwar -
mucken, fliugen und bremen.
die wellent ir spise ab im nemen.
also tunt die ameizzen.
daz beginnet vaste reizzen
uf ubelen willen sinen muot.
swelhez im ihr leides tuot,
ergriffet erz, ez ist verlorn;
er izzet ez durch den selben zorn.
swie gut er danne wesen wil,
swanne er ir gizzet so vil,
daz in ir eiter gar durch gat,
daz bringet in an die alten stat,
daz er wirt wirs danne e
und tut ouch morde, mac er, me,
denne er da vor getan habe.
sus chumt er siner gute abe.
dem selben slangen tut gelich
ein sundich mensch, dunchet mich,
der groze sunde uf im hat
und danne weinende gat
zu sinem bihtigære
und enpfæhet buze swære
und heizzet sich villen und scheren
und wil der hute durch got enberen
damit ez sunde hat getan,
und wil so groze riwe han
beidiu zu der buoze und zu got,
daz er gotes gebot
mit rehten triwen volgen wil.
da mit enduncht in niht cevil
des willen noch der arbeit.
so hat er gar von im geleit
daz eitter, daz da mort birt,
da mit sin sele erslagen wirt,
und ist rehte sunderbar
und reine als ein engel gar.
so erdenchet der tievel mangen list,
wie er den mut, der an im ist,
mit sinen listen wider tuo.
er sendet im sine mucken zuo,
daz si ez unsitic machen.
die chôment mit mangen sachen.
swa im ein zorn widervert,
und ez sich chûme des erwert,
daz ez darnach niht wirt gewar,
so chumet ein unsælde dar
- ein durst, ein hunger und ein vriesen,
ein ungelucke und ein vliesen,
ein unwird und ein versmacheit.
so in den alliu disiu leit
so stætechlichen zu gant,
daz eitter, daz si denne hant,
daz bringet den menschen aber wider.
er leget den guten willen nider;
so wirt sin arbeit verlorn.
er denchet durch den selben zorn:
< sit ich so gut gewesen bin,
und mir so manic ungwin
ane min schulde geschiht,
got en ahtet uf gut niht.
hie vor, do ich sunden pflac,
do het ich selde allen tac.>
sus letzet ez sine guete
und nimt sin alt gemuete;
so ist aber ez ein eitter nater
und tuot reht als ein plater,
diu den mennschn toten wil.
ez endunchet danne niht zevil,
swaz ez wider got hat getan
und dar nach immer mac began.
so hat der nater lone
ein michel bezzern done:
diu stirbet und verdirbet gar.
da endet sich ein arm schar.
so stirbet des menschen sele niht.
swaz ir zeleide geschiht,
daz muz si liden immer me.
da von wær ich ein nater e,
danne ich der mensch wære,
der immer lidet swære.