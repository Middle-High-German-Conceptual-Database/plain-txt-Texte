wernher von teufen
lieben kint,
sint froelîch vrô engegen der lieben sumerzît!
nahtegal
schal ist so süezze, daz er hôhgemüete gît.
schouwent an, stolzen man
unde reine frouwen,
welh ein kleit
treit heide und anger, dâbî schonent sumerouwen!
nû sint frô!
so wær ich gerne, trôste mich diu frouwe mîn,
der ich wol
sol sprechen, swie si mich doch lât in sorgen sîn.
minneklich,
tugende rîch
ist diu liebe, guote.
sî was ie
hie lieb vor allem liebe mir in mînem muote.
lieblîch var
gar sint der lieben wengel, der mîn herze sank.
si ist so guot,
tuot sî genâde an mir, so wirt mîn trûren kranc.
wandels vrî,
sô ist sî,
diu vil süezze, reine.
wünschent, daz
baz troeste mich diu liebe, die ich mit triuwen meine!
ich sach die bluomen wunneklich entspringen
bî schoener zît, der walt was wol geloubet.
die fröide wil der winter kalt verdringen,
er hât den anger sîner kraft beroubet.
dabî hât mich entânet mîner sinne
mîns herzen trôst und ouch mîn küniginne.
ir rôter munt
hât mich verwunt,
daz ich in rehter liebe bin ertoubet.
warzuo klage ich die bluomen ûf der heide?
wan klage ich niht den kumber, den ich dulde,
daz mir ein frouwe tuot so vil ze leide
und diu mich hazzet âne mîne schulde?
wie wol si doch kan herzeleit vertrîben!
si ist ein krône ob allen reinen wîben,
ir wengelîn
gent liehten schîn.
nach leide wære ich vrô, hæt ich ir hulde.
fröit iuch beide, junge und alt:
winter kalt
hinnen ist gescheiden,
schouwent an den walt!
velt und anger stêt bekleit,
bluomen breit
siht man ûf den heiden:
daz ist mir geseit.
bluomen wîz dur grüeniu rîs
brehent unde smierent.
iuch zierent,
ir jungen, niht âne vlîz!
dâbî hoert man vogelsanc
sunder wanc
klingen in der ouwe:
die der winter twanc,
ir gemüete stêt vil hô.
rehte alsô
wære mir, ob mîn frouwe
mich noch tæte frô:
diu mir ie ze herzen hie
nâhe lac verborgen,
von sorgen
geschiet ir trôst mich noch nie.
von ir dulde ich ungemach,
manig< ach>
füeget mir diu reine:
dest mîn fröide swach.
seht, daz muoz verdulden ich
zühteklîch,
wân si ist wandels eine,
dâbî minneklich.
wolgestalt und niht ze balt
ist mîn troesterinne:
mîne sinne
si zuket mir mit gewalt.
der vil süezzen mündel rôt
mir den tôt
füeget unde smerzen:
ouwê sender nôt!
sol der klagelicher pîn
wesen mîn,
fröide mînem herzen
muoz unmære sîn.
mînen lîb si sælig wîb
hât vil gar betwungen;
verdrungen
hât fröide von mir ir lîb.
mîn vil sendez herze klagt
gar verzagt,
daz ich der unmære,
diu mir wol behagt.
sol der ungemeine strît
lengiu zît
wern, vil sende swære
mich dem tôde gît.
wær ich ir lieb als si mir,
leit mir gar verswunde,
trôst funde
mîn herze nâch sîner gir!
diu süezze minne süezzen solt
ir dienestmanne gît:
ir lôn ist bezzer danne golt,
daz wizzent âne strît!
sît undertænig minne, werden leigen:
si kan wol fröide in sendiu herzen heijen,
vil grozzen kumber balde drûz verseijen.
diu minne tiuret werden man
und hoehet senden muot.
ir lôn ich niht gelîchen kan:
erst bezzer danne guot.
diu minne jâmer unde leit verdringet;
mîn sendez herze nâch ir lône ringet:
ich muoz verderben, ob er mich verswinget.
vil süezze minne, hilfe enzît!
mîn fröide ist leider kranc;
mîn trôst, mîn leben an dir lît:
twinc die, diu mich ie twanc,
daz sî mich noch genâde lâzze vinden!
wil sî mich niht von herzeleide enbinden,
daz kan ich âne tôt niht uberwinden.
der welte guot ist mir ein wiht,
wan daz vil reine wîp.
mîn staetez herze des vergiht
und ouch mîn sender lîb.
si ist mir lieb und lieb vor allem guote,
si wont mir zallen zîten in dem muote,
mîn sendez herze ie nâch ir minne wuote.
der boesen haz und ouch ir nît
ich gerne dulden wil
dur die, diu mir so nâhe lît:
sist mîner fröiden spil.
vil grozzen kumber dulde ich von ir schulden.
swaz mir von ir geschiht, daz muoz ich dulden:
ich ranc und ringe ouch iemer nâch ir hulden.
wil sî, so bin ich sorgen bar,
wil sî, so bin ich tôt!
si ist mînes herzen wunne gar,
si kan wol wenden nôt;
si kan dur gantzen lîb wol herze wunden.
an sî muoz ich gedenken zallen stunden,
ir minne hât mich senden man gebunden.
ich minne in mînem muote ein ding und hazze dâbî zwei:
des einen sol dur got mich nieman vrâgen,
daz ander sage ich für ein spel: nu merkent, alle meister, waz daz sî!
dêswâr, ich ahte ûf mundes minne niht ein ei:
swes herze mîn ze schaden doch wil lâgen,
dâ enkan mîn guoter wille volleklîchen niemer werden bî.
mîn munt dem selben munde enkît,
als er mich vrâget, in der selben triuwe:
sîn wille in mînem herzen lît
und bin im des wol iemer ebenniuwe.
sus lache er mir, so lache ich ime: des sîn beide frô!
nu lâzze ez dort und singe ez hie: triôs triên trisô!