das frout des tumben pfaffen muot,
daz diu messe ist von im als guot
als von dem aller besten man,
den disiu werlt geleisten chan.
ich wolde niht ein pfaffe wesen,
daz alle die wæren genesen,
die mir cebihte quæmen
und messe von mir vernæmen,
daz ich selbe verlorn wære.
waz hilfet den hurære,
daz er die messe singet
und ihesum christum bringet
zeinem opfer dem vater sin?
swie christes menschlicher schin
den ougen da verborgen ist,
der gotes sun, unser herre christ,
der ist da sicherliche
sam in dem himelriche.
diu hailicheit aller heilicheit.
die got an beidiu hat geleit
- an christes fleisch und an sin bluot -
die bezzer sint danne allez guot
und reine fur allez reine,
diu ist allen den gemeine,
die hin cechirchen also gant,
daz si da rehte riwe hant.
die enpfahent daz ewige heil.
des enwirt dem hurære dehein teil,
der uf dem alter da stat
und daz opfer in der hant hat:
daz hilfet in doch vil chleine.
got, der wil niht gemeine
mit den tieveln ein hus han.
des wart da zehimel schin getan.
got hat noch den selben muot:
sines sunes fleisch und sin bluot,
daz enlæt er mit der sælicheit,
die er an in hat geleit,
in daz unreine hus bechomen niht,
da er den tievel inne siht,
der daz chriuce niht enschiuhet
noch den segen niht enfliuhet.
sit dem unreinen pfaffen
der gnaden niht ist beschaffen,
und sin got vergizet,
waz trinchet er und izzet?
niht wan daz iudas da noz.
ez ist ein spise also groz
und ist ein spise, der si nimt,
als ez der spise wol gezimt,
der wirt damit geheilet.
so werdent die der mit verteilet
- si sin man ode wip -,
die sie wellent nemen in den lip,
die der tieval hat besezzen.
die enlæt si sich niht ezzen;
in enwirt der heilich heite niht.
swie dicke man sis nemen siht,
daz ziuhe ich uf diu buoch:
also dicke nement si gotes fluoch.
swelch pfaffe so vil hat gelesen,
daz er des wil gewis wesen,
swie groze sunde er bege,
die wile er ob dem alter ste,
die wile si er vil reine;
wellent si daz alle gemeine,
so wil ich daz wider chlaffen.
daz sint die becherten pfaffen:
die sint reine, so die da stent
und rein, so si dannen gent.
nu wie moht ein sundære,
die wile er unbechert wære,
rein werden in der frist,
die wile im des niht zemuote ist,
daz er die sunde welle lan?
si sagent, wir suln riwe han
und tun daz mit der bihte schin
und suln stætes willen sin,
daz wir immer sunde miden
und immer buze liden:
so wirt uns antlaz gigeben
und darnach daz ewige leben.
hat aber got den pfaffen
siner gnaden mer beschaffen,
daz laz ich gern ane nit
und han mit in deheinen strit.
ich volge in alles, des ich sol.
ich gan in der gnaden wol,
daz si alle sin gemeine
und in der messe reine.
sit diu messe die gnade hat,
die wil er ob dem alter stat,
ob er e was vil meilich,
daz er die wile ist heilich;
swenner die heilicheit verlat
und wider in die sunde gat,
so ist er ein aptrunne
von der ewigen wnne.
sit in diu messe also frumet,
daz in got aber, so er chumet,
in die heilicheit enpfæhet
und im sin chomen niht versmahet,
wie dicke sol im daz geschehen?
mag er diu buoch an sehen!
daz ist pfaffen und leien chunt,
daz christ sibenstunt und sibenzech stunt
den sundær enpfahen hiez.
da christ die zal selbe
da getar ich furbaz gesprechen niht.
wan wil ein pfaffe singen iht,
so singet er vil wol zeware
sibenzech messe in einem iare.
swenne er daz siben iar getuot
und wil er dennoch sinen muot
von den sunden niht becheren
und wil er dan noch meren
sine houphafte missetat,
und diu zal ein ende hat,
als in christ hiez enphahen;
wil er als dicche anvahen,
so sich ie diu zal verendet,
die wil er sich also schendet;
so dunchet er mich niht sunden fri
noch, daz sin messe diu beste si.
daz sich iudas von christe schiet
und in verchouft und verriet,
daz was daz grozist wunder niht,
daz ie geschach und noch geschiht.
wolt er in han fur sinen got,
er het geminnet gotes gebot;
wolt er in zeinem herren han,
er het ouch dem gelich getan;
wolt er sin friunt sin gewesen,
er het in lazzen genesen.
do er in cenihte wolt,
do tet er reht, als er solte.
ez wirt noch vil gern ein man
des gutes ane, ob er chan,
daz im so gar unmære ist,
als iudas was ihesu christ.
ditz wunder, daz ist grozer vil:
der got cegot haben wil
und ceherren und an friundes stat
und wil sin nimmer werden sat,
daz in dannoch der verchoufet,
wirt der furbaz besoufet.
daz sint die verschamten pfaffen,
die vil dicke sint verlaffen.
die sint niht wan der werlde chint,
wan si durch got niht pfaffen sint.
si lebent nach hoher fuore
mit fraze und mit huore.
da mit vertribent si daz iar.
si gebent got hin offenbar.
si habent in alle tage veile
und iehent des zeinem heile,
swenne in die chouffære zu gant.
daz sint, die veile messe hant.
sit diu messe so getugent ist,
daz unser herre ihesu christ
da enpfangen von sinem vater wirt,
und uns der heilige geist gebirt
beidiu christes fleisch und sin bluot
- swaz man der messe danne tuot,
daz nimt sich got benamen an -;
sit man si niht volbringen chan
wan mit des ewigen vaters chraft
und mit sines suns meisterschaft
und mit dem heiligen geiste
und mit des gelouben volleist
- swer si verchoufet, der verchoufet got -;
sit er zebrichet gotes gebot,
der gotes gabe verchoufet hat;
so ist daz fur alle missetat,
daz man in selben zealler cit
zechoufen als ein salz git.
swelch messe man singet umb daz guot
und ez niht wan durch die miete tut
und si vil wol verbære,
ob diu miete niht enwære,
umbe die miete ist christ verchoufet.
daz tunt im, die da sint getoufet;
daz im von vriunden wirs geschiht
- ez tunt die ungetouften niht -,
denne ez von den vienden tuo,
daz enchumt mit triwen niht dar zuo:
ez muoz mit untriwen geschehen.
christ mach des wol zeuntriwen iehen,
daz man in martert umb daz guot.
daz ist sin wille und sin muot,
daz man in opfer durch die tat,
als er sich selben geopfert hat.
er opfert sich in groze not
fur unsern ewigen tot;
er tet ez niht umbe pfenninge.
nu dunchet er si so ringe,
die sine chamer ampt hant
daz sin in der heimlich lant
ze gelten reht als iudas,
der im ouch zeheimlich was.
also tunt die pfenninch diebe,
die in durch des gutes liebe
valslich manent siner not
und sine marter und sinen tot
urchundent mit untriwen.
christ mach daz balde riwen,
die im heimlich wesen solden
und die næhsten, ob si wolden,
daz die den mort an in begant,
des in die verristen erlant
- dise ungefuoge meintat,
der man nu leider vil begat.
die die beschoude solten wem
und mange sel da mit ernern,
daz nimt sich ir deheiner an.
da geschiht got als einem man,
der het fur die diebe
vier hovewarte liebe.
des namen charge diebe war;
die brahten spise mit in dar.
do si sich dem hove nahten,
und die hunde zu zin gahten,
do geswiget ein diep einen hunt:
er warf im einen chæs in den munt.
der ander warf ein semeln dar:
der die gevie, der gesweic gar.
der dritte eines bachen ein stucke:
der sweic durch daz geluche.
der vierde ein bein; daz was benagen:
daz im begunde wol behagen.
dem daz zetal da geviel,
der nam daz in sinen giel
und lac dar obe und nuoch
und sweig ouch stille genuoch.
also was des mannes guot
von den hunden unbehut:
si swigen alle stille.
des wart der diebe wille
erfullet nach ir muote
mit des guotes mannes guot.
also tunt die bischov got.
si solten sinem gebot
nach ir gewalt bi gestan
und solten des got geniezen lan,
daz er si hat geschaffen
uber lein und uber pfaffen
zehutær an siner stat.
nu trowent si nimmer werden sat.
si cherent ir huot und ir muot
an gemach, an fraz und an guot.
in dienet der walt und daz velt.
einer hat von chorn gelt;
dem stecket sam dem hunde
diu semel in dem munde.
der ander ist von vleische riche;
des munt ist stætechliche
verschoben mit dem bachen.
von den selben sachen,
so swiget er ouch vil stille:
daz ist der diebe wille.
der dritte, der hat sweige vil
und hat von milche, swaz er wil;
der hat den chæs uber gint.
da von si zeriche sint,
des sint ir stimme gelegen.
si wellent niwan des guotes pflegen.
so ist daz ein so grozer unsin,
ist ein so armer under in,
des dinc so chumberlichen stat,
daz er die notdurft niht enhat,
der neget daz bein als der hunt;
dem verschiubet diu armuot den munt.
er sorget in sinem muote
naht und tac nach guote
und swigent, sam die richen tuont.
sit sich der tievel des verstuont,
daz si swigent sam die hunde,
die da ligent mit vollem munde,
so hat er so vil verstoln,
daz er nu roubet unverholn,
und machent so mangen affen
under leien und under pfaffen,
daz sin die hurære schande hant
und ouch an schande niht bestant.
daz si durch frazes liebe
die unreinen helle diebe
niht meldent, als si solden,
daz wirt wol vergolten,
sumlicher denchet ode giht,
ich si der pfaffen meister niht,
ich sul niht sprechen in ir dinc.
so wær ich ein rehter snurrinc,
swenne ich pfaffen ubel spræche;
son weste ich, waz ich ræche.
pfaffen sint erweltiu gotes chint,
wand si got die næhsten sint.
daz sint, die pfæflich lebent
und uns vil gutiu bilde gebent
und rehte lere vor tragent;
daz sint, die got wol behagent.
die suln vil wol gevallen
den rehten liuten allen.
swie wol ich den gesprechen chan,
da hant die valschen niht an.
ez horent niemens oren,
daz ich die gewihten toren
zu den pfaffen welle genozzen.
sine hant dehein so grozzen
- die wisen pfaffen - under in.
und heten mer mûse den sin,
daz si in geschelten chunden,
die chatzen zu den hunden,
beide chran und wien,
die soltens anspîen.
chunde loup und gras sprechen,
daz solt ez an in rechen,
daz got so vil gebresten hat
von der pfaffen missetat.
daz ich an chunst und ane sin
und ein tumber tore bin,
swelhen pfaffen ich nu lere,
der hat des lutzel ere.
der wissage ist guneret,
swenne in der esel leret.
als ist der pfaffe geschant,
des valsch den chinden ist bechant.