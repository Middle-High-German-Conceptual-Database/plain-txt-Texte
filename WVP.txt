walther von prisach
der welte schepfer, himelischer künc, gedrîet eine,
dîn ein in drin, dîn drîvalt ein, niht sunder, ungemeine,
du vater sun und ouch der geist,
mit drin persônen got ân underscheide,
des zîtes ordenunge dir niht anegenges vindet,
dîn êwikeit des endes breste niht ze valle bindet,
doch dû gewalteclîche treist
den anevanc und ouch daz ende beide.
dîn kraft in irre mittel stât,
dâ si noch mez noch twanges cirkel hât.
wâ ist der munt der dîme lobe zunge trage?
grôz unde kleine vinde ich dich,
dîn groeze kleinet unde ringet sich,
swenn ich dich hôhen got und nidern menschen sage
ze fröide mir, dem tiuvel gar ze leide.
wie wazzer fiuwer erde und luft ir ungemeine gemeinent,
daz sî der lebenden crêatûr ir lebens kraft erscheinent,
daz weiz der wunderære wol,
dem elliu wunder dienent eigenlîche,
wie daz der sterne fünve sint, der sunne und ouch der mâne,
die man planêten hât genemmet ûz der erden plâne,
von den uns kumt und komen sol
wint regen snê tuft unde tou gelîche;
wie sich sô sinwel unde breit
mit stætem loufe swinde al umbe treit
daz uns diu buoch daz firmamente hânt genant!
der diz und daz geschaffen hât
und ouch dich, mensche, sunder dînen rât,
dem böuc dîn bein, er treit dîn leben in sîner hant,
er durch dich arm, du mit im iemer rîche.
ich hân gefrâget unde wil ouch iemer mêre frâgen,
diu frâge mir ze herzen gât, mich wil ir niht betrâgen.
swer mich der frâge ledic tuot,
der habe danc, er wîse, sinne rîche.
eins reinen herzen wol getriuwen man, ob ich den funde,
sprich, wîser rât, mit welcher wâge ich den vergelten kunde.
wâ hôch gewalt, wâ rîche guot,
daz sich dem rîchen horde wol gelîche?
ob er der krônen êren gert,
der ist er michels baz denn sî sîn wert.
krôn unde zepter im gelîchen niht enkan.
nu daz diu welt niht werdes treit
dâ mite sî den werden widerleit,
durch waz sol danne werden wol getriuwem man?
weiz ieman, waz sich ime noch gelîche?
ein herze daz diu schame erzogen hât, diu kiusche enthalten,
daz sich durch lôsez smeichen niht von liebe lât verschalten,
dâ liep durch reht geliebet wirt,
dâ triuwe ûf ganze triuwe sich getriuwet.
ein wîp diu sich in selches herzen grunde hât bevestet,
wie volle sî getriuwes mannes werde widerglestet,
getriuwem manne fröide birt,
swenn im sîn glîch an triuwen glîche biuwet.
getriuwer man, getriuwez wîp,
ein herze reine al eine ûf zweier lîp,
ein unverdrozzen wol vereinet willic muot,
der wunnen under zwein ein spil
ze voller wunne ich volle brüeven wil;
liep unde liep ûf wernde liebe wirt behuot
dâ liep gen liebe liebe niht geriuwet.
ob mich ein vînt alsam der friunt in friundes gruoze grüezet,
daz mir sîn süezer gruoz in ôren unde in herzen süezet,
des fröiwe ich mich und lobe es got
daz sich mîn leit mac friundes helfe gesten.
der selbe friunt der niht wan friunt in friundes wâne schînet,
swenn er mich lachen siht, daz er von herzen grunde grînet,
mîn herzeleit wirt im ein spot,
mîn liep kan in mit leides swære lesten.
den bitte ich daz er mîne klage
reht alse ein friunt in friundes helfe trage;
mîn herze ûf rât, ûf triuwe biute ich ime dar.
nu sage, wie wirt gerâten mir?
vil lîhte in worten nâch mîns herzen gir
ein wort der triuwen und des râtes helfe bar,
swer sich sô treit, den nenne ich niht zem besten.
diu triuwe ist lieht ein spiegel, rehter wunne ein ougenweide,
der êren barn, der tugende muoter gar ân underscheide,
doch sî verâhtet ist gevarn,
ein frömde gast, verjaget ûz den landen.
diu triuwe lêret guotes friundes êren iemer huoten,
vermîden valschez guot, mit hertem sturme niemer wuoten.
diu triuwe kan vor schanden warn,
triuw unde mâze meinent sich ze handen.
si machet ûzer zwein ein ein,
die man vil dicke vindet ungemein:
daz ist daz herze und niht dem herzen jehender munt.
diu triuwe kan niht wankelspil;
dar umbe, die ir volgent, derst niht vil.
diu triuwe lieber wîlent was dann goldes funt,
dô sî die herren unde ir hof bekanden.
der worte ist niht wan zwei von allen worten unde zungen
diu allen worten rihte gebent an alten unde an jungen.
swie smal, swie kurz ir name sî,
doch pflegent sî der breite und ouch der lenge.
ob sî ein ander niht mit valsche dringent ûz ir veste,
daz sich daz ein des andern überstrîtes iemer geste,
sô mac in beiden wonen bî
gewaltes kraft an wîte und an der enge.
swer sî mit rehte in munde trage,
dem sî vor aller guoter liute sage
des besten lobes und aller êren hôher sanc.
nein unde jâ sint sî genant.
diu habe du rehte, mensche, sô bekant
daz dû si tragest ân allen wandel unde wanc,
wilt dû daz dich daz hellefiur niht senge.
< ich singe und solte weinen
den tugenthaften ritters lîp,
daz niht mîns sanges meinen
dich kan gemanen, werdez wîp.
noch hoere wîsen rât:
der tac ûf gât
und lât diu naht ir vinster varwe als ie.
vil schône wîp, bewar
daz wol gevar
der gar an mîne huote sich verlie.>
des wahters klagesingen
mit jâmer in ir herze brach,
dâ von ein misselingen
an lieben fröiden in geschach.
ir leides hûsgenôz,
der trehene flôz,
begôz ir beider wengel dô vil gar.
si sprach< friunt, herre mîn,
wie sol ich dîn
nu sîn verweiset aller sælden bar.>
der wahter aber lûte
mit zorne sanc durch friundes klage
< swâ liep betagt bî trûte,
dâ kumet der merkære sage.
ein herze in fröiden hô
sol minnen sô
daz frô dar nâch diu liebe und lanc bestê.
wirt sî der huote erkant,
sô wirt zehant
gesant ir wunne in lange wernde wê.>
sîns lebens küneginne
der ritter an sich nâher twanc.
dâ schuof diu werde minne
von beiden süezen umbevanc.
ein lieber nâher smuc,
ir mündel druc,
ein fluc ir herzen an ein ander dâ
tet kunt ir minne gir,
sî im, er ir:
< an dir mîn leben lît, niht anderswâ.>
von den gelieben beiden
wart dâ mit willen unbegert
ein jâmerlîchez scheiden.
dem ritter und der frouwen wert
ir wunneclich gemach
daz scheiden brach
und jach in wandelunge: liebe in leit.
ir herzen wehsel wart
dâ niht gespart.
diu vart alsô geschach, der tac zuo schreit.
von gote ein magt erkorn,
rôs âne dorn,
geborn der himel und der erden frouwe,
des tievels widerganc,
der helle twanc,
ein vanc der iemer wernden wunnen schouwe,
diu paradîses porte wît,
ein vinderin der gnâden zît,
diu uns erlôste von des tievels drouwe,
bluom aller megde ein kranz,
trôst helfe ganz,
ein glanz der wunnen, wunnen übergulde,
mîn sanc sol wesen dîn.
diu wîse mîn
sol sîn ûf dîn und dînes kindes hulde,
mîns herzen gir, dôn unde wort
ûf dîner süezen milte hort.
nu lîhte, die mich lestent, swære schulde.
ez was ein sælic vart,
wert unde zart,
diu wart durch uns getân der megde reine,
dô er von himel kam
der niuwe âdam
und nam daz im was ê vil ungemeine,
die menscheit dur der menschen mein.
wie wol sich füeget dâ in ein
der ceder grôz und ouch der distel kleine.
der kouf den dort judas
gab kâiphas,
der was der beste und ouch dâ bî der grôste;
swie ringe in judas wac,
an im doch lac
ein slac ûf in, ûf uns guot rât ze trôste.
ich lobe den hôhen niderganc:
der in den twanc der helle spranc,
uns von des tievels banden dâ erlôste.
swer mîne schulde breit
zen liuten treit
und seit doch niht von sîner missetaete,
swie wol, swie gar der siht
waz mir geschiht
und niht gedenket waz er wîlent tæte,
der nimt daz nieman gelten mac.
sîn zunge sleht sô swinden slac
der wirs denn tiefiu bluotes ünde tæte.
sliuz in die zungen, munt,
der mir niht kunt
den funt lâz werden manger valschen ræte,
dâ mite sî mich jagt,
daz man mich sagt
verzagt an aller guoter dinge tæte,
si gar getriuwe und des betrogen,
mit golde kupfer überzogen,
ein slange in buosme, ein fiur in lieber wæte.
ich sich und nime war
daz ich sô var
daz gar mir leben unde sin verwirret
unstæte gumpelspil.
ich wil, in wil:
sô vil ist des daz mir gen stæte wirret.
in eime tage manger stunde
wirt mir mîns herzen wandel kunt.
selch fuore mich und dich und den verirret.
ein man des muotes helt,
gar ûz erwelt,
gezelt manlîcher tât ein werder bluome,
der sî der zuht ein degen,
sô mac sîn pflegen
der segen dem guoten werden man ze ruome.
ein schoene man, niht zungen balt,
ein zunge wîs, niht manicvalt,
diu habent ir pfrüende in aller êren tuome.
ir frouwen, tragt iuch hô;
sît iemer frô
daz sô got hât iuch sunderlich gehêret,
daz manne werdekeit
der êren kleit
niht treit wan den ez iuwer tugent lêret.
der man sî lobs und liebes abe
wan der si sunder von iu habe.
gelobt sî der gewalt der iuch sus êret.
die argen jehent wâ sî
wîp wandels frî,
der bî schoen unde kiusche sî gesezzen.
si valschen valsches kint
an tugenden blint
dâ sint die frouwen lob sus hânt ermezzen.
der reinen guoten ist noch vil.
...
...