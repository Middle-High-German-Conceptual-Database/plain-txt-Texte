eines herren sun, der misseriet
so sere, daz in der vater schiet
so lange von sinem gruoze,
unz er im tet die buoze,
der die ratgeben genuogte,
und sich vil wol gefuogte.
do er gwan des vater gruz,
dannoch enwas im niht buz
der tumpheit, diu in des betwanc,
daz er nach ungnaden ranc.
er het dar nach alle wege
ein gwonheit in siner pflege:
swenne er daz wolte machen,
daz die lute musten lachen,
so sagt er der laster einez
- ein grozez oder ein chleinez -,
daz er sinem vater hete getan.
daz enwolt er nimmer verlan;
daz was sin churzwile sit
von sinem vater alle zit.
do des der vater vil vertruoc,
unz in sin duhte genuoc,
do begunder sich der mære schamen.
< du enbist min chint niht, benamen,>
sprach er cesime chinde,
< swie ich den schaden uberwinde,
ichn wil din nu niht mere.
du bist mir gar an ere
und bist mir ane frumen ouch.
du bist ein affe, ein tore, ein gouch
und bist mit dem tievel behaft.>
sus wart diu erst vientschaft,
diu mit sune was bedechet,
mit der niwen erwechet,
daz si wart grozer danne ê.
nu merchet, war diu rede ge!
ich sage iu, wer si beide sint
- der herre und ouch sin chint:
daz ist der mensch und got.
so wir cebrechen gotes gebot
mit houphafter missetat,
swie gern er uns zechinde hat,
so verliese wir sin hulde.
geriwet uns danne diu schulde,
unt tun daz mit der bihte schin
und wellen danne gehorsam sin,
die an gotes stat geordent sint,
so werden wir aber sineu kint,
daz er uns gruzet alsam e.
welle wir in danne aber me
al zediche beswæren
mit den vil leiden mæren,
daz wir uns ruomen der schulde,
der wir chume haben hulde,
daz muz got ubel behagen,
daz wir die sunde mit frouden tragen
und der mær danne lachen
und churzwile da mit machen
beidiu uns und andern liuten.
so wir die sunde triuten
und si mit lobe furrieren,
beidiu chronen und zieren,
sone wizzen wir armen toren
niht, daz uns gotes oren
so nahen an unserm munde stent,
daz diu wort elliu drin gent.
so geschiht uns, als ich e sprach,
also des herren sun geschach,
der sines ruomes engalt:
wir machen die sunde zwivalt,
so wir uns ruomen der tat,
der got laster und schaden hat.
got hat so groze triwe,
so wir mit rehter riwe
unser sunden bihtich werden,
swie verre her zu der erden
von dem himelriche si,
so ist uns got also bi,
daz er uns chusset sazestunt.
wir chussen die stole fur gotes munt;
daz ist der suone ein anevanc.
ist danne diu bueze ane wanc,
so wirt got unser friunt guot.
swer sine bihte niht rehte tuot
mit vrouden ane riwe,
der chusset got sunder triwe,
reht als in iudas chuste,
do in riwe niht geluste.
der riwelosen bihte don
hat gnadloser buze lon.
also sere diu bihte an gnaden frumt,
diu mit innechlicher bihte chumt,
also sere muz diu bihte schaden,
diu so mit ruom ist geladen,
daz si durch churzwile geschiht.
got gan uns der vrouden niht,
die wir mit sinem laster han.
swaz wir haben wider in getan,
daz houpthafte sunde sint;
swie wir doch heizzen sineu kint;
daz verchiuset er nimmer benamen,
unz wir uns der sunden schamen,
daz wir si in rehter riwe sagen
und ir da nimmer gedagen.
swa sich diu scham verendet,
da ist diu riwe geschendet.
sit man die sunde erniwet,
dar nach so si geriwet,
wie sol der danne genesen,
der lange ein sunder ist gewesen
und ist dar zu so lihte,
daz er riwe und bihte
und buze niemen zeiget
und sich selten veiget,
daz er sundet spat und fruo,
und ruomet sich mer, denne er tuo,
und schamt sich des vil selten?
der sundet zallen gelten.
er tuot, sam der geborget vil
und nimmer niht vergelten wil.
swaz dem wirt zeteile,
daz dunchet in wol veile.