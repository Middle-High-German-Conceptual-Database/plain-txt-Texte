ditz ist von der vrowen ere die die werlt zieret sere
min herze hat mit mir gestriten,
ich wolte tihten han vermiten.
do vragete ez mich:< durch welche not?>
ich sprach< da sint die werden tot,
die manige tugende behielten
und grozer vröude wielten,
und hanf die vröude mit in hin.
nu enhan ich niht so richen sin,
daz ich den vröude künne geben,
die ane vröude wellent leben.>
da wider sprach daz herze min:
< nu lobe si unz si guot sin;
die noch in hohem muote sten
und iht mit vröuden umbe gen,
der leben la dir wol behagen.
du solt in tihten unde sagen,
du maht si wol von schulden loben.
diu werlt beginnet noch so toben:
die dich nu dunkent ungemuot,
die diuhten danne harte guot,
so si noch baz verkerent sich.>
da wider sprach aber ich:
< swie nahen mir ir erge ge,
mir tuot ir unvröude we;
des ist min tihten ein wint.
und daz si niugerne sint,
daz tuot mir groze swære.
swenne ich gemache ein mære
daz wol ze hoeren zimt,
swer ez danne vernimt
zwir oder dristunt,
der giht ez si im wol kunt,
dem ist ez alt sa zehant.
wie han ich danne gewant
min arbeit diu dar an lit,
sit ez in so kurzer zit
alt wirt und ungenæme?>
< ist dir daz widerzæme?>
sprach min herze iesa.
ich sprach vil ernstlichen< ja>.
ez sprach< daz sol din vröude wesen,
wilt du mit tihten genesen,
des ich dich wol berihte.
du solt din alt getihte
verklagen in vil kurzer vrist,
sit ez allez ungenæme ist,
swaz ie von tiutschen zungen
gesaget wart oder gesungen.
du solt ez gerne übersehen,
sit ez allen den ist geschehen,
die tihtens hant unz her gepflegen.
wære daz alte niht gelegen,
wes wære daz niuwe danne wert?
daz man der niuwen mære gert,
daz sol dir ringen den muot.
diuhten si geliche guot
die alten und die niuwen,
daz möhte dich wol riuwen.
so hant si, daz geloube mir,
so wol gesprochen vor dir,
die do tihtære hiezen,
ez muoz dich bedriezen,
wan dich niemer din sin
den tumbesten under in
gelichen möhte an werdikeit.
nu sich daz dich der arbeit
niemer mer betrage,
swenne man dich vrage,
ob du iht niuwes künnest,
unz du dir eren günnest,
du ensprechest vroelichen « ja ».
ist diu warheit danne da,
so bistu niuwe unde wert.
sit man niuwer mære gert,
nu volge in als ir wille si,
du bist in dester sanfter bi.>
do mir min herze vertreip
den zwivel daz ich stæte beleip
an minem tihten alsam e,
dannoch tet mir diu sorge we,
waz ich nu tihten möhte,
daz aller langest töhte.
do sprach min herze aber zuo,
daz ich daz wægeste tuo
und ein lop den vrouwen gebe,
daz in den sinnen hohe swebe
und iedoch in der maze,
daz ichz niht vliegen laze
nach sinem wilden muote,
daz ich ez so habe in huote,
daz man ez rinclichen sehe
und im doch der hoehe iehe,
daz ez niht an schrien
weder die kran noch die wien.
ez hat mir vür die warheit
bi sinen triuwen geseit,
ichn künde niht gemachen
von werltlichen sachen,
daz langer belibe niuwe.
die minnent ane triuwe,
die beginnent ez loben umbe daz,
daz man niht merke den haz,
den si der rehten minne tragent:
des si den vrouwen niht ensagent.
die sich der minne hant ergeben
und rehte nach ir willen leben
und dienent gerne umbe ir solt,
die sin mir dar umbe iemer holt,
daz ich in liebe ir minne.
nu enkunnen mine sinne
dem willen niht gevolgen.
wære ich in des erbolgen,
dar an tæte ich in gewalt.
si sint mir, wil ich, einvalt,
si sint mir manicvaltic.
ich bin ir so gewaltic:
swaz si hant daz han ouch ich.
ich enbite niht uf sich
durch minen willen borgen,
solte ich die not besorgen,
swaz si sprechen begunden,
die niht gemerken kunden,
waz ich sagete oder spræche,
unz ich die schulde geræche,
daz borgen und daz gelten,
die bræhten lihte ein schelten,
da von wil ich mich strecken,
als ich mich kan bedecken,
weiz ich selbe waz ich sage
und welcher verte ich nachjage,
so endarf manz tiutschen liuten
niht anderstunt bediuten.
ist ieman der vor nide
ditz mære unsanfte lide,
der durch des hazzes süeze
also gedenken müeze:
< ditz ist ein schoenez mære,
daz ouch nu der strickære
die vrouwen wil bekennen,
ern solde si niht nennen
an sinen mæren, wære er wis.
sin leben unde vrouwen pris,
die sint ein ander unbekant.
ein pfärt unde alt gewant,
die stüenden baz in sinem lobe.>
swen also dunke daz ich tobe,
der swige doch unz er verneme,
wie min lop den vrouwen zeme;
dar nach entslieze sinen munt.
si ensint mir niht gar unkunt.
got den lobet manic man,
der in doch niht gesehen kan.
so han ich vrouwen vil gesehen
und hoere in maniger tugende jehen,
die ich baz ze lobe laze komen
denne ich si selbe han vernomen,
und baz denne in die günnen,
die vrouwen niden künnen.
der vrouwen viende ist so vil,
daz des maniger wænen wil,
der vrouwen ere diu zerge,
si ensi nu niender als e;
ir lop verswunde sere,
ir tugende und ir ere
si hiure minner denne vert,
si enwerden schiere nihtes wert,
daz ist der valschen liute wan,
ir lop daz welle ein ende han
und si vil nach zergangen.
nu wirt uns an gevangen
durch aller vrouwen ere
und den ze herzesere,
die si hazzent ane ir schulde;
und durch der rehten hulde,
der herze in den vröuden swebent,
die in der vrouwen ere gebent,
den müeze ez werden ein segen.
die vrouwen ze hazzen pflegen,
den muoz ez werden ein vluoch.
alsus hebet sich ditz buoch.
ouwe daz iemer vrouwen
daz ouge sol beschouwen,
da durch ein valschez herze siht;
und wol swenne daz geschult,
daz ez erblindet zehant!
und wære ez gänzlich erkant,
wes vrouwen tugende wert sint,
so müezen rehter liute kint
ein schuole von der künste han,
daz si sich künden verstan,
waz vrouwen vröude künnen geben,
so man in rehte hülfe leben.
sol man ze lobe keren
den vrumen von ir eren
dar nach als in daz reht giht
und man ir tugende willen siht,
und dar nach als ir art gert,
so wirt ir lop wol lobes wert,
ez was ie guot unde sieht
und ist ein lobelichez reht,
daz ein ieslich sinnic man,
der vrouwen lop gesprechen kan,
den vrouwen lobes si bereit,
got hat der werlt an si geleit
vröude, sælde und ere.
ir genade ist noch mere
denne iemen gegen ir hulden
mit dienste müge verschulden,
dem ir genade niht enzimt,
der denket so er daz vernimt,
waz genade man da vunde,
die nieman gedienen künde,
man verdienet doch gotes rich,
ich spreche unmeisterlich,
ich bescheide in, swer sich des versiht,
daz er mir selbe nach giht,
wil er merken miniu wort
und den vil minniclichen hört,
der uns von ir gen aden kumt
und uns noch vorderlicher vrumt
denne sich die valschen versehen,
sol ich der warheit jehen,
so wart nie nach der gotes kraft
niht dinges so genadehaft
so vrouwen lip mit ir leben,
die ere hat in got gegeben,
daz man si uf der erde
ze dem hoehesten werde
erkennen sol mit eren
und ir lop iemer meren.
ir genade heizet ungenoz
da von sist hohe und also groz,
daz in der werlde dehein man
mit dienste dar gereichen kan.
ir genaden wünniclicher schin
ist groezer denne si selbe sin.
wære ir genade rehte erkant,
man solte billich elliu lant
von ir genaden willen han.
ir genade sint also getan,
swer ir genaden rehte gert,
der ist vil grozer eren wert,
und der minnet si so sere
und wirbet so vaste umbe ere,
daz er mit waren schulden
ze manigen vrumeden hulden
durch der vrouwen liebe kumt.
nu sehet wie ir genade vrumt.
er machet im die werlt so holt,
hæte er aller künige golt
und hæte er mer denne elliu lant,
daz diuhte die liute wol bewant.
dem ist ouch ir genade guot,
der so genædicliche tuot,
daz er durch sine vrouwen
lat solchen willen schouwen
und ir genaden also gert,
daz er die umbe ir genade wert,
die so genædiclichen gernt,
da von sin ere wuocher bernt.
durch swelche vrouwen daz ergat,
daz also maniger vro gestat:
ir genade ist groezer denne ir lip,
si sælden kint, si sælic wip,
si bedecket ein gewant wol.
so wirt mer denne ein lant vol
der genaden diu von ir geschiht,
daz maniger sine vröude siht.
swer also leben müeze,
daz er der werlde süeze
von herzen gründe minne,
der sol die kraft der sinne
der stat lazen ane gesigen,
unz er mit lobe habe gestigen,
da in der vrouwen hulde ersehe,
so stige unz im so wol geschehe,
daz er sich ir genahe
und diu hulde von im enpfahe
den spiegel siner werdikeit.
so si den dienstlichen treit
vür die künigin zehant,
diu vrouwe genade ist genant,
unz si dar inne schouwet
wie wol im hat gezouwet,
so gehilfet im diu hulde,
daz sin wille vür die schulde
an der gelücke wage wiget
und sinen staten an gesiget
von sinen werken diu geschiht.
so vrouwe genade danne gesiht
daz si in hat wol versuochet,
do wirt er so beruochet,
daz im diu sælde wirt erkant.
ein krone ist vröude genant,
diu wirt im uf gesetzet.
swer also wirt ergetzet
des im ze leide ist geschehen,
der hilfet mir den vrouwen jehen
daz si nie bezzer wurden
und in ir hoehestem orden
mit stæte in ganzer krefte stant.
die vrouwen namen vervohten hant,
die enmeine ich niht entriuwen.
daz solte die vrouwen riuwen,
ob ich in tihte solche scham,
daz vrouwen lop und vrouwen nam
ir beider wære gemeine.
ez suln die haben eine,
die stæte in hohem muote wernt
und niht wan solcher minne gernt,
da mit daz herze ist überladen,
der niemer vient mac geschaden,
der sloz noch want noch mure wert,
diu rehte nach ir willen vert
gewalticlich swar si sol.
die behertent vrouwen namen wol,
die solcher minne ruochent
und anders deheine suochent.
daz ist diu rehte minne,
die der viende sinne
mit nihte erwenden kunnen
noch nie den list gewunnen,
da mite si ir wider stan.
diu minne muoz von herzen gan.
ein herze minnet also wol
durch tusent mure, ob ez sol,
als ob da niender wære vor
sloz noch mure noch tor.
ez ist der man und daz wip,
die lützel hant wan den lip
und ein ander so holt sint,
daz elliu huote wære ein wint.
daz die mit ungeræte
ein ander sint so stæte,
des sol die minne dünken guot,
wan zeware ez scheidet armuot
vil guoter vriuntschefte vil.
ir minne ist doch ein kindes spil
bi den die wol beraten sint,
beide ritter und ritters kint.
swa ein ritter wirt gewert
an einer vrouwen des er gert,
und beide ein ander wol gezement
und da von beide ein ander nement
in allez ir gemüete
mit inniclicher güete,
mit herziclichen triuwen,
wie mac si daz geriuwen,
si ensin ein ander iemer holt?
si enirret silber noch golt
noch ander dehein guot.
da von ist iemer ir muot
der minnen unverirret,
sit in niht anders wirret
wan daz si scheidet der tot
und diu vil schedeliche not,
die si dar umbe lident
die wile si ein ander mident.
swelch vrouwe solcher minne gert
und der wil werden gewert,
die sol man vrouwen nennen
und sol ir lop erkennen
ze der werlt hoehestem lone,
sit man dirre werlt krone
niht wan von ir genade wil.
wære ir lobes also vil,
daz mer und erde wære
geladen von siner swære
und gar ervollet der luft,
daz wære dannoch ane guft.
nu hat sich in ein valschez leben
so vil der valschen liute gegeben,
daz die sunnen und den tac
ir schin an in riuwen mac,
sit man niht anders vernimt
wan daz der werlt missezimt
und et von boesen dingen saget,
der vrouwen ist vil nach gedaget,
von den ze sagen wære.
man sol diu boesen mære
von allen dingen verdagen
und sol et von den vrouwen sagen,
an den die tage in blüete stant,
die der werlt kint ze leben hant.
man lobet des meien anevanc,
gras, bluomen unde vogelsanc:
ez solte ein ieslich man,
der lop unde loben kan,
sin lop an vrouwen keren.
swaz er si möhte geeren,
ir tugende sweimten dannoch obe:
dien erstiget niemen mit lobe,
diu vröude ist an in hundertvalt,
die sumer, velt unde walt
der werlt dannoch bæren,
ob si vil stæte wæren.
wie möhten bluomen unde schin
den ougen also süeze sin
so diu angesiht der vrouwen?
da mac man bluomen schouwen,
da siht ein tugentricher man
den meien und allez daz er kan.
swa von man hohes muotes wirt
und swaz der werlde vröude birt,
daz siht er allez da wol.
in dunket wie daz lant vol
beidiu liljen unde rosen ste
und wie daz meiner zerge.
der spilende schin machet,
der in sin herze lachet
durch ir süezen anblic,
daz er enpfahet einen schric
von dem wünniclichen glaste,
der im den sin so vaste
ervollet mit dem schine,
unz im die witze sine
in die vröude sint versunken,
daz in des beginnet dünken,
er si komen in daz paradis.
wa næme ein meie danne ein ris,
daz solche ougenweide bære?
swaz siner vögele wære,
die enmöhten niht gesingen
daz also künde klingen
als ir vil minniclichiu wort,
e ich gerede unz an ein ort,
ich sage iu von in eteswaz,
daz si iu gevallen dester baz.
ein reht ist allen rehten obe,
daz man die vrouwen iemer lobe,
ir lop sol sin ein stæter ruof,
sit got der werlde ir lop geschuof
ze dem süezesten tone.
si sint der vröude ein krone,
si sint ein lieht der tougen
und ein hochzit der ougen.
si sint ein trost der zuoversiht
und ein wünsch der liebesten geschult.
si sint ein ursprinc der zuht
und aller guoten willen vluht:
die willen die sint alle da,
unwillen die sint anderswa.
si sint ein sul der vrümikeit
und der eren ein geleit,
ein spiegel der gedanke,
ein widerstrit der wanke,
ein herze der stæte,
ein wisheit der ræte,
ein süeze hoher arbeit,
ein gezierde aller schoenheit.
si sint voget über die scham
und sint der werlde hoeheste nam.
si sint ein meie der jugent,
si sint meister aller tugent
und sint in doch undertan.
daz mac man vür ein wunder han,
daz si gewalticliche sint
der tugende meister und ir kint.
si nement der tugende willen war,
so begant die tugende ir willen gar.
si vlehent und gebietent,
der geselleschefte nietent
si beide mit ein ander sich.
er hæte ein leben, dunket mich,
ez wære im als ein paradis,
den got so sælic und so wis
gemachet in siner jugent,
daz er der vrouwen tugent
ze rehte erkennen kunde
und die ze wunsche vunde,
und die danne also næme,
als ez der stæte zæme:
wie möhte der iemer werden alt?
ir tugent sint so manicvalt,
daz er ir in so kurzer vrist,
diu in ze leben beiden ist,
niht vollen ze ende möhte komen.
daz lop wirt niemer gar vernomen,
des man den vrouwen jæhe,
ob ir tugenden rehte geschæhe.
ich sage iu wa von daz geschiht,
ich bin so sinneriche niht,
daz ichz iemen müge bediuten;
daz wirret ouch andern liuten.
swer ir lop solde rehte sagen,
der endorfte niemer gedagen.
swer aber so wise wære,
daz er diu rehten mære
von allen ir tugenden sagete
und niemer des gedagete
und iemer vür sich lobete,
man zige in daz er tobete.
des muoz ir lobes vil geligen,
daz schedeliche wirt verswigen.
sit diu schoene an vrouwen liget,
diu aller schoenheit an gesiget,
sit man ir rede und ir gruoz
vür alle toene nemen muoz,
sit ir hulde und ir vriuntschaft
vor aller liebe habent kraft,
sit ir varwe und ir güete
überblüent alle blüete,
sit ir name ist ein geleite
werltlicher vrümikeite,
sit ir lip und ir zuht
den wuocher birt vor aller vruht,
sit diu hoeheste ere an in stat,
da mit diu werlt umbe gat,
swer si des niht geniezen lat,
des herze git vil swachen rat.
er hat die zuht bekrenket
und ist dem rehte entwenket,
wære im küniges name bi,
swer giht daz er gewaldic si
über einer rehten vrouwen lip.
des sol man zihen swachiu wip.
er jehe daz er ir hulde habe;
gat im dar an niht abe,
so ist er volkomen wol.
swer volliclichen haben sol
ir hulde, ir dienst und ir gunst
und die bejaget mit rehter kunst,
der muoz zweien sin tugent.
ern sol daz alter und die jugent
niht von ein ander scheiden;
er sol in volgen beiden
und sol ir beider han gewalt:
so ist er iemer junc und alt.
swaz rehter vröude jugent gert,
der sol man sin von in gewert,
er sol sich ouch den wisen,
den alten und den grisen
geliehen mit der wisheit:
so ist im der wisen lon bereit,
sus sol er mit der jugent varn
und doch daz alter so bewarn,
daz er die richen maze
bi der milte beliben laze
und die vröude bi der minne
und die manheit bi dem sinne,
die stæte bi der triuwe,
die buoze bi der riuwe,
die zuht bi der warheit,
gedult bi der arbeit,
bi hochvart diemüete,
bescheidenheit bi der güete
und die vuoge bi der schame,
ist er ze der gemeinsame
geartet uf hohen muot,
hat er geburt unde guot,
wil er dem rehte nach varn,
er mac ir hulde wol bewarn.
swa ein so tugentricher man
der vrouwen eine vinden kan,
diu solche tugende minnet,
swaz er an ir gewinnet,
des sol man im wol gunnen.
daz wirt also gewunnen,
daz si sich niemer darf geschamen;
ez wirt gevordert benamen.
ez si ein küniginne,
si versaget im niht ir minne,
si weiz des sol wol den houbetlist,
daz sin dienst niender ist
so groz so der des er da gert.
er ist wol tusent dinge wert:
ein sælden richer sinnic man,
der et rehte einer gedienen kan.
hæte diu werlt niht vrouwen,
wa solte man ritter schouwen?
wa bi würden si bekant?
zwiu solte in danne guot gewant?
waz gæbe in danne hohen muot?
und warzuo wære ir name guot?
waz solte in iemer mere
vröude, lop oder ere?
si engerten hoher rosse niht,
ir schilde würden ouch enwiht,
in würden schilde sam diu kleit.
elliu werltlich werdikeit
diu würde so ungenæme,
daz niemen des gezæme,
daz er den andern gesæhe,
ezn wære daz ez geschæhe
in einer taverne.
diu würde ein leitsterne:
da müezen alle die genesen,
die mit der werlde wolden wesen.
daz hat got understanden.
der hat in manigen landen
geliebt den rittern ir leben,
er hat in vrouwen gegeben,
die er schuof den engeln gelich.
er mac wol sælic dünken sich,
der si nach sinem willen siht
und ouch ir wille dar an geschiht,
der mac wol sin der vröuden kint,
wan si der werlt bluomen sint.
ezn stuont niemer krone
so tiure noch so schone,
solte si ein vrouwe tragen,
ir lip der müeze baz behagen
denne allez daz wunder, daz ein man
an eine krone gedenken kan.
der ein pfelle solde
von siden und von golde
erdenken und von gesteine,
da beidiu groz und kleine
aller creature bilde
beidiu zam unde wilde
ze wünsche wæren an geleit,
leit man daz wünnicliche kleit
an ein gar volkomen wip,
sol man den pfelle und ir lip
beide loben unde schouwen,
deiswar so ist an der vrouwen
der süezen ougenweide me
denne an dem pfelle iender ste.
ir varwe ist groezer vröude bi
denne an dem pfelle iender si:
si ziert in me denne er si tuot.
si sint so guot vür allez guot,
die vrouwen sint und vröude gebent
und durch der werlde süeze lebent,
daz ich uf dem ertriche
niht dinges zuo in geliche.
man hat ir michel ere
und vrument der werlde sere:
da von sint si so wol wert.
swer vrum und ere von in gert,
daz er ir lop niht stoere
und ez mit triuwen hoere,
daz in diu ere und der vrume
umbe rehten dienst ane kume!
waz eren man ir müge han
und wie der vrum si getan,
ditz wil ich sagen umbe daz,
daz man wizze dester baz
wes man in danken solte,
ob man in danken wolte.
ditz ist diu ere die si gebent:
daz ritter ritterlichen lebent,
daz hant si von den vrouwen.
die ere sol man schouwen
beide an zuht und an scham,
so tiuret iemer ir nam.
si suln der milte rehte pflegen
und lazen niender under wegen
die triuwe noch die stæte.
der bescheidenheite ræte
die suln si niemer übergan
und suln der vuoge bi gestan.
si suln vil vaste minnen
mit herzen und mit sinnen
warheit und alle vrümikeit.
swelch ritter solche wafen treit
durch der vrouwen ere,
den erent die vrouwen sere.
swer sich an tugende keret,
der hat sich selben geeret,
den eret billich allez daz,
daz in bekennet dester baz.
ich weiz wol: swer ere hat,
sit ir muot ze der werlde stat,
den man von schulden eren giht,
daz ez von vrouwen gar geschiht.
des sol man in genade sagen,
er muoz der werlde wol behagen,
swer ir wafen tragen wil.
zeware ez kostet also harte vil:
zuht, milte und manheit,
die bedürfen grozer arbeit,
die ensint an niemen alle dri,
da ensin noch alle tugende bi.
die tugende sint so swære,
ob diu minne niht enwære,
diu si vil ringe machet,
si würden so verschwachet,
daz ir werdikeit gelæge
und ir nieman aller pflæge.
nu ist diu rehte minne
des herzen und der sinne
so gar gewaltic an dem man,
daz er sich niht erwern kan.
swen si mit ernste bestat,
die wile si sin gewalt hat,
er muoz ir williclichen pflegen,
swer sich der drier hat bewegen,
manheit, milte unde zuht,
der ist komen an die vluht,
daz er die minne vliuhet
und ouch si in so schiuhet,
daz er niemer vrouwen holt wirt.
ob er si dannoch niht verbirt,
daz tuot er michel vaster
uf ir schaden und uf ir laster
denne durch deheine ir werdikeit
daz si den vrouwen geseit:
swer der drier niht enpflege,
daz si sin minne ringe wege.
swelch vrouwe in minnet über daz,
diu ist ir selber gehaz.
swelch ritter sich des dunket wert,
daz er der vrouwen minne gert
und kan in so gebaren zuo,
swelchiu sinen willen tuo,
diu habe ze vrumen wol gevarn,
er künne ir hulde wol bewarn,
die warheit mugen die vrouwen
an gebærden niht geschouwen.
gelichsenære der ist vil.
swaz ein vrouwe gerne wil
von im hoeren unde sehen,
daz lat er allez da geschehen,
so sol ein vrouwe sich bewarn,
unz si sin leben habe ervarn:
wie er anderswa gebare,
heimlich unde offenbare,
sol si vernemen unz an ein ort
beidiu zuht, werc unde wort,
si siniu zuht danne anderswa
so guot gewesen als da,
und sint ouch siniu werc guot,
swenne er der so vil getuot,
daz er wol zeiget ane list
daz er wol vrouwen wert ist,
da denke si so daz erge,
waz ir da wider wol ste.
ist aber daz si wol vernimt,
daz er den vrouwen missezimt,
dar nach mac si sich keren.
swenne er sin selbes eren
niht wil hüeten unde pflegen,
er lat ir ere ouch under wegen,
ist daz si sich an in verlat
durch die gebærde die er hat.
der valsche lat sich schouwen
mit gebærden vor den vrouwen
sam er dem besten si gelich:
da vor behüete ein vrouwe sich,
si enmac ez niht gestillen
swaz er da sines willen
von ir genaden bejaget,
daz wirt da nach so vil gesaget,
daz si ir ere dar umbe git.
da von bedenke sich enzit
swelch vrouwe tougen minne ger,
daz si den rüemære niht gewer.
durch ein betrogen ere
so gerüemet er sich mere
denne im von vrouwen geschult,
mac er sich volrüemen niht,
so rüeget er ander liute dinc,
daz er in allen ir gerinc
und alle ir ere verlür.
da ennæme er niht ein guot vür,
des er gerichet wære.
daz sint valsche minnære,
die guote liute rüegent
und in unvröude vüegent.
swer rehter liebe niemer mac
gepflegen noch ir nie gepflac,
der wendet si iemer swa er kan.
ez si wip oder man,
die rehte minne leident
und liep von liebe scheident,
die zeigent wærliche daz,
daz si der minne sint gehaz.
rüement si sich minnen iht,
des sol man in gelouben niht.
e der rehte minnære
einem andern schade wære,
er lide e selbe grozen schaden,
die minnære sint überladen
mit liebe und mit leide,
swer die bekennet beide,
dem ist diu ere heimlich,
der ert die vrouwen unde sich.
er weiz wol daz si ere gebent
und alle die mit eren lebent,
die sich an die ere kerent,
daz si vrouwen ere merent.
nu han ich iu warheit
von den vrouwen geseit,
waz eren von ir libe kumt.
nu hoeret waz ir leben vrumt.
ein man hat alle tugende wol
und ist doch leides so vol,
daz im daz herze we tuot:
da vür sint die vrouwen guot.
si vertribent manige swære,
die unvertriben wære
von deheinem werltlichen man.
daz nieman sus versüenen kan,
daz bringent si ze guote.
dem man wirt baz ze muote,
swaz im leides geschiht,
als er die vrouwen an siht.
diu werlt ist her mit vröude komen:
swenne ir vröude ist benomen,
so hat si ende zehant;
ir herze ist vröude genant.
swaz des noch unz her geschach,
des man ze rehten vröuden jach,
und swaz des iemer kan geschehen,
des muoz man den vrouwen jehen,
daz ez vil gar von in geschiht.
haste diu werlt der vrouwen niht,
so lebete si ane herze.
daz würde ein michel smerze,
so wære ir leben als ein wint.
sit si der werlde herze sint,
wie künde man ir danne entwesen?
wie möhte er iemer genesen,
der sin herze verlür?
der wære ouch am libe vür,
ern hæte ouch mere deheine not.
ditz wære ein lebendiger tot,
daz man der wibe enbære.
e man ir ane wære
und ir genade gar verkür,
ich weiz wol daz man e verlür
diu zwei teil des man leben sol.
man mac in niht vergelten wol
den vrumen den ir leben birt.
swer niht von in gevröuwet wirt,
der muoz ouch sterben also,
daz er wirt niemer rehte vro.
man ist in billichen holt.
gesteine, pfelle unde golt
und swaz gezierde man gert,
diu ist von niemen wert
wan von der vrouwen schulden.
man zierte si nach ir hulden
mit tugenden und mit wæte,
daz anders nieman tæte.
diu werlt ist von den vrouwen komen.
solte man den einen vrumen
rehte gegen ir hulden
mit dienste wol verschulden,
daz möhte niemer geschehen.
wavon? des wil ich iu verjehen.
maniger wolde sin leben
umbe allez ertriche niht geben,
solte er danne sinen lip
koufen umbe guotiu wip
als tiure so er in ahtet,
daz han ich wol betrahtet,
daz nieman dar zuo töhte,
der daz verenden möhte.
ich muoz den zwivel understan.
ez möhte der vernomen han,
der lihte des wol swüere,
ich enhæte nach der snüere
niht rehte da gehouwen,
ez ensin niht allez vrouwen,
von den diu werlt elliu lebe;
ob ich den vrouwen namen gebe,
der vrouwen mache ich ze vil.
ich sage iu wie daz rehte wil,
daz ein vrouwe und ein wip
wol beide habent einen lip:
swenne sich der eine name
des andern iemer geschame,
daz si ir beider schande.
die vrouwen sint zweier hande:
die einen vrouwen die sint
beidiu vrouwen und vrouwen kint:
vrouwen tugent und vrouwen muot,
vrouwen geburt und vrouwen guot,
daz hant si unde vrouwen namen.
dannoch suln si sich niht schamen,
daz si ze wiben sint gezalt.
ein wip si junc oder alt,
sine hat niht einer vrouwen lip,
sine si alrerste ein biderbe wip.
die andern vrouwen
sol man da bi schouwen:
swelch wip sich so versinnet,
daz si zuht und ere minnet,
swie arm si si des guotes,
sit si des reinen muotes
durch nieman wil bedriezen,
si sol des so vil geniezen,
swer ir tugende erkenne,
daz er si vrouwe nenne.
die hant niht wan vrouwen namen.
des suln sich niht die vrouwen schamen,
die vrouwen heizent unde sint.
ez dunket leider ein wint,
als nu der werlde muot stat,
der ere ane vrumen hat.
wære ich ein keiser genant
und enhæte liute noch lant,
so wolde ein künic sin leben
umbe daz mine niht geben,
der ein landesherre wære.
im wære diu ere unmære,
da niht vrumen von quæme.
diu wære mir doch genæme
und wolde da mit beliben.
also ist den armen wiben:
diu niht ein vrouwe wesen sol,
der tuot doch vrouwen name wol.
man sol in vrouwen namen geben,
die so wol zierent ir leben,
daz si die tugent begant,
die grozen vrouwen ere hant.
die tugende sol man eren
und sol dar gerne keren
vrouwen namen umbe daz.
ein vrouwe erkennet dester baz,
sit man die armen eret,
diu sich an tugende keret,
daz ir die tugende sere vrument.
sit ir ze ganzer helfe koment
geburt, schoene und richeit,
im sol daz niemer werden leit,
daz man si heizet ein wip.
der name liebet vrouwen lip.
swie hoch si si des muotes
und swie riche des guotes,
si sol wipliche güete,
kiusche und diemüete
der werlde zeigen da bi,
daz si vil gerne ein wip si.
sine wære niemanne guot
ane güete und ane diemuot.
nu sol man hoeren wie ich daz gebe,
daz diu werlt von vrouwen lebe.
ich wil iu sagen ebene
von der werlde lebene
und waz diu werlt selbe si.
der gewizzen ist vil liute vri.
man vindet liute so kint,
die lihte zweinzic jæric sint,
die die werlt niht rehte erkennent
und si doch dicke nennent.
man siht vil liute noch leben,
die doch die werlde hant begeben.
swie lange man die leben siht,
die enhoerent zuo der werlde niht.
si hant ir sich durch got bewegen
und wellent ir niemer gepflegen.
swie verre diu gotes kint
von der werlde gescheiden sint,
noch verrer sint die leiden
von der werlt gescheiden,
die der tivel dar von scheidet
und in vröude und ere leidet,
maniger wirt des muotes
durch die gitikeit des guotes
und durch haz und durch nit,
daz er vröude und ere uf git
und werltlich leben so verbirt,
daz er niemer enwirt
rehte vro noch wol gemuot:
den hat der tivel und daz guot
von der werlde so gestoeret,
daz er dar zuo niht hoeret.
so hant manige ane riuwe
durch übel und durch untriuwe
ir herze und ir sinne
von der minniclichen minne
und von der werlde so genomen,
daz si niht wolten wider komen.
des si wenic oder vil,
die ensol ich niemer noch enwil
ze der werlde genozen;
si sint dar von verstozen.
so sint die vierden hin geleit,
den unvröude und herzeleit
werltlichen muot so benimt,
daz si niemer mer gezimt
der vröude der diu werlt pfliget.
den hat der kumber an gesiget
und diu ehafte not;
die sint sam si wæren tot
von der werlde gekeret:
si enist niht mit in gemeret.
die vünften hant sich verschamt
und sint an tugenden verlamt.
swaz diu werlt eret,
daz ist an in verkeret.
swaz den eren ist widerzæme,
daz ist in so genæme,
daz si niht hoerent in daz leben,
daz got der werlde hat gegeben.
die sechsten habent toren namen
und kunnen sich des niht geschamen:
die enhant ze der werlde minne
wisheit noch guote sinne
noch deheinen menschlichen list;
sine wizzen waz diu werlt ist.
si lebent vil nahen als ein vihe.
ob ich der warheit gihe,
sich ensol ir leben noch ir namen
dem lebene niht gemeinsamen,
daz manige tugent behaltet
und vröude und ere waltet.
die lieben und die leiden
sint von der werlde gescheiden.
von den ich nu gesaget han,
die ez durch den tivel hant getan,
die vliehent verrer ir gebot
denne die ez da raten durch got.
ich sage iu wa von daz ergat:
swer sich von der werlde hat
gescheiden durch der sele heil,
der hat dannoch ein michel teil
der tugent der diu werlt pfliget,
an den vil werdikeit liget.
er ist milte unde guot
und siner zühte wol behuot,
bescheiden unde warhaft,
sin triuwe diu hat groze kraft,
er ist vriuntholde und stæte.
der selben tugende raste
die suln ouch die behalten,
die der werlt wellent walten,
swen des leiden tivels rat
gescheiden von der werlde hat,
der möhte niemer wider komen.
im hat der tivel genomen
die tugende alle gemeine,
daz er ir niender deheine
behalten noch erkennen kan.
daz si wip oder man,
der hat die werlde verlazen;
si sol ouch in verwazen.
nu han ich von in allen,
die der werlde sint enpfallen,
gesaget diu rehten mære.
swie rot ein kopfer wære,
man möhte ez noch ensolde
niht geliehen zuo dem golde:
si wurden noch gelich nie.
sam tasten ouch der werlde die,
die werltliche tugent nident
und si ouch vil gar vermident.
nu wil ich iuch der werlde kint,
diu gar der werlde vröude sint,
mit worten lazen schouwen:
daz sint des lebens vrouwen.
daz die rehten lützel müete,
an den diu liebe blüete
noch hoeher denne rosen wis
und baz denne alliu meien ris!
swelchem wibe ir herze gan,
daz si vrouwen namen kan
gewinnen und behalten
und ganzer tugende walten,
hant ir sælde und ir sinne
ein ander groze minne,
und hant ir ere und ir kunst
geselleschaft mit rehter gunst,
und hat ir name sine kraft
von des libes meisterschaft,
ir minne git ein süeze leben,
si kan groezer liebe geben
morgen denne si hiute tuo
und nimt iemer also zuo.
swer daz an ir gewinnet,
daz si in von herzen minnet,
den hat diu werlt wol gewert,
swer also süezer minne begert,
ob si im iemer tiure sint,
der ist iedoch der werlde kint.
man sol gerne wizzen daz,
durch welche schult und umbe waz
man vrouwen< vrouwe> nenne
und wa bi man daz bekenne,
daz ir lip, ir lop, ir name
wol si ein rehtiu gemeinsame,
daz vrouwen lip und ir leben
sol vröude haben unde geben,
des ist ir nam erkenniclich.
daz an in ist daz nennet sich:
die vröuwent unde sint vro,
da von heizent si also,
daz vrouwen an in ist bekant,
des sint si vrouwen genant,
sit si ze vrouwen sint geborn
und sint ze vrouwen erkorn
und ganzer vröuden gewin
niemen vindet wan an in,
swer daz kan bekennen,
der muoz si vrouwen nennen,
im was ir vrouwen wol bekant,
der vrouwen vrouwen namen vant.
er darf sichs niemer geschamen:
ir tugende gaben in den namen.
wie sint die tugende genant?
daz ernst allen liuten niht bekant.
des schament sich die tumben niht.
den man vil grozer sinne giht,
die sint der meisterschefte vri,
wie vil der vrouwen tugende si.
ich han ir tugende ein teil vernomen
und möhte ir niemer ze ende komen.
mir geschiht als einem man geschult,
der einen vil grozen walt siht:
solte er rehte sagen mære,
waz an dem walde wære,
daz möhte niemer geschehen,
ich han der tugende walt ersehen!
des edele ist so manicvalt,
ichn haste danne den gewalt,
daz ich künde swaz ich wolde,
ichn möhte in als ich solde
mit lobe niht volprisen.
des wil ich iuch bewisen.
wie vollobe ich einen walt,
da die boum sint ungezalt,
die alle volle tugende stant
und dester minner niht enhant,
swie vil man ir geniuzet,
sit si des niht bedriuzet,
sine sten mit tugenden geladen
unde milte sint ane schaden?
wie mac diu milte zegan?
der müese groze kunst han,
der die volloben wolte
und daz verenden solte.
solde ich der boum einen
loben und mere deheinen
ine möhte in volloben niht
als im von rehte sin art giht,
und ist mir doch der wille bi,
daz er ir aller lop si.
kan ich in wol gesprechen iht,
mac ichs volle loben niht.
da bin ich unschuldic an,
ich lobes als ich beste kan.
welchez ist der tugende walt,
der die tugende manicvalt
der werlt ze allen ziten birt
und niemer ane tugende wirt?
die tugent sint alle von im komen
und werdent noch von im genomen
und hat doch ie geliche vil.
swer dirre werlde leben wil,
swa der mit tugenden bejage
daz man im lop und ere sage,
wil er meren sin heil,
des lobes sol er diu zwei teil
den vrouwen williclichen geben,
sus sol er tac und naht leben
zinsen umbe guotiu wip,
sit er tugende unde lip
niht hat wan von ir schulden,
da von sol er ir hulden
nach gahen also sere
als liep sint im sin ere.
swer vrouwen hulde hat verkorn,
der hat sin ere verlorn,
sit ez von vrouwen allez quam,
swaz ie der werlde wol gezam
und iemer von in komen sol,
tuot ieman nach der werlde wol,
des sol man vrouwen danc sagen,
sit niemen ere kan beiagen,
ez ensi durch vrouwen getan,
des suln ouch si daz lop han
umbe alle die ere die man ie
ze dirre werlde begie.
si ist ein sælden riche wip,
der schoene kroenet den lip
und daz herze diu güete.
ist allez ir gemüete
ze reinem willen ungeschart
und niht versumet von der art,
diu ist meister der jugende
und ist der boum der tugende,
daz ist ein boum von hoher kost,
im mac der sne noch der vrost
an sinem bluote niht geschaden.
der boum ist alle zit geladen
mit obez und mit blüete.
die habent so stæte güete,
daz si wol heizent ein hort,
swelch man des obezes bekort,
der mac sin niemer so vil
gewinnen so sin herze wil.
da nimt bluomen swer ir gert.
ir ist vil lützel so wert,
die daz obez danne vüeren.
daz enmac niemen gerüeren,
ern müeze ir aller helfe han,
den dirre boum ist undertan.
daz der boum wol geblüet stat
und iedoch zitic obez hat,
und in den eren lange wert,
der boum ist alles lobes wert,
ez zierent wol sin este,
die sint groz, grüene, veste
und sint swie stæte man wil.
an den star schoener zwie vil,
die wahsent maniger mile wit
und sint geloubet alle zit.
hie sol man sinne unde wort
von anegenge unz an den ort
mit gedanke rehte schouwen.
uz ieslicher rehten vrouwen
wil ich einen boum machen,
den nieman sol verswachen,
si sint vil minniclichiu wip:
des ist ir ieslicher lip
dem boume zeinem stamme guot.
nu hant ir herze und ir muot
den lip gezieret und die jugent.
von den entspringent die tugent,
die an dem stamme müezen stan.
die sul wir zuo den ersten han,
daz sint die stæten este.
ezn wart nie holz so veste,
daz die tugent vürweren möhte
und liuten langer töhte.
nu jehet ob daz ein tugent si:
in daz ist diu groezeste zuht bi,
die disiu werlt iemer kan
gewinnen oder ie gewan.
daz ist ein wünniclicher ast.
der witze ist maniger gar ein gast,
wie manic zwi dar an ste.
der este der habent si noch me.
ezn künde ouch niemens sin
groezer scham denne an in
gezeigen noch bevinden
under allen adames kinden.
der ast zieret den boum wol,
er ist vil schoener zwie vol.
ouch ist ir triuwe so groz,
daz si deheinen genoz
nie gewan noch niemer getuot.
ir lip, ir herze und ir muot,
die sint der triuwen so vol,
daz man in niht geliehen sol.
der ast ist wol ze lobene,
er stat gezieret obene
mit zwien wol geloubet;
der winter die niht beroubet.
ezn wart ouch nie dehein guot,
daz des wisen mannes muot
betwünge wan ir minne.
diu twinget des wisen sinne,
so daz im ane sinen lip
niht lieber wirt denne ein wip.
sit der minne so gelinget,
daz si ander tugende twinget,
des ist si ouch ob den esten.
ich lobe si zuo den besten,
swelch tugent ir muoz entwichen,
wie möhte ir diu geliehen?
des müezen si alle so si wil,
wære ir noch vierstunt als vil,
wil sis von in geruochen,
si müezen ir vüeze suochen.
da von ist diu minne
der tugende küniginne.
der boum wære aller enwiht,
wære der ast dar an niht.
si enhat nie so groze kraft,
sine leiste iedoch geselleschaft
den tugenden algemeine.
si weiz wol des ist kleine,
daz edel ane tugende si.
da von stat diu minne bi
den andern tugenden allen,
daz si ir niht enpfallen.
sine tuot niht ane ir rat,
si weiz wol daz si ir ere hat.
der tugende boum ist vaste
gezieret mit dem aste,
die este habent sin ere,
ouch zierent si in vil sere.
so muoz man an den vrouwen
die grozen schoene schouwen,
die disiu werlt geleisten mac.
si sint der wünnicliche tac,
der durch diu ougen des man
hin in sin herze schinen kan.
der boum ist gar gekroenet,
daz in der ast so schoenet.
waz soltens alle genant?
ez ist den liuten wol bekant,
daz vrouwen manige tugende hant,
die an dem stamme wol stant,
mit den der boum ervollet wirt,
daz in den ganzen namen birt.
die este habent iemer jugent:
daz sint die houbethaften tugent,
die vrouwen ze eren brahten
und des alrerst gedahten
daz man si vrouwen nennet,
sit ir die este erkennet,
so ensul wir niht verswigen
diu mære von den zwigen.
sit ez allez abe nimt,
swaz der werlde wol gezimt,
und sich die vrouwen merent
und sich so groezlich erent,
daz si noch minnent ere
als gerne und also sere
sam si ie getaten e,
des hæte diu werlt iemer me
von in ze sagene genuoc.
do man ir wafen gerne truoc,
do stuont ez baz denne ez nu tuot.
die vrouwen wurden nie so guot
benamen so si hiute sint.
des solte man der este kint,
diu zwi, wahsen lazen
vür sich uf allen strazen
beide über velt und über walt.
man sol die tugent manicvalt
der vrouwen niht verswigen:
ez zimt wol den zwigen
daz si gewalticliche
wahsent durch elliu riche.
swenne ein vrouwe hat bejaget
daz si rehten liuten wol behaget,
diu zwi sol man leiten,
man sol diu mære breiten
von lande ze lande.
den guoten diuhte schande
wurde er ein lügenære,
er saget diu rehten mære,
wan man im wol geloubet.
des stant diu zwi geloubet,
diu da wahsent von den esten.
ein vrouwe diu sol den besten
vil gerne wol gevallen:
den geloubet man iemer allen.
daz loup ist schoene unde wert,
ez ist hiure grüener denne vert.
diu mære enwerdent niemer laz,
man geloubet in ie baz und baz
beide ir stæte und ir güete.
nu sul wir von der blüete
und von dem obez vernemen,
wie diu zwei dem boume zemen.
ein vollekomen vrouwen,
die muoz man gerne schouwen
durch ir tugende manicvalt.
ein man si junc oder alt,
der si wol hoeret unde siht,
man mac im daz erwern niht,
er werde ir inniclichen holt,
swie si vaster denne ein golt,
daz mit vil slozzen ist verspart,
mit ir tugenden si bewart
und mit der liute huote,
sone hat diu werde guote
der huotære niender so vil,
ern werde ir wol wie holt er wil.
daz sint bluomen der minne,
die daz herze und die sinne
mit dem schine machent vol,
da diu minne wahsen sol.
wil in der bluomen gezemen,
der mac er wunder da nemen.
daz mac im nieman understan,
wil er sich selbe niht erlan:
er möhte nach ir sterben,
sol er daz obez erwerben,
da enhoeret niht gewaltes zuo.
swaz er anders getuo,
hæte er allez ertriche,
er enmac gewalticliche
daz obez niemer bejagen.
wa von? daz wil ich iu sagen,
man möhte ein wip wol toeten,
man mac si des niht benoeten,
daz si einen man minne,
daz ir herze und ir sinne,
ir wille und ir triuwe
da minnen ane riuwe.
swer daz obez haben sol,
der muoz ir ougen vil wol
und ir oren gevallen.
er hat den boum wol allen,
der doch des obezes enbirt.
ein ander dem daz obez wirt,
der enhat des boumes lihte niht.
swen man so sæligen gesiht,
daz er den boum hat eine
und daz obez algemeine,
hat er werltlichen muot,
dar zuo lip unde guot,
den hat sin sælde gewert
alles des diu werlde gert.
nu hoeret wie sin leben ste
und wie sin zit hine ge,
der ein guot wip gewinnet,
die er inniclichen minnet,
und si in sam oder me.
swelch unmuoze in ane ge,
er hat si in sinem muote
vür elliu dinc in huote.
im vrumt ir zuht sere;
diu ist sines herzen lere
und ist sinen gedanken allen
ein geleite vür daz vallen,
ir scham diu machet süezen schin:
diu ist ein lop des herzen sin
und siner gedanke ein ere.
ern pfliget nihtes mere
wan swaz ir minniclichen zimt,
daz er des alles war nimt.
ir minne muoz vür allen pin
ein liebe sines herzen sin
und siner gedanke ein hoehe.
ez ist reht daz er die vloehe
von aller hande swacheit
und hohem muote si bereit,
ir schoene ist vür den smerzen
ein vröude sines herzen
und der gedanke spiegel gar:
die schouwent lachende dar.
sus siht er ze allen ziten an
ir lip und allez daz si kan,
mit herzen und mit ougen.
er überdenket tougen
ir tugende alle besunder.
in dunket michel wunder
wie si got erdahte
und ie zesamen brahte
so manige tugende guote:
die wisheit an ir muote,
die richeit an ir sinnen,
die liebe nach ir minnen,
die schoenheit an ir libe,
die sælde an dem wibe.
ir tugent manicvaltic
die werdent sin wol so gewaltic
und legent in zuht an,
swie verre er von ir komen kan,
daz er doch wol swüere,
ob er do missevüere,
da nieman wan er wære,
si weste wol diu mære
und widersagete im ir gruoz.
also sol er unde muoz
der vrouwen hulde walten:
so wirt daz obez behalten.
si hüetet sin noch mere;
er mac ir niht so sere
gehüeten so si sin tuot.
ir sinne, ir wille und ir muot,
die stant swie sin gebot wil.
er enmac ir niemer so vil
vergelten so si borget,
waz si umb in gesorget,
so er mit triuwen richer kunst
ir herze innicliche gunst
ze vollem werde ringet,
wes si diu liebe twinget,
wes si durch in enbære,
ob des niht rat wære,
und waz si durch in tæte,
des si diu liebe erbæte,
und waz si tuon wolte,
ob sis geniezen solte,
des ist so groezlichen vil,
daz ich der werlde zeigen wil
der vrouwen tugende und ere.
sit guoter dinge mere
an in ie was und iemer ist
denne aller rihtære list
ze worten künde bringen,
man sol sagen unde singen
von vrouwen tugenden genuoc.
swaz ich ir lobes noch gewuoc,
daz ist niht wan ein anevanc.
ir lop muoz werden also lanc,
mich enirre tac oder muot,
daz ez den vrouwen sanfte tuot.
die den vrouwen sint gehaz,
die sint mir vient umbe daz,
daz ich in spriche so wol.
swaz ich da von verliesen sol,
daz han ich so gewaget,
daz mich des niht betraget,
ich enwelle den vrouwen ze eren
ditz buoch so lange meren,
unz mich der tot da von jaget:
des willen bin ich unverzaget
und enbite si nihtes mere,
wan swer mir durch ir ere
iht liebes oder guotes tuo,
daz si sich vlizen dar zuo,
daz si den danc von im verneme,
der beidenthalben ze wünsche zeme.
wære allen mannen gegeben,
daz si ane sorge solten leben,
und kunde danne ein ieslich man
baz tihten denne ich tihten kan,
und tihteten wir iemer me,
wir stürben alle samt e
denne unser aller gerinc
diu manigen lobelichen dinc
ze schoenen worten bræhte
und elliusamt bedæhte,
diu got an vrouwen hat geleit.
diu vil lobeliche warheit
ist an den vrouwen manicvalt.
si habent die ere und den gewalt,
daz in diente der man;
und swaz man des genennen kan,
daz der werlde ze guote kumt,
daz dient den vrouwen unde vrumt.
man giht< gedanke die sint vri>:
swie vro des mannes herze si
und swie gewaltic sin lip,
gesamnet in und ein wip
diu minne minnicliche,
swie edel und swie riche,
swie gar er si ein werder man,
swaz er gedanke erziugen kan,
daz wip betwingets also gar,
daz er niender anderswar
gedenken mac wan da si ist.
daz ist ein schoener vrouwen list,
daz si den wilden gedanken
ir vriheit und ir wanken
also benemen kunnen.
si hant einen pris gewunnen,
der ir namen iemer eret
und ir lop von schulden meret.
ez was e vil gewonlich
daz vrouwen unde ritter sich
so grozer huote vlizzen,
daz niemen künde wizzen,
weder baz ir reht behielten,
unz si des prises wielten.
do muosen ritter sere
umb vrouwen und umb ere
arbeiten lip unde guot.
diu ere und der hohe muot
was an in beiden so groz,
daz es die ritter bedroz.
die gaben dem strite ein zil,
si duhte der arbeit ze vil.
sus wart diu vröude verlan,
die man von vrouwen solte han.
der hat manic ritter sich verzigen.
die vrouwen die sint baz gedigen:
ir minne, ir güete und ir reht
sint so getriuwelichen sleht
und sint so reiniclichen ganz
und tragent so gar des wunsches kranz,
daz vil manic ritter iezuo dar
niemer gedenken getar,
da man die vrouwen sehen sol.
da bekennet er ir stæte wol
und sin selbes unstæte,
ob er si minne bæte,
daz er dar nach niht möhte
gewerben als ez töhte,
ez enmüese an im verderben:
des lazet er sin werben,
des müeze si got kroenen,
si reinen und si schoenen.
hæten si niht sælden mere,
ir tugende und ir ere
die bræhten da von lop genuoc,
daz si der wunsch ie getruoc
mit hohem gemüete
in also riche güete,
daz ein ritter tougen
sin oren noch sin ougen
an si niht wenden sol,
der anders lebet denne wol.
sit got den vrouwen hat gegeben
daz si dunket ir leben,
ir stæte, ir ere, ir triuwe
so süeze und also niuwe,
daz si der iemer wellen pflegen
und sich des willen hant gewegen,
daz si tuont ie baz und baz
und werdent dar an niemer laz,
suln si den pris behalten,
und wellent ritter walten
der erelosen minne,
diu vröuden riche sinne
und hohen muot verswendet,
so wirt vil schiere verendet
der ritter vröude so gar,
daz man ir niender wirt gewar.
swer daz also vervahe,
ich habe ein teil ze nahe
den rittern da gesprochen,
der laze ez ungerochen:
ich meine die da schuldic sint.
ich enweiz die liute nie so kint,
si ensehen? der schuldigen so vil.
swer mir iht gelouben wil,
der mac mir hie wol nach jehen.
ich han ouch der ein teil gesehen,
die ich sach vor allen dingen
nach vrouwen minne ringen,
swaz ich der kan bekennen,
die enwil ich hie niht nennen,
die ich danne wol bekante
und si doch niht ennante,
den würde ez lihte swære.
ich sage iu wol ein mære,
da mit ich si beide
von ein ander scheide
und die schuldigen rüege.
daz ist wol so gevüege,
daz si mirz müezen vertragen,
und wil ich doch ir valsch sagen.
einem ackermanne dem was zorn,
daz er der lantliute korn
so wünniclichen blüen sach;
mit hazze er nitlichen sprach:
< daz got des niht enbern wil,
uns enwerde kornes ze vil,
daz ist mir iemer swære,
ez wirt da von unmære.
mac ichz niht anders understan,
swaz kornes ich gesæt han,
daz kumt niemer her wider;
ich wil ez mæn dar nider
die wile ez also blüete.
ich enruoche wen ez müete.>
do er mæn begunde,
in einer kurzen stunde
wart ein vil michel vragen
von vriunden und von magen,
wes er so missetæte,
daz er sin korn abe mæte.
er sprach< da ist diu arbeit
ze groz und ist diu werdikeit
da wider gar ze kleine,
ich sage iu wie ich daz meine:
swie vil ich kornes ie gewan,
so het ein ander buman
wol als vil oder me.
nu tuot mir groezlichen we,
daz man uns niht danc seit
umbe unser grozen arbeit
und umb den michelen vrumen,
der muoz von uns den liuten komen.
sol ich groze arbeit an gan
und sol niht grozer eren han,
so bin ich unwise;
sol ich bi miner spise
grozer eren entwesen,
so wil ich ane arbeit genesen.
korn wirt iemer genuoc.
man muoz den acker und den pfluoc
mit solcher arbeite han,
daz ich mich beider wil erlan.>
als er gesagete sinen muot,
do duhte ez boese liute guot,
die ouch der arbeit bedroz.
ir nit was wol also groz.
die lobeten sin gemüete
und brahten in der blüete
ir selbes korn ze bosheit.
daz was den andern so leit,
daz si diu boesen mære
vor ir hoehestem rihtære
vil zornicliche sageten
und uf die alle klageten
uf den diu rehte schulde lac.
do sprach der rihtære< ich enmac
in niht verteilen ir leben.
man sol in lihen noch geben
der korne deheinez,
weder grozez noch kleinez,
daz von der erde iemer kumt.
sit uns ir korn niht envrumt,
si müezen ouch so sterben,
daz si niht suln erwerben
des unsern dehein teil.
ez wirt ir selber unheil,
daz si sich arbeit hant entladen:
daz muoz in lesterlichen schaden.>
do tet er über allez daz lant
ein so groz gebot bekant,
daz alle die so stürben,
daz si nie korn erwürben,
die durch groze bosheit
beide ir korn und ir arbeit
also schieden von in.
die vuoren ane korn hin.
daz gerihte sol uns allen
ze rehte wol gevallen,
daz man in kornes verzech
und in weder gap noch enlech
durch daz si daz ir verkorn.
wære diu werlte ane korn,
wie möhte ir ere danne wern,
sit man niht kornes mac enbern?
da von sul wir des jehen,
in si vil rehte geschehen,
nu sul wir sprechen da bi,
waz ouch der liute reht si,
die uns verderbent daz korn,
daz schedelicher ist verlorn
denne daz so an dem velde stat.
ich sage iu wie daz namen hat:
daz korn ist vröude genant,
diu was hie vor so wol bekant.
ein man wære ane korn genesen,
e er ane vröude wolde wesen.
nu stat diu vröude in blüete
an der reinen süezen güete,
an der gebærde und an der varwe
und an den tugenden garwe,
die got mit grozem vlize hat
an die vrouwen gesat.
da blüet vröude ane strit
vil wünniclich ze aller zit.
swer die tuot verderben,
der sol ze rehte erwerben
daz er ane vröude lebe,
daz man im lihe noch und gebe
der vröuden deheine,
weder groz noch kleine,
diu von hoher minne springet,
diu dem libe daz leben ringet,
diu so hochgemüete machet,
da von daz herze lachet,
diu rehter eren waltet
und die zuht manicvaltet
diu durch die sinne strichet
und die tugent alle richet:
daz er der vröuden ane si,
da ist vil reht gerihte bi.
solte man der wibe enbern,
diu werlde müese unlanger wern
denne ob si wære ane korn,
wirt diu vröude verlorn,
die si haben solten und geben,
waz sol danne ir beider leben,
der ritter und der vrouwen?
man solte an in zwein schouwen
der vröuden bildære,
wan ez vil billich wære,
daz si die lere vor trüegen.
daz tuont ouch die gevüegen,
den ist noch ere und vröude bi.
swie vil der ungevüegen si,
die doch habent ritter namen,
die möhten sich des iemer schamen,
daz si ane hohen muot
geburt, tage unde guot
unlobelich verzernt
und sich der arbeit wernt,
diu si rehte leben lerte
und si vil groezlich erte.
swelch ritter hat lip unde guot
und sine vröude also vertuot,
der sol ouch iemer vröude enbern
und sol ouch nieman sin erwern;
er sol ane vröude sterben
und sol den lon erwerben,
den die boesen liute erwürben,
die ane korn erstürben,
swer hohe an hohem muote vert,
swaz dem eren ist beschert,
die dunkent in ze kleine,
diente im diu werlt gemeine,
des diuhte er sich vil wol wert,
daz man niht tuot swes er gert,
daz machet im hohe varn sure.
er tuot rehte als der gebure,
der sin korn vor zorne ab sluoc,
daz er da von niht krone truoc.
swer niht mit vröuden wil leben,
dem muoz man hohe miete geben,
oder er lat die vröude sin:
daz ist an boesen liuten schin.
swelch ritter anders denne guot
den vrouwen sprichet oder tuot,
der verderbet an in
den aller hoehesten gewin,
der zuo der werlde hoeret.
daz man die vröude stoeret,
des ist diu werlde geneiget,
daz ir so maniger zeiget,
daz er ir eren niht enwil,
da von ist der vrouwen vil
mit ungemüete geladen,
man tuot in rouplichen schaden,
den si gezogenliche klagent.
swie rehte si ir reht tragent,
daz wirt selten wol gelimpfet,
man spottet ir und schimpfet
hezlich und ungevuoge.
des lachent nu genuoge,
die si beschermen solten,
ob si rehte volgen wolten.
daz man ir so lützel schonet
und in nieman rehte lonet,
daz verderbet an der blüete
die vröude und daz gemüete,
des diu werlt gezieret wære,
ob man den mort verbære.
diu werlt ist vröude genant:
so ist vröude vür die werlde erkant.
die zwene namen sint ein dinc,
daz heizet der eren ursprinc.
swem die namen an gesigent,
die wile unz si im obe ligent,
so bekennet er wol besunder
diu manigen süezen wunder,
diu der vrouwen tugende gebernt,
da von die hochgemuoten wernt.
swer die vrouwen loben sol,
der bedarf vil grozer sinne wol.
die sint mir leider niender bi.
ich sage iu waz guot an vrouwen si.
da han ich vil nach an getobet,
si hant sich selbe baz gelobet
mit manigen guoten dingen
denne ich vür künne bringen.
daz ich ir tugende muoz verdagen
mer denne ich ir kan gesagen,
des ensuln si niht engelten.
min lop daz ist ein schelten.
der ez iht anders vernimt
denne ez den vrouwen wol gezimt,
daz ich iu wol bediute:
ez wænent tumbe liute,
ich habe ir güete gar gesaget
und habe ir tugende niht verdaget:
da hat min lop gescholten
und hant si des engolten,
daz ich ze kranker sinne bin.
swer wisheit habe unde sin,
den bite ich des vil sere
durch aller vrouwen ere,
daz er ditz lop also verneme,
als ez den vrouwen wol gezeme,
und ez niht anders verste,
wan daz wol tusent stunt me
an vrouwen guoter dinge won
denne ich iu iemer da von
gesagen mac oder kan.
mir ist rehte als einem man,
der über mer nie bequam
und sagete iedoch als er vernam,
swaz dort ienhalbe was geschehen.
ich han die vrouwen gesehen
und ir rede ein teil vernomen:
ich ensol in ouch niht naher komen
da von mac ich noch enkan
so wol niht wizzen als ein man,
dem herzeliep von in geschiht,
waz in ir güete tugende giht.
sit ich vrouwen kume erkenne
und si mit vorhten nenne
und doch wol an in vinden kan
mer lobes denne zweinzic man
volsüngen unde sageten,
ob si niemer gedageten,
da sol man wol gelouben bi,
daz vil an in ze loben si.
si habent vil maniger güete me
denne mich ze wizzen beste.
swer daz gerne vernimt,
daz mir ze sagen wol gezimt
und mir niht muotet vürbaz,
der siht an mir ein vollez vaz,
daz vrouwen iemer lop birt
und iedoch niemer lære wirt.
ich sage iu wa von ich des gihe:
da hoere ich so vil und sihe
an vrouwen daz man loben sol,
daz mir daz herze wirt so vol
durch die oren und der ougen tür;
swaz zweinzic möhten bringen vür,
so horte ich und sæhe me.
nu merket wie sin leben ste,
der durch got niht ahtet uf wip,
wie er versmæhet sinen lip:
ern zieret sich noch enspiset wol,
sin herze ist iemer leides vol;
ern wirt niemer mere vro.
tæte diu werlde elliu so,
so wære ir nam iesa verlorn,
des ist diu vröude daz korn,
die man von den vrouwen hat,
da mit diu werlde nach gote stat.
daz ist iedoch ein michel kraft
und ist ein groz geselleschaft,
daz si vil sæligen kint
der ander got der werlde sint.
von ir minniclichen gotheit
wirt noch vil wunders geseit,
wirt mir min armuot verjaget;
daz si den vrouwen geklaget,
daz mich ir lobes niht enirret,
wan daz mir armuot wirret:
armuot kan wol zestoeren
daz ze vröuden solde hoeren.