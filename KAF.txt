swes herce noch ie besezen wart
mit wnderlicher hohvart,
daz ist rehte allez ein wint.
ein chater, einer chatzenkint,
der uberhohtes alle,
die sint adames valle
mit hohvart wrden bechant.
dær gie, da er ein vohæn vant.
der sprach er chundichlichen zuo:
< nu rata, vrowe, waz ich tu!
ich weiz wol, daz du wise bist
und chanst vil manigen guten list.
darumbe suche ich dinen rat.
ich sage dir, wie min dinch stat:
ich han me tugende eine
danne allez daz gemeine,
da von du ie gehortest sagen.
ichn dorfte nimmer gedagen,
solde ich dich wizen lan,
wie vil ich hoher tugende han.
ezn funde niemens sin
so edels niht, als ich bin.
swi gern ich nu næme
ein wip, diu mir wol zæme,
die mag mir niemen vinden;
doch wil ich nimmer erwinden.
dir sint vil groze witze bi.
waz nu daz edeliste si,
daz du iender chanst erchennen,
daz solt du mir nennen;
des tohter wil ich nemen ê,
ê danne ih gar an wip beste.>
diu vohe chundichlichen sprach:
< swaz ich edels iê gesach,
den get diu sunne allen vor.
si sweimet so wnnechlich enbor
und ist schone und also heiz,
daz ich so edels niht enweiz.>
er sprach:< der tohter muz ich han.
si ist hohe und wol getan
und hat so wnnechlichen schin,
si mach wol vil edele sin.
nu sage mir von der sunne me!
ist iht dinges, daz ir widerste,
daz soltu nennen îesâ.>
diu vohe sprach:< entriwen, ia.
ir widerstet der nebel wol;
der ist grozer chrefte vol,
daz diu sunne nih geschinen chan,
swa ir der nebel niht engan.>
der chater sprach:< ist daz also,
so bin ich des nebels tochter vro.
sit er so groze chraft hat,
daz er der sunne widerstat,
so gevellet mir sin tohter baz.
nu sage, ist aber iender daz,
daz dem nebel ane gesige,
vor dem er siglos gelige?>
< ia,> sprach diu vohe zehant,
< dir ist der wint wol bechant;
der ist des nebels maister wol.
wære des nebels ein lant vol,
swenne sich der wint ruret,
er veriaget und zefuret
den nebel in vil churcer frist,
daz neiman weiz, wa er ist.>
der cahter sprach:< daz ist gut.
so wil ich wenden minen mut
an des windes tohter umbe daz.
wie ode wa gefure ich baz,
sit im diu ere ist beschert,
daz er so gwaltichlichen vert?
des wil ich siner tohter zuo,
ê daz ich inder wirs getuo.
ist iht dinges in der chrefte,
daz des windes meisterschefte
mit siner chraft widerste,
daz solt du mir sagen ê,
als lieb ich dir zefreunde sî.>
< ia,> sprach diu vohe,< ich weiz hiebî
ein groze alte oede stein hus;
da hat der wint vil manigen sus
und manigen stoz an getan
und mus doch ez lazen stan.
swie vil er da gesturmet hat,
ez hat die chraft, dez ez noch stat.>
der cahter sprach:< sam mir min lip,
so wil ich dehein ander wip
wan des steinhuses kint,
sit der chreftige wint
daz sturmet naht und tach
und doch niht da gesigen mach.
des huses tohter wilich nemen.
diu muz mir aller beste gezemen.
hat aber iht dinges die chraft,
da von daz hous schadehaft
immer mere werde?
ist des iht uf der erde,
da sage mir von etewaz!>
< ia,> sprach diu vohe,< ih weiz noch daz,
daz dem steinhuse ane gesiget,
daz ez da nider geliget.
ob der erde und dar under
ist muese ein michel wnder;
die hant die mure so durch varn,
daz si des niemen chan bewarn,
man mueze si schire vallen sehen.
daz muz von den muesen geschehen.>
der cahter sprach:< ich bin geil
und han ouch sælde und heil,
daz ich die rede vernomen han.
so wil ich elliu wip lan
und wil der muese tohter nemen.
ob si ane sorgen leben,
ist in iht meisters gigeben,
daz la mich ê vernemen!>
< ia,> sprach diu vohe sa zehant,
< dir ist diu caze wol chunt;
diu ist der muse meister gar.
swa si ir werdent gwar,
do fliehant si durch groze not.
swaz si ir gevæhet, die sint tot.
diu mach sich dir gelichen wol.
diu ist als richer tugende vol
und ist als edele, als du bist.
swaz an dir zeloben ist,
daz ist ouch vollechlichen an dir.
du hast dich des gerumet mir,
ezn vinde niemens list
so edels niht, so du bist.
nu merche rehte dine chraft!
diu catze ist als tugenthaft
an mute und an libe;
diu zimt dir wol zewibe.
dun maht ouch niht hoher chomen,
ich han daz fur war vernomen.
du hast dich selben geaffet,
daz du so vil hast gechlaffet,
und hast worten getobet,
daz du dich so vil hast gelobt,
denne iht in der werlde si.
nu bin ich tiwer danne din dri
und weiz der tier dannoch vil,
den ich mich niht gelichen wil,
die verre tiwer sint danne ich.
chanstu niht erchennen dich,
so sihe et ein catzen an!
du canst niht anders, danne si chan.
swaz si ist, daz bist ouch duo:
da von tu dinen munt zuo!
du suhest einen toren.
vahe dich selben bi den oren,
so hastu in vunden iesa,
er ist vil vollechlichen da!>
do cherte der cahter wider
und lie sin hohe gemute nider,
do er bevant, wer er was,
und was vil vro, daz er genas.
alsam geschiht dem tumben man,
der daz niht bedenchen chan,
wer er ist und war er sol;
dem erget ez selten wol.
swenne er sich so vergahet,
daz er diu dinch versmahet,
diu im zemazze wærn
und sælde und erenbærn;
und so tumbe selde suchet,
daz er der dinge ruchet,
der er niht mueten solde,
ob er sich erchennen wolde;
der hat sich selben ubersehen.
dem sol zerehte geschehen,
als dem cahtern geschach,
der im zehoher wirde iach.
daz wart im missebriset,
und wart des under wiset,
daz er der catzen was gelich.
do erchande er und schamt sich.
also muoz sich ein man schamen,
dem man sin rehte und sinen namen
mit schanden zeiget und sagt,
so er zehoferte iaget.
swie lange sich ein cahter wert,
ist im niht ein catze beschert,
so mage er michel wirs gevarn.
ieglich man sol sin reht bewarn!