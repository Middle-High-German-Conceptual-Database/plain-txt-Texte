ein wirt herbergte geste
und tet in daz aller beste.
do ers hiez urloup han,
swaz er in gutes het getan,
des soltens im genade sagen
und solten im holdez herce tragen.
do begunden si in vaste schelten
und liezen in des engelten,
daz si da niht beliben solten,
swie lange si selbe wolten:
des musen si sinen haz han.
swaz er in gutes het getan,
daz begunde in sere riwen.
si heten im mit untriwen
sin gutæt vergolten.
alle die in darumbe schulten,
der nam er vil rehte war.
darnach chomen aber dar
und wolden mit im beliben:
do hiz er si uz triben.
er verseit in allen sinen gmach
und enruht niht, swaz in geschach.
also tut unser herre got:
so uns sin gnad und sin gebot
vil liebes und vil guotes tuot,
er læt uns vroude und guot
als lange, so in des gezimt.
so ez got danne wider nimt,
dazn sul wir zurnen noch chlagen:
wir suln im des genade sagen,
daz erz uns so lange hat verlan,
und sin so vil genozzen han.
so wise si wir leider niht;
lihet uns got liebes dinges iht,
daz welle wir fur eigen han.
wil ez uns got niht immer lan,
so hat er uns zefriunt verlorn.
uns wirt so ungefuge der zorn,
daz wir vergezzen durch daz leit
unser sinne und unser wisheit
und haben die rede und den wan,
uns habe got ubel getan;
swie vil wir des genuzzen ie,
daz ez uns got so lange lie,
daz muoz er danne verlorn han;
swaz er uns guotes hat getan,
daz ist gar an ere.
wir chlagen sin guot sere,
sam ez unser eigen wære.
wir wams niht schepfære.
der uns geschuof und daz guot,
der hat den gwalt, daz er tuot
mit uns und mit dem guote
niht wan nach sinem muote.
tæte wir sinen willen gar,
so næm er unser willen war;
so welle wir uns selben leben.
des wil er uns nemen und geben
niht wan nach sinem willen;
daz muge wir niht gestillen,
sit uns got git und hat gigeben
sel, lip und alles, des wir leben.
swaz er uns tuot und hat getan,
daz sul wir so gar fur gut han
und suln im ane wanchen
so getriwelichen danchen,
swenne er uns urloup welle geben
und uns niht langer laze leben,
und uns sin aber not geschehe,
daz er uns denne gern sehe
und uns mit im lazze beliben
und uns niht uz heizze triben
von der himelischen veste
sam der wirt die bosen geste,
die der untriwe engulten,
daz si ane schulde schulten.
des uns aller noetist wære,
daz ist uns leider unmære.
uns enwære niht so not
fur den unzerganchlichen tot,
so daz wir wæren wise:
daz bræhte uns zesolhem prise,
daz wir got geminnen chunden
und ouch sin minne funden.