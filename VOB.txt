von obernburg
sich fröit der süezen sumerzît
erd unde luft und swaz diu beidiu bernde sint.
ich tæte alsô, wan daz mir lît
ein leit sô nâ dâ von mir fröide gar verswint.
owê daz mich diu liebe des niht âne tuot,
und ich ir mîne besten tage
mit stæte her gedienet hân!
nu hoere ab ich doch jehen des, si sî sô guot:
wan neigte sî mîn hôhe klage,
sô daz si eine gunde mir
daz ich ir diente ûf lieben wân. mit stætem muote und âne wanc,
als man ze rehte stæten wîben dienen sol,
hab ich der guoten âne danc
gedienet: waz dar umbe? sî mac mich noch wol
von senden sorgen scheiden, sî vil sælic wîp,
die ich nâch süezer liebe habe,
der mich alleine mag gewern
ir hôhe berndiu tugent, ir minneclîcher lîp.
kumt mir mîn langer kumber abe,
ich wirde selher fröiden rîch
der tûsent herzen möhten gern. wil mich diu herzeliebe niht
ir güete lân geniezen, der si wunder hât,
durch waz sold ich dan ahten iht,
wiez ûf der heide an sumerliehter wunne stât?
ir rôsevarwer munt, ir minneclîcher gruoz
mac mir vil mêre fröide geben
dan al der vogel süezer sanc.
waz sol ich sagen? wirt mir von ir niht swære buoz,
sô endert sich ellich mîn leben
und ist diu zuoversiht dâ hin
dar ûf ich ie nâch fröiden ranc. uns tuot winter aber leide
ûf der wunneclîchen heide;
die hât er gemachet val.
mangiu süeze vogel stimme
twinget er mit sîner grimme,
daz si swîgent über al.
daz klag ich und dannoch mêre:
diu werlt ist verzagt sô sere
daz man niender vindet fröiden schal.
wê, waz klage ich tôre, ich tumber?
jâ verderbet mich ein kumber,
dem ich niht entrinnen kan.
mich sold eht des wol genüegen,
ob sich kunde daz gefüegen,
daz ich fröidelôser man
mich dâ von verenden kunde,
ob diu liebe mir des gunde,
der ich lange her gedienet hân.
ich wil mînem herzen muoten
daz ez durch die reinen guoten
noch ze fröiden twinge sich,
von der minne ich bin betwungen.
ist mir dâ noch niht gelungen,
doch sô fröit gedinge mich,
unde ir fröideberndez lachen
mag mich sorgen âne machen:
in gesach nie wîp sô minnen rich.
waz kan sorge baz vertrîben
danne lôn von guoten wîben?
des kan ich erdenken niht.
ich weiz wol daz hôchgemüete
kumt von reiner wîbe güete,
des diu meiste menge giht.
swer daz rehte welle bevinden
der sol niht an stæte erwinden.
seht, dar ûf hab ich mit fröiden pfliht.
ich wil daz man mir durch die guoten sî gehaz
durch daz si mir getriuwe sî.
swie vil ich kumbers hete des ich nie vergaz,
und möhte ich ir getwellen bî,
daz wære ein niht, ob sî mirs giht.
joch wac mir ie vil kleine daz,
swenn ich si sach, swaz mir geschach:
tet ez mir eine wîle wê,
sô wart mir aber danne baz.
owe daz ich mich von ir minne scheiden sol,
diu mich sô gar betwungen hât.
wart ê mîn herze an fröiden alse rehte vol,
daz ist nu bar, sît ez sô stât,
daz mich ir gruoz vermîden muoz,
dem ich genigen dicke hân:
ich hân den muot, swaz sî mir tuot,
sô stæteclich an sî verlân,
daz ich ir niht entwenken kan.
man sol ûf guot gedingen gerne kumber doln:
erst sælic swer gedingen hât.
vil wol mac sich ein man der langen swære erholn,
und ist daz er unstæte lât.
unstæter man nie lieb gewan
dâ von ein herze wurde erfrört.
unstæter muot der ist niht guot,
wan daz er stæte minne stoert
und ouch ân herzeliebe tört.
diu höhe fröide an wîben lît
dâ von sich hoehet mannes muot.
zer werlte wart nie niht sô guot
sô daz den herzen fröide gît.
daz tuot sô volleclîche niht,
als ich die besten hoere jehen,
sô tugende gernder wîbe lîp.
mag ieman frô sîn âne wîp?
ze rehte des kan ich niht spehen
hie bî: hân ich mit fröiden pfliht,
dâ von duld ich der argen nît. duld ich der wandelbæren haz
dâ von, ob ich gedinge hân
ûf lange wernder fröide wân,
daz lâze ich sîn: est âne waz.
si liezen mich ir sorgen ân!
der volge sî in gar verzigen.
mich fröit gedinge ûf lieben trôst,
ich wurde sender sorge erlôst.
möht ich der guoten an gesigen,
sô daz si mir gedinges gan,
wâ wart ie manne danne baz? ich hân der guoten al dâ her
mit stæte sunder wandels vâr
gedienet mîniu besten jâr
nâch willeclîches herzen ger:
nu lône, ob es si dunket zît.
ir lange werndez widersagen
hât mich in sende sorge brâht,
dâ von ich dicke bin verdâht,
sô daz ich lîhte muoz verzagen,
diu liebe lâze danne ir strît,
alsô daz si mich fröiden wer. ich wil wol von wîbes güete
iemer sprechen unde singen
durch si diu mir hôchgemüete
mac vor allen frouwen bringen.
sî ist eine die ich meine vor in allen.
wol gevallen muoz si mir.
seht, dar umbe diene ich ir.
ich ergap mich eigenlîche
ir, dô ich si sehen begunde.
daz hât sî, diu sældenrîche,
gar unmære sît der stunde
daz si guote mînem muote swære mêrte.
dô versêrte sî mich gar.
des nimt sî nu kleine war.
wisse ich, wie ich mich gebârte,
dâ von sî mîn ahte næme
unde ich niender des envârte
daz ir êren missezæme!
der gedinge machet ringe mich von sorgen.
fröiden borgen wolde ich dan.
des si leider mir erban.
minne tuot unminneclîche
mir an ir die ich dâ minne:
sî betwinget ungelîche
mîne und der vil guoten sinne.
dast ein swære, diu mich lære fröiden machet
unde swachet mir den lîp.
daz bedenke ein sælic wîp.
ir minneclîche minne mir betwungen hât
als inneclîche herze und al die sinne mîn.
versinde sich diu liebe wazs an mir begât,
si minde mich und lieze ir widerstrîten sîn.
wil sî den strît iht langer gen mir halden,
sô muoz ich kumberlîcher sorgen walden.
genâde, frouwe, tuot sô niht:
lât iuwer güete an mir mit trôste werden schîn,
der man ein wunder an iu siht.
ich bin in mîn herze wunt.
daz tet mir ein sælic wîp.
niemer mê wird ich gesunt,
mich entroeste ir reiner lîp.
ir vil liebten ougen schîn
unde ir rôsevarwer munt
hânt verwunt daz herze mîn.
wæren alle wünsche wâr
unde hæte ouch alle kür,
sô sprich ich daz âne vâr,
dâ næm ich die lieben für.
ir vil liehten ougen schîn
unde ir rôsevarwer munt
hânt verwunt daz herze mîn.