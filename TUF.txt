ein tore sprach zedem viure:
< swaz ich vert und hiure
des holzes an dich getruc,
desn duhte dich noch nie genuc.
sol ich noch ein iar leben,
ich wil dir so vil holces gebn,
daz du sin immer gnuc hast,
swie groziu wnder du begast.>
er hup sich zeinem walde;
da valt er nider balde
der boume ein michel wunder.
die schriet er alle besunder
und braht ir vil an ein stat.
< ich mache dich des holzes sat,>
sprach er sinem viuer zuo,
< swie we ez minem libe tuo.>
do er des wol ein iar gepflac,
daz er beidiu naht und tac
des waldes vil zesamne truoc,
er dahte:< ich wæne, es ist genuoc.>
er machet ein viuer drunder.
do begie ez michel wnder:
ez gwan die chraft und die maht,
daz des tages vor der naht
daz holtz allezsamt verbran.
do sprach der torische man:
< nu muze der tyevel in dich chomen.
du hast mir minen lip benomen
und hast doch niht deste me
und bist ouch ane holtz als e.>
dem viuer tut ein man gelich
- er si arm ode rich -,
der sich verlæt an spil
und ane mazen spiln wil;
der wirt vil schiere gutes ploz.
so ist er des toren gnoz,
der im ze helfe chomen wil.
ein richez lant hat niht so vil,
da mit er wrde gewert,
der spilt und spils gert.
dem und dem viur ist also:
so si vil hant, so sint si fro;
swie groz ir beider froude ist,
si wert doch vil churce frist;
swie vil man in beiden git,
daz ist ein niht in churcer zit.
dem spilær und dem viure,
dem sol man geben tiure,
die man vil gar verliesen wil:
git man in vil, si swendent vil.
ir ungefugez swenden
moht al diu werlt niht verenden.