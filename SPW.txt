diz ist ein schoenez mære von einem sperwære
als mir ein mære ist geseit
gar vür eine wârheit,
niht vür ein lüge noch vür ein spel
( ez ist hübesch unde snel) -
ich sage ez iu, man seite mirz,
alz ir'z gelernet, sô saget irz.
ez was, als mir ist geseit,
ein klôster guot und wol bereit,
erbûwen schône unde wol,
als man von rehte ein klôster sol.
dâ wâren vrouwen inne.
die dienden gote mit sinne.
die alten und die jungen
lâsen unde sungen
ze ieslîcher ir tage zît.
si dienden gote wider strît,
sô si beste kunden.
sie muosten ouch under stunden,
sô si nicht solden singen,
næn oder borten dringen
oder würken an der ram.
ir ieglîch wolde es haben scham,
diu dâ müezic wære beliben.
si entwurfen oder schriben.
ir ieglîch nâch ir ahte
worhte, swaz si mahte.
nu was, als mir ist geseit,
ir reht und ir gewonheit,
daz niemer dehein man
in ir klôster torste gân
durch deheine sache.
si wâren mit gemache
innerhalp des klôsters tür;
ir dehein kam her vür,
wan die der ampte pflâgen.
an den die witze lâgen,
die muosten innerhalben sîn.
ez lêrte diu schuolemeisterîn
die jungen singen unde lesen,
wie si mit zühten solden wesen,
beidiu sprechen unde gân,
ze kôre nîgen unde stân,
als in der orden gebôt.
in wâren die münde sô rôt,
swes si gote bâten,
ob siz mit vlîze tâten,
daz er niht enkunde
sô rôsenrôtem munde
betelîchiu dinc versagen.
nu was bî den selben tagen
ein schoene juncvrouwe dâ.
wîte si gewesen anderswâ,
dâ man si mehte hân gesehen,
sô müesten ir die liute jehen,
daz si benamen wære
gar unwandelbære.
si was alles guotes
lîbes unde muotes
volliclîchen gewert,
des man an schoenen vrouwen gert,
wan daz ir eines gebrast,
daz si der liute was ein gast,
daz si in dem lande
weder liute noch site erkande,
des man ûzerhalben pflac.
wan si was vil manegen tac
dâ ze klôster beliben
und het ir zît dâ vertriben
vil nâch ûf fünfzehen jâr,
und ahtete niht umb ein hâr
ûf der werelde üppikeit.
si lebete in einvaltikeit
rehte nach klôsters site,
dâ si was erzogen mite.
diu selbe juncvrouwe
eines tages durch schouwe
ûf die rincmûre gienc,
diu daz klôster umbevienc.
niht verre von des klôsters tür
dâ gienc diu lantstrâze vür.
dô kam ein ritter dar geriten;
dem stuont wol nâch ritters siten
sîn lîp unde sîn gewant.
einen sperwer vuorte er ûf der hant.
dô er ir kam sô nâhen,
ir gruoz und ir empfâhen
was bî im, dô si in sach,
daz si alsô zuo im sprach:
< ich wil iuch gerne vrâgen,
des lât iuch niht betrâgen!
mîn vil lieber herre,
habet ir iht verre
ditze vogelîn gevüeret her?>
< nein ich, vrouwe!> sô sprach er.
si sprach:< sô tuot mir bekant,
wie iuwer vogelîn sî genant!
im sint sîn vüeze sô gel,
sîn ougen schoene und sinewel,
sîn gevider vêch und sleht.
wære im sîn snabel gereht,
sô wære dehein gebreste dar an.
vil wol ich mich des verstân,
daz ez vil suoze singet.
swelher vrouwen ir ez bringet,
diu muoz iu iemer holt sîn.
ez ist ein schoene vogelîn.>
der ritter vil wol hôrte
an der juncvrouwen worte,
daz si benamen wære
guot und alwære.
er tet ir bekant,
ez wære ein sperwer genant.
er sprach:< vrouwe, er ist mir veile;
er wirt iu wol ze teile,
welt ir in mir gelten.>
si sprach:< man gît mir selten
zer pfrüende pfenninge.
kumt iu ein gedinge,
daz ich selbe mac gehân,
ich lân des koufes niht zergân.
sô gerne hæte ichz vogelîn.>
er sprach:< vil liebiu vrouwe mîn,
sît ir koufes an mich gert,
sô nime ich gerne iuwer wert.
ich wil in umb iur minne geben!
dâ sult ir niht wider streben.>
dô sprach diu juncvrouwe alsô:
< daz tæte ich gerne und wære es vrô.
nu enweiz ich leider, waz ir welt.
daz ir mir hât vür gezelt
und ez minne hât genant,
daz ist mir leider unbekant.
ich weiz niht, waz ez müge sîn.
ich hân niht in mînem schrîn
wan zwêne bildære,
drî nâdeln und ein schære
und zwei niuwe hârbant
und mîn vîrtegelîch gewant
und den mînen salter.
ich gewan bî mînem alter
niht mê guotes bî der zal.
dar under lân ich iu die wal,
und zürnet dan mîn müemelîn,
doch hân ich daz vogelîn.>
er sprach:< vrouwe minneclîch,
iur lîp der ist sô minne rîch.
die wolde ich bî iu vinden,
solde ich mich underwinden,
daz ich bî iu solde suochen.
und welt ir es geruochen,
ich hebe iuch von der mûre her nider!>
< wie kume ich dan hin ûf wider?>,
sprach diu juncvrouwe dô.
der ritter wart der rede vrô.
< daz gevüege ich, vrouwe, wol!>
sîn herze daz wart vröuden vol.
der lieben er sich underwant.
er vuorte si sâ zehant
in einen boumgarten.
er begunde mit vlîze warten,
daz ez nieman ensach,
swaz von in beiden dâ geschach.
sîn pferit bant er vaste
zuo eines boumes aste
und sînen sperwære.
sîn herze wart vröudenbære.
er saz zuo ir in den klê;
der guoten tet er sanfte wê;
er suochte die minne, unz er si vant;
diu süeze minne si beide bant.
er hiels si unde kuste,
als dicke in des geluste,
und suochte die minne aber dô.
dô sprach diu juncvrouwe sô:
< herre, nemet iur minne gar,
daz ich iu rehte mite var,
daz ich mich iht versünde,
und merket, waz ich iu künde:
swer ein dinc gewinnet
und sich des versinnet,
daz ers niht gar vergolten hât,
daz ist ein michel missetât.
nemet der minne, swie vil ir welt!
ich hân daz harte wol gezelt,
daz ich iuch niht hân gar gewert.
nemet der minne, swie vil ir gert!
sît ich mit minne gelten sol,
so getrûwe ich iu vergelten wol.
geltes bin ich iu bereit.>
der ritter hübesch und gemeit
suochte aber die minne,
unz in dûhte in sînem sinne,
daz im sîn sperwære
vil wol vergolten wære.
im sagete ouch daz herze sîn,
daz nie dehein vogelîn
würde baz vergolten vor noch sider.
er half ir ûf die mûre wider
und nam urloup von ir sâ.
er reit hin und liez si dâ.
nu hoeret wie ez ir ergienc
und wie si ir dinc ane vienc:
si gienc und gâhete zehant,
dâ si ir meisterinne vant,
si sprach:< vil liebez müemelîn,
ditze schoene vogelîn
hân ich gekoufet ringe
âne alle pfenninge.
ein herre hât mir ez gegeben.
daz er mit sælden müeze leben!
alsô wil ich im vluochen.
ich liez in darumbe suochen
eine, daz ist minne genant.
daz ist mir worden wol bekant,
alsô daz ich enruochte,
swie dicke erz bî mir suochte.
er ist rehte ein meister daran.
daz ditze klôster nie gewan
einen solhen suochære,
daz ist mir iemer swære.
wir sîn doch guotes wol sô rîch!
ez ist harte unbillîch,
daz man uns iht gebresten lât,
des man iergen veile hât.
wære uns guot sô tiure,
sô solden wir ze stiure
unser pfrüende halbe geben daran.
sô liebez ich mir nie gewan,
ich enhülfe ez dâ mit gelten.>
diu alte begunde schelten.
si roufte si sêre unde sluoc.
daz si des koufes ie gewuoc,
daz mahte si gote immer klagen.
si hæte si nâch ze tôde erslagen.
ir zornes si sô lange pflac,
unz si zwir ûf der erde lac.
< nu bistu worden ein wîp!
dîn vil sinnelôser lîp
hât dir benomen die êre!
des gewinstu niemer mêre
wider juncvrouwen namen!
zewâre, des mahtu dich schamen!>
ir zorn was unmâzen grôz.
manegen zwik unde stôz
het diu guote empfangen.
dô daz was ergangen,
des vröute sich diu guote
und gedâhte in ir muote,
wie si nâch ir schulde
kæme zir muomen hulde.
der gedanc in ir herzen lac
unz an den anderen tac.
si begunde heimelîchen
ûf die mûre slîchen,
ob ir daz heil geschæhe,
daz si den ritter sæhe.
dar nâch stuont al ir gedanc.
nu was ez dar nâch niht lanc,
daz der ritter kam geriten.
si sprach im zuo mit unsiten:
< hebet mich von der mûre nider
und gebet mir mîne minne wider
und nemet ir iuwer vogelîn!
wan ez hât mîn müemelîn
mit mir gezürnet sêre
und giht ich habe mîn êre
durch den sperwer verkorn
und mînen magetuom verlorn.
nu hebet mich an die erde,
daz mir wider werde
mîn minne und iu iur vogelîn!>
er sprach:< vrouwe, daz sol sîn!>
er huop si nider in den klê
und tet ir rehte alsam ê
und galt ir die minne,
als er von sînem sinne
aller beste kunde.
si sprach:< der mir es gunde,
ich koufte al tac zwei vogelîn.
nu giht aber mîn müemelîn
ich habe es michel laster.
nu müet iuch dester vaster,
daz ich werde maget als ê.
ir wænet lîhte ez tuo mir wê
und welt mir lîhte borgen?
darumbe sult ir niht sorgen!
machet ir mich wider maget,
sô sît ir von mir unbeklaget.
ich hân ez allez wol verguot,
swaz ir mit mir nu tuot,
wan so muoz mîn müemelîn
ir grôzen zorn lâzen sin,
sô ir diu mære werdent kunt>.
dô galt er ir ander stunt
und sprach:< vil liebiu vrouwe mîn,
ich tar niht langer hie gesîn,
wan ich muoz von hinnen varn.
got müeze iu êre und lîp bewarn!>
si sprach:< ir vart alsô niht hin,
durch daz ich einvaltic bin.
sô welt ir mich betriegen?
sich hüebe ein michel kriegen,
ê daz ir vüeret sô von mir!
ir hât mir vergolten niht wan zwir
und nâmet mîn minne drî stunt.
ez wære ein ungetriuwer vunt,
welt ir mir sô entwîchen.
ir müezet mir nemelîchen
die dritten minne wider geben,
und welt ir iht dâ wider streben,
des hât ir iemer mînen haz!>
< vil gerne, vrouwe, tuon ich daz!>
sprach der ritter tugentrîch.
in duhte diu rede gemelîch.
er galt ir an der selben stat
die dritten minne, als si in bat.
er half ir ûf die mûre hin.
er reit hin, si gienc in.
si was des wehsels harte vrô.
zir meisterinne sprach si dô:
< herzeliebez müemelîn,
lâ dîn grôzez zürnen sîn
und lâ mich dîne hulde hân.
ich hân ez allez widertân
darumbe du mich hâst geslagen.
ich wil dir liebiu mære sagen:
ich hân wider mîne minne!
hiute dô du sliefe hinne
lange vor der nône,
dô galt er mir schône,
der herre dem ich mîn minne gap.
ungehalden, âne stap
übergân ich noch wol wîten rinc.
ez was ein seltsæne dinc,
daz du zurntest sô sêre
und jæhe er hæte mîn êre
mit der minne mir benomen.
und wære er nie inz lant komen,
dannoch müeste ich sîn genesen!
ich wil im iemer holt wesen.
er ist ein getriuwe man.
vil wol ich mich des verstân.
er galt mir güetlîchen gar.
got gebe, daz er wol gevar;
des wünsche ich im, als ich sol;
er zæme hie ze klôster wol.
wære er hie, des wære ich vrô.>
diu alte diu sprach aber dô:
< swaz man saget oder tuot,
sô hâstu alwæren muot.
wære der schade nu einer,
sô wære er dester kleiner.
nu sint ir zwêne geschehen.
daz solte ich ê hân undersehen.
sît ich des nicht hân getân,
sô muoz ich mînen zorn lân>.
swer ditze mære gehoeret hât,
der merke disen kurzen rât:
swer daz viur erkenne,
der hüete daz ez in iht brenne!
swer sich aber übersiht,
daz im solher schade geschiht,
den nieman erwenden kan,
ez sî wîp oder man,
der lâze ez güetlîchen varn,
oder er sol ez ê bewarn.
daz ist wîser liute site.
hie sî iu bescheiden mite
daz vil hübsche mære
von der vrouwen sperwære.