es ist ain altes sprichwort;
das haun ich vil oft gehort:
ain man und auch sein eweib
zwuo sel und ainen leib
süllen mit ainander haun.
was ir ainem wirt getaun,
es seie guot oder pein,
das sol in baiden gschehen sein.
si süllen also sein veraint.
was ir ains mit willen maint
und im ain wolgefallen ist,
so sol das ander ze der frist
auch sein gunst dazuo geben.
das haist wol ain raines leben
und ist ain rechte ee zwar.
ich will ew sagen das für war:
es was ain reicher burger;
der hett gros wird und er.
er was milt und hochgemuot
und was von geslacht gar guot.
er was frumm und tugentlich
und darzuo gar erentrich.
in dem haus er kostlich lebt.
sein herz in grossen fräuden swebt,
wenn die guoten gesellen sein
komen in sein haus hinein.
die hett er bei im vil gern;
gesellschaft mocht er nit enbern.
er hett gar ain säligs weib;
die was im lieb sam sein leib.
er und frumkait hett si vil
und tugent oun endes zil.
si was wol in dem willen sein,
doch muost der man gar vil pein
leiden von der frawen guot,
darumb das er hochgemuot
und in dem haus gesellig was;
darum was si im gehas,
wann si vil karkhait an ir het.
wenn ir der man ze wissen tet,
das er wolt haben wirtschaft,
so ward er von ir gestraft.
das betruobt den man vil sehr.
er zoch hin, so zoch si her.
si was ze karg, er was ze milt.
das weib ich doch darumb nit schilt,
wann in andern sachen zwar
was si im gefölgig gar.
ains tags der man allaine sas.
er gedacht mit im selber das:
< wie mag das nur müglich sein,
das nun hie die frawe mein
gemainclich in der ganzen stat
von iederman gros lobe hat,
das si hab oun endes zil
tugent, er und frumkait vil?
man sagt von ir auch für war,
si sei oun allen wandel gar.
das dunkt mich ain torhait sein,
wann si tuot mir laid und pein
mit irer bösen karkhait.
die statt gemainclich wänt und sait,
si sei gar in meinem willen;
so tuot si mir widerpillen
mer, dann iemant waiß fürwar.
das haun ich gar haimlich zwar
gelitten manig zeit und tag,
das ichs nit lenger leiden mag.
wir seien nicht also veraint,
als man von uns spricht und maint.
zwar nun will ich nit erwinden,
ich will suochen und auch vinden
in aller der welt gemain
zwai wirtlüt frumm und auch rain,
die also seien veraint,
was ir ains will und maint,
das es sei des andern will
oun krieg und oun widerpill.
des will ich an ain ende komen,
als ich mir haun fürgenomen.>
der herr beraitt sich da zehant.
er wolt reiten in die lant.
zuo im nam er zerung vil,
wann er hett guotz oun endes zil.
er sprach, er wölte koufmanschaft
suochen mit gelückes kraft.
der herre frumm und wolgetan
rait mit ainem knecht von dan.
si komen in manig statt guot.
nun was der herr also gemuot,
wenn er kom in ain stat gros,
das in dann des nicht verdros,
das er ettwie lang belaib
und sein zeit also vertraib,
das er gern gefunden hiet,
als ferr er kom in alle piet,
zwai wirtlüt mit veraintem sin,
die nicht hetten zwischen in
kain irrung, krieg noch widerpart.
er rait als ferr die selben vart,
das er grosses guot verzert,
das im das nicht was beschert,
das er niendert vinden kunt
bei ainander ze der stund
söllich wirtlüt guot und rain.
doch wolt er nicht wider hain;
er wolt sich ee verzeren gar.
das traib er mer dann vier jar.
in dem fünften jar kom er
geritten in ain statt vil her;
die was gros und wolgetan.
er wolt seiner zerung lan
auch ettwie vil darinne zwar.
er was da wol ain halbes jar
daz ainem reichen burger;
der was trew und gar gewär.
der hett ain weib tugentreich.
si zugen baide gar geleich
mit worten, werken und mit sin.
niemant sach, das zwischen in
kainerlai krieg noch zwaiung was.
für war will ich sprechen das:
des was der werde gast fro.
zuo seinem knecht sprach er also:
< ich haun hie gefunden zwar,
das ich gesuocht haun manig jar.
wir süllen reiten haim ze lant.>
da der wirt nun das erkant,
das der gast wolt reiten dan,
da sprach der wirt wolgetan
gar haimlich zuo dem gast sein:
< ich pitt ew, lieber herre mein,
und nempt das auf von mir für guot,
das ir mir ze wissen tuot,
was ewer geschäfte hie sei.
kain koufmanschaft vindt ir hiebei,
die ewrem land sei fuoklich.
in meinem sinn so dunket mich,
wie ir hie aubentüre suocht.
mein herz das ser von ew geruocht
ze wissen hie an diser frist
in fraintschaft und oun argen list.>
des antwurt im der gast zehant:
< in gehaim tuon ich ew bekant,
wie mein läf sind gestalt.
ich haun dahaim in meinr gewalt
ain erber weib frumm und guot.
all mein hab ist wol behuot
und versorget mit ir gar.
si ist in meinem willen zwar.
dann ain geprest der ist an ir:
das ist ain missfallen mir,
das si ain wenig ze karg ist.
si straufet mich ze aller frist,
das ich pin so erentreich.
daran ist si mir ungeleich.
das hat mich dahaim ausbracht,
wann ich haun mir des gedacht,
das ich nimmer haim kumm,
bis das ich vind zwai wirtlüt frumm,
die geleich ainmüetig sein.
die mocht ich auf die trewe mein
ietzo an dem fünften jar
an ainer statt vinden als gar
als an ew und ewrm weib.
darumb ich lenger nicht beleib.
ich will mich schiken haim ze land.>
zuo im sprach der wirt zehand:
< ir sült hiut hie beleiben,
den tag bei mir vertreiben,
so will ich ew wissen lan,
wie unser leben sei getan
zwischen mir und meinem weib.>
da sprach der gast:< ich beleib
vil gern, lieber herre mein.>
der wirt sandt nach den frainden sein
und hett mit in wirtschaft groß.
niemant da die weil verdros.
da was manig saitenspil
und auch schöner frawen vil.
da was manig süeß gedön,
darnach die frawen tanzten schön.
die wirtin was gar wolgemuot.
ir herz in fräuden tobt und wuot.
das gefiel dem gast vil wol.
für war ich das sprechen sol:
das triben si den tag bis nacht.
da das alles ward volbracht
und iederman ze hause gieng,
der wirt die red da anefieng
mit dem werden gast sein.
er sprach:< ir habt die frawen mein
hiut gesehen in der gepär,
sam si guotes muotes wär,
als si auch gewesen ist.
nun will ich ew ze diser frist
die rechten ursach wissen lan,
darumb ich ew behept han
und wirtschaft mit der frawen mein.
es gat oft nach fräuden pein
und nach wunne herzenclag.
also ist hewt disen tag
mein weib gewesen in fräudenspil;
der hat si gehept gar vil.
nun müest ir ietz zestund sehen
und auch aigenlichen spehen,
das die fräud nit helfen mag,
darnach muoß volgen jamers clag
dem weib, als si verschuldet hat.>
zuo der frawen sprach er trat:
< trag pald her das trinkschürr dein!
so will ich dir schenken ein
sant johanns minn, die ich hie haun.
darnach süll wir slaufen gaun.>
das weib erschrack der red vil ser.
< das trinkschirr trag ich nimmer her>,
sprach si,< auf die trewe mein!
ich leid ee des todes pein.
was begindst du heint mit mir?
lauß mich es doch trinken von dir
vor dem pett, mein lieber man,
als ich vormals haun getan.>
der wirt da des nicht enlie,
selb er nach dem trinkschirr gie.
er satzt es für die frawen cluog.
das was nicht gar wol ir fuog.
si schampt sich sere vor dem gast;
der was da ir überlast.
es was ains menschen hirenschal.
darein schankt der wirt oun wal
den claren wein. er sprach zuo ir:
< se nim hin und trink von mir
sant johannes minn alhie.>
die fraw da des nicht enlie,
si gedorst darwider nicht sein,
si trank darauß mit jamers pein.
der wirt da zuo dem gast sprach:
< herr, das ist mein ungemach,
den ich all nacht muoß sehen an.
wenn ich des nachtz will schlafen gan,
so muoß die fraw oun alle wal
trinken aus der hirenschal;
die haun ich zuckt und beraubt
ainem pfaffen aus seinem haubt.
den vand ich ligen bi dem weib;
der hett getrütet iren leib.
dem nam ich das leben sein.
ich gruob in auch haimlich ein,
das niemant waiß, wau er hin kam.
die hirnschal ich ze pfand nam;
darauß das weib trinken muoß.
wol fünf jar hat si die buoß
bisher volbracht alle nacht,
ich haun mir auch das erdacht,
das ich si des nicht erlaun,
si muoß in der buos bestaun
bis an ir end oun underlaß.
niemant mag ir wenden das.>
da der gast die red vernam,
zuo seinem knecht er da kam.
er sprach:< wir wöllen nicht peiten,
wir süllen von hinnen reiten.
es ist die zeit noch nit kommen,
als ich das haun vernommen,
das wir reiten haim ze land.>
er nam urlaub sa zehand.
si ritten aber fürbas.
fürwar süllt ir wissen das:
so der man ie ferrer kam,
so er ie minder vernam,
des sein herz begeret ser.
er rait also hin und her,
bis er wol tausent guldein
verzert aus der täschen sein,
das er ain claines gelt behuob.
er gewan da aber ruob
in ainer statt weit und gros.
darin er ainen wirt erkos;
der was mächtig und auch reich.
in daucht das leben gar geleich
von dem wirt und seinem weib.
zwuo sel und ainen leib
wolt er da gefunden han
an dem weib und irem man.
im geviel gar wol ir leben.
er markt darauf vil und eben,
das er anders nicht erkant,
er wölt sich schicken haim ze lant;
wann er da gefunden hett
zwai wirtlewt, die gar stet
mit ainander waren veraint.
ir ieglichs das ander maint
mit ganzen trewen oun gevar.
da der wirt des wart gewar,
das der gast von dannen wolt,
er sprach:< her gast, ich pin ew holt.
ewr wandel ist hüpsch und geheur.
mich dunkt, ir suochent aubenteur;
das süllt ir mich wissen lan.
ich pin hie ain söllich man
an geburt und mit gewalt,
das ich ew mag helfen palt
in diser statt und der gepiet.
ob ir ichtz ze schaffen hiet,
in guoter gehaim sagt mir das;
es sol nicht komen fürebas.>
der gast sprach mit züchten do:
< ich sag ewch mein gehaim also:
ich suoch sältzam aubentür.
ich haun dahaim ain weib gehiur;
die ist in dem willen mein,
es dunkt uns baide guot sein,
was unser aintweders tuot;
das ist des andern sin und muot.
dann ain geprest ist an ir zwar,
das si ist ze karg fürwar.
damit tuot si mir unmuot vil.
für war ich ew das sagen wil:
ich pin dahaim ain mächtig man
und pin geritten von dan
gar ferr in das land herein.
ich haun wol tausent guldein
verzert, das ich nit vinden kan
ain weib und iren eeman,
die mit ainander veraint sein,
und vind nur zanggen und grein,
als weit und ich geritten pin.
ains ziucht her, das ander hin.
ich haun mir das fürgenomen,
ich wöll nicht ze land komen,
bis ich zwai wirtlüt vind,
an den ich des enpfind,
das kain zwaiung bei in ist.
das haun ich ze diser frist
gesuochet mer dann sechs jar.
nun pin ich worden erst gewar,
das ich haun gefunden die
an ew und ewrm weib alhie,
wann ich nicht erkennen mag,
dann das ir baide nacht und tag
fraintlich gen ainander tuot.
des pin ich fro und wolgemuot.
darumb will ich beraiten mich
hain ze land sicherlich
zuo meinem weib und meinem haus,
wann ich pin lang gewesen aus.>
der wirt da zuo dem gast sprach:
< ir habt clainen ungemach
von ewrm weib, als ir da sait.
ich will ew mein herzenlait
in guoter gehaim nun sagen,
wölt ir darzuo still tagen,
das ir es niemant tüeent kunt.
das versprecht mir hie zestunt,
wann ich es niemant wissen laß.>
zehand der gast gelupt im das,
das er niemant sagt die mär,
wann er was trew und on gefar.
der wirt nam da den gast sein,
er fuort in in das haus hinein
durch ainen keler tief und weit;
darbei in ainer abseit
da was ain stainin kamer gros,
die er dem gast da aufslos.
darin gieng ain grosser baur,
der was fraisam, stark und saur,
an ainer ketten stark und guot;
damit da was der baur behuot,
das er nit mochte komen auß.
er stuond, sam im ain windspraus
hett zerrüttet als sein har;
das stroblet im unhaimlich zwar.
da der gast den bauren sach,
zuo dem wirt er da sprach:
< das sind sältzan aubentür.
was betütt der ungehür
baur, der hie gefangen ist?>
da sprach der wirt ze der frist:
< her gast, ich will ew wissen laun,
wie meinem leben ist getaun.
das süllt ir merken gar recht.
ich pin von guotem geschlächt
geporn und die frawe mein.
wir mügen wol die pesten sein
hie in der statt, das wißt fürwar,
an gepurt und an reichtum zwar.
nun tuot mein weib nicht, als si sol,
wann si ist aller unkeusch vol;
die hat si getriben ser
in der statt hin und her
und hat ir geschlächt geschant.
mein er ward mir auch entrant,
das ich ir boßhait ser engalt.
mich hetten baide jung und alt
durch iren willen gar ze swach.
da ich den gepresten sach,
das si den nit lassen wolt,
ich det, als ainer tuon solt,
der gern wird und ere hiet.
ich rait in ain fremde piet;
da was ich gar unerkant.
den starken pauren ich da vand.
mit gewalt fuort ich in dan
mit meinen frainden unde man.
in stiller weis das geschach,
das niemand hort und auch sach,
wauhin er ie gekomen wär.
ich pracht in her oun alle swär
gar haimlich in das haus mein.
da muoß er gefangen sein,
dieweil das weib lebent ist.
die gat zuo im ze aller frist,
wann si ir boßhait treiben wil.
er treibt mit ir der minne spil
als vil, das si genüeget wol
und nichtz fürbas fraugen sol.
nun want iederman fürwar,
si habe sich gepessert zwar,
und hat man si nun schon und wert.
so ist mein ere vast versert
gar haimlich und gar leise.
guoten wein und die speise,
der ich täglich niessent pin,
die trag ich dem pauren hin
altag selb zuo dem tische sein.
ich pflig sein, auf die trewe mein,
vil bas dann mein selbers leib,
das er getrüten müg das weib,
das si ain genüegen hab
und nit suoch der minne lab,
als si vormals hat getan.
des muoß ich schand und laster han.
ich sag ew auch das für war:
das leiden haun ich zehen jar
mit dem bauren hie getriben;
das weib ist dieweil beliben
oun all ander manne gar.
her gast, nempt meiner kind war,
die ich haun in meiner pflicht!
iederman sich des versicht,
das si seien alle mein.
das ist mir ain grosse pein,
wann si des pauren alle sind,
was ir hie secht meiner kind.>
da der gast die red vernam,
vil ser er davon erkam.
des wirtes leiden det im we.
der wirt sprach da zuo im me:
< ich rat ew auf die trewe mein,
ir sült nit lenger aus sein
von ewrm weib frumm und guot.
gar übel ir zwar an ir tuot.
si verschult es nicht an ew,
wann si hat kain untrew,
ir karkait ist ze schelten nicht,
wölt ir lenger haben pflicht,
in dem land hieumb ze raisen,
so mügt ir ewer guot zerzaisen
und verzeren genzlich gar,
ee ir vindet, das ist war,
des ir ew habt fürgenommen.
niemant ist als gar volkomen.
der tiefel säet den samen sein
zwischen der wirtlüt geren ein,
das es selten mag bestaun,
si müessen oft ain zwaiung haun.>
der gast volgt dem wirt zehant.
er wolt reiten haim ze lant,
als im sein trewer wirt riet,
fraintlich er da von im schiet.
er hett gar betrüebten sin.
das ain ros gab er hin
umb die zerung sa zehant,
das er damit käm ze lant.
der knecht muost ze mossen gan;
da rait der herr wolgetan.
si komen mit ainander hain.
die frawe erber und auch rain
was des mannes kunft vil fro.
er lies ir iren willen do
mit der karkhait, die si het.
er gedacht oft an die stett,
da er vor gewesen was,
an das jämerlich trinkfas
und auch an den pauren groß,
den die ketten da beslos.
wenn er des gedacht vil eben,
so maint er, ir baider leben,
das er hett und das weib sein,
das wär weder schand noch pein.
er lies es alles wesen guot;
ob si gen im wart ungemuot,
das er truog der milte kron,
das übersach er ir vil schon.
darumb rat ich das fürwar:
ain ieglich fromer man sol zwar
seinem weib das übersehen,
ob er anders nicht mag spehen
an ir, dann das si kark sei.
da muoß frümkait wonen bei.
er sol ir das laun guot sein
und sol ir darumb kain pein
tuon und füegen zuo der frist,
wann es der mindst geprest ist,
den ain weib gehaben mag.
nit mer ich ew fürbas sag.