den guoten wîben sî genigen
von mir swie si mich doch verzigen
nâch dienest ofte ir lônes hânt
her waz si tugent doch begânt
der werlde heil gar an in stât
ich waen got nicht sô guotes hât
als ein guot wîp daz ist alsô
des stât ir lop von schulden hô
man muoz mirs jehen wan ez ist wâr
daz wîbes güete niemen gar
volloben an ein ende mac
ir lop sich breitet als der tac
wâ endet sich der sunnen schîn
swer mir daz ûf die triwe sîn
kan gesagen dem muoz ich jehen
daz er vil verre hab gesehen
ir schîn durchliuhtet elliu lant
dâ von ist mir vil unbekant
ir schînes sprunc ir schînes ort
sich endent sanfter elliu wort
und swindent lîhter elliu jâr
ê daz der wîbe güete gar
und ouch ir hôhe werdekeit
mit worten werde gar volseit
wie sol man des vol ze ende komen
des ende nimmer wirt vernomen
und das für wâr niht endes hât
alsô diu werlt nu gar zergât
dannoch ist der wîbe brîs
ze himel und in paradîs
dâ von mîn sin und mîn gedanc
in lop ze sprechen ist ze kranc
wîp sint reine wîp sint guot
wîp sint schoene und wolgemuot
wîp sint guot für senediu leit
wîp die füegent werdecheit
wîp die machent werden man
wol im der daz verdienen kan
daz sie im bietent vriundes gruoz
dem wirt vil maniger sorgen puoz
wîp sint hôher saelden rîch
den engeln nie nicht sô gelîch
wart alsam ir schoener lîp
ein tugentrîche reine wîp
diu sich vor wandel hât behuot
diu hât für wâr wol engels muot
ir lîp hât ouch wol engels schîn
daz nim ich ûf die triwe mîn
nâch disem lob sô heb ich an
ein maere als ich beste kan
in gotes namen ich ez hebe
und wünsche des daz er iu gebe
gein mir sô züchterîchen muot
daz ez iuch alle dunke guot
sô wirt mîn arbeit niht verlorn
ich hab daz liegen dran versworn
dô ich ein cleinez kindel was
dô hôrt ich ofte daz man las
und hôrt ouch die wîsen sagen
daz niemen wol bî sînen tagen
erwerben möchte werdecheit
wan der ze dienest waer bereit
guoten wîben sunder wanc
die heten hôhen habedanc
die wîsen hôrt ich sprechen sô
daz niemen waere rehte frô
noch in der werlte wolgemuot
wan der ein reine vrowen guot
diu wol von tugenden hiez ein wîp
hete liep als sîn selbes lîp
daz heten alle die getân
die gern êre wolden hân
dô ich daz hôrt ich waz ein kint
und tump als noch die jungen sint
sô tump daz ich die gerten reit
und gedâht doch in der tumpheit
sît daz diu reinen süezen wîp
sô hôhe tiurent mannes lîp
sô wil ich dienen immer mê
den vrowen swie so ez mir ergê
lîp guot muot und darzuo daz leben
wil ich den vrowen allez geben
und dienen als ich beste kan
und wird ich immer ze einem man
mîn dienst muoz an in geligen
dâ mit verderben oder gesigen
ich wil in immer dienend sîn
sus riet mir daz herze mîn
in den gedanken daz ist wâr
wuohs ich unz in daz zwelfte jâr
ich gedâhte her ich gedâhte hin
nâch mînes jungen herzen sin
mit vrâge fuor ich durch diu lant
swâ iemen werde vrowen vant
der site der lîp der muot der tugent
erfuor ich gar in mîner jugent
swer lop von guoten wîben sprach
dem sleich ich allez smielend nâch
ir lop daz tet mir alsô wol
daz ich dâ von wart vreuden vol
mir tet vil manic wîser munt
ir lop und ouch ir êre kunt
sie lobten jene sie lobten die
sie lobten dort sie lobten hie
ir aller lobes vernam ich vil
von einer ich doch sagen wil
der lop was in die hoehe komen
ir lop sich heten an genomen
die besten gar über elliu lant
swem rehte wart ir tugent bekant
und kunde der iht tugende spehen
der muost ir hôher tugende jehen
si was zer besten ûz erkorn
si was von hôher art geborn
sî was schoene sî was guot
sî was reiniclîch gemuot
sî was kiusche senfte gar
sî was minneclîch gevar
von ir vil tugende wart vernomen
si was an tugenden gar volcomen
man lobt si hôhe daz was reht
ich was der selben vrowen kneht
vil nâch unz in daz fünfte jâr
daz ich iu sage daz ist war
mîn ougen kunden nie ersehen
an ir unwîpheit noch erspehen
si was ouch ze allen zîten guot
in wîbes zühten wol gemuot
dô sprach mîn herze wider mich
guot vriunt geselle wil du dich
für eigen einer vrowen geben
und ir ze dienest immer leben
daz sol disiu vrowe sîn
daz rât ich ûf die triwe mîn
diu ist gar alles wandels vrî
der sül wir sîn mit triwen bî
ich volge dir herze swes du wil
doch ist uns beiden gar ze vil
daz wir ir dienen umb den solt
den man von guoten wîben holt
jâ ist diu guote vrowe mîn
vil hôher denn wir beidiu sîn
si ist ze hôhe gar uns geborn
des mac der dienst werden vlorn
swîc lîp und hoere ich wil dir sagen
ez wart nie wîp bî iemens tagen
sô hôch sô rîch noch alsô wert
ist daz ein edel ritter gert
ir ze dienen sîne zît
sô daz er herze lîp guot gît
in ir dienest als er sol
im müge an ir gelingen wol
herze ich swer dir einen eit
ûf alle mîne saelicheit
daz sî mir ist für elliu wîp
und lieber danne mîn selbes lîp
ûf den minneclîchen wân
den ich gein ir vil guoten hân
sô wil ich hiut und immer mê
ir dienen swie so ez mir ergê
dô sich bewac herze unde lip
ze werben umb daz werde wîp
dô gie ich für die guoten stân
und sach si minneclîchen an
ich gedâht wol mich sol sî daz sîn
diu werde süeze vrowe mîn
bî der ich immer mêr muoz wesen
bî ir verderben oder genesen
ich gedâht waz sol ich dienen ir
daz sich rehte füege mir
für vil manic edel kint
die bî ir hie in dienest sint
der dienet ir lîht eines baz
sô wirt mîn vrowe mir gehaz
nu enweiz ich waz ich anders tuo
ich dien ir spât ich dien ir fruo
ir mac wol einez dienen mê
ich waen dem doch sîn herze iht stê
gein ir alsam daz mîne stât
und waen si ouch iht sô liebe hât
als ich si in mînem herzen hân
des einen wil ich in vor gân
und allen leuten mîniu jâr
daz weiz ich endelîchen wâr
einez ofte mir geschach
swenne ich iht schoener pluomen brach
des sumers sô daz solde sîn
die truog ich sâ der vrowen mîn
nam sî die in ir wîze hant
sô wart mir freuden vil bekant
ich gedâht dâ dû si grîffest an
dâ hân ich in alsam getân
mîn vreude was vil ofte grôz
swenne ich kom dâ man wazer gôz
der herzenlieben vrowen mîn
ûf ir vil wîzen hendelîn
daz wazer dâ mit sî sich twuoc
verholn ich daz von danne truoc
vor liebe ich ez gar ûz tranc
dâ von sô wart mîn trûren cranc
kintlîch ich ir diente vil
daz ich nu hie verswîgen wil
swaz sô ein kint gedienen mac
daz dient ich ir unz ûf den tac
daz mich mîn vater von ir nam
dâ wart mir senlîch trûren zam
mir wart der minne kraft bekant
in mînem herzen sâ zehant
mîn lîp der schiet von danne sâ
daz herze mîn beleib aldâ
daz wolde mit mir danne niht
daz was ein wunderlîch geschiht
daz man den lîp von danne treip
und daz mîn herze aldâ beleip
daz was bî ir naht unde tac
daz ez vil selten ruowe pflac
swâ sô mîn lîp reit oder gie
mîn herze daz kom von ir nie
ez waere tac ez waere naht
mîn liebe hete gein ir die maht
daz ich si ze allen zîten sach
von herzenliebe daz geschach
swie verre ich was ir liehter schîn
schein nahtes in daz herze mîn
ich wil dâ von niht sprechen mê
mir was von gedanken wê
in disen dingen daz ergie
daz man mich einem herren lie
der was vil hôher tugende rîch
der hiez der margrâve heinrîch
von oesterrîch was er genant
von sînen tugenden wît erkant
er was der vrowen dienestman
mit rehten triuwen undertân
er was in holt er sprach in wol
alsô ein ieslîch ritter sol
er was milte er was guot
er was küene hôch gemuot
mit tumpen tump mit wîsen wîs
dâ von sô het er lobes prîs
er het umb êre ungemach
sîn munt nie boesez wort gesprach
er was blîde er was palt
sîn zuht diu was manicvalt
er was staete er was getriu
den vriunden sleht niht iteniu
er minnet got von herzen gar
sus lebt der fürste sîniu jâr
der selbe werde herre mîn
sagt mir daz ûf die triwe sîn
swer werdeclîche wolde leben
der solde sich für eigen geben
einer reinen vrowen guot
dâ von sô würd er hôchgemuot
er sprach ez wart nie werder man
er waere den vrowen undertân
er sagte mir in mîner jugent
vor vil der sînen süezen tugent
er lêrt mich sprechen wider diu wîp
ûf örsen rîten mînen lîp
an prieven tihten süeziu wort
er jach ez waer der tugend hort
ez tiuret junges mannes lîp
der suoze sprichet wider diu wîp
süeziu wort mit werken wâr
sint guot gein werden wîben gar
du solt für wâr gelauben mir
daz nimmer kan gelingen dir
an guoten wîben wil du in
liegen schmeichen dêst ein sin
der dir gein wîben selten frumt
und dir für wâr ze schaden kumt
swaz er mir sagt und het ich daz
ervollet mit den wercken baz
ich waere werder denne ich pin
bî im gie mîner jâre hin
vieriu mit seneclîcher nôt
indes lac mîn vater tôt
dô muost ich heim als maniger tuot
dem sîne vordern lâzent guot
mir gab urloup der herre mîn
alsô daz al diu tugende sîn
an mir vil volleclîchen schein
dô reit ich gegen liehtenstein
hin heim sâ in daz stîrelant
dâ ich vil turnirens vant
von knehten daz was dô der sit
si lernten riterschaft dâ mit
dô ich dâ turniren vant
des underwant ich mich zehant
durch die vil lieben vrowen mîn
ich gedâht wil ich ir ze dienste sîn
daz muoz mit riterschaft geschehen
man muoz mich under helme sehen
ir ze dienest mîne tage
got geb daz ich ir gunst bejage
und sol mir immer prîs geschehen
des muoz ich ir ze prîse jehen
wan er wirt durch sî bejaget
ouch bin ich des vil unverzaget
swaz vrowen gnâde sî genant
ez müg an ir mîn dientiu hant
bî mînen jugentlîchen tagen
noch vil saeliclîch bejagen
dô fuor ich turniren knehtes wîs
durch lernen und durch knehtes prîs
allenthalben reht driu jâr
dô wart ich ritter daz ist wâr
ze wiene ze einer hôchzît
daz ich dâ vor noch immer sît
sô schoene hôchzît nie gesach
dâ was von dringen ungemach
der fürst liupolt ûz oesterrîch
gap dâ sîn tohter minneclîch
von sahsen einem fürsten wert
der het ir ze einer konen begert
diu hôhzît wart sô schoene dâ
daz ich sît niender anderswâ
sô schoene hôchzît hab gesehen
des muoz ich von der wârheit jehen
dâ gap der edel fürste wert
wol drithalphundert knappen swert
daz was fürstenlîch getân
grâven vrîen dienestman
wol tûsent rittern oder mêr
den gab der edel fürste hêr
silber golt ros unde kleit
durch sîne hôhe werdecheit
fünf tûsent ritter oder baz
des werden fürsten brôt dâ az
sâ was puhurt tanzes vil
und ander vil manic ritters spil
dâ was diu herzoginne rîch
und ir tohter minneclîch
und ander vil manic vrowe guot
die gâben uns dâ hôhen muot
dâ was ouch mîner freuden schîn
diu reine süeze vrowe mîn
die tugentrîchen ich dâ sach
doch sô daz ich nie wort gesprach
wider sî ze der hôchzît
des was ich trûric lange sît
die merker liezen ez niht geschehen
ich meid ez durch ir kranckez spehen
dô sî mich under schilde sach
diu reine guote süeze sprach
wider einen mînen vriund alsô
dêswâr ich pin des harte vrô
daz her uolrîch ist ritter hie
warden dô man mir den lie
ze knehte dô was er vil klein
ich meine den von liehtenstein
dô mîn vriunt daz sagte mir
daz mîn ritterschaft was ir
liep des freut mîn herze sich
und gedâht alsô waz ob si dich
mit willen wil ze ritter hân
der selbe tumbe hôher wân
der was süeze der was guot
und machte mich vil hôchgemuot
diu hôhzît nam ende dô
von danne schiet vil maniger vrô
allenthalben in diu lant
turniren huob man alzehant
durch die vrowen dort unde hie
der versaz ich einen nie
ich wolde dâ ze in allen sîn
durch die vil lieben vrowen mîn
mir wart daz turniren kunt
des einen sumers wol zwelf stunt
man sach mich ouch tiustirens wern
vil manigen ritter mit den spern
des lîp het ganzes mannes kraft
und ouch wol konde ritterschaft
daz mir den sumer nie misselanc
des sagt ich mîner vrowen danc
der sumer mit vreuden ende nam
sâ der kalte winder quam
dô muost ich minnesiecher man
durch nôt daz turniren lân
wan ich vant sîn leider niht
des het mit mir vil trûrens pfliht
senlîch trûren was mir bî
des wart mîn herze selten vrî
mîn trûren und mîn senedez clagen
muost mîn lîp verholne tragen
des was ich ofte vil ungemuot
mîn vrowe was alsô behuot
daz ich ir nie ze keiner stunt
mohte gemachen rehte kunt
daz sî mir was für elliu wîp
und lieber dann mîn selbes lîp
mich lie si leider niemen sehen
dâ von sô kunde des niht geschehen
daz ich ir sagt den willen mîn
dâ von sô muos ich trûric sîn
reht als ein minne unsaelic man
ich enmoht ouch niht die boten hân
die daz rehte sagten ir
daz sî sô herzenliep waer mir
ich wil iu kürzelîchen sagen
und die wârheit niht verdagen
si west sîn niht als umb ein hâr
daz ich ir diente mîniu jâr
des muost ich durch nôt trûrens pflegen
mich oft in sorgen nider legen
in hôhen sôrgen fruo ûf stên
in sorgen sitzen unde gên
ich leit von sorgen ungemach
nu hoeret waz mir dô geschach
ich kom ûf ein burc geriten
der wirt mich dâ nâch vriundes siten
nâch sînen êren wol enpfie
sîn wîp mîn niftel ouch des niht lie
si sprach vil lieber neve mîn
dû solt willekomen sîn
mîn niftel nam mich bî der hant
und wîste mich von dan zehant
sitzen dâ uns niemen sach
nu hoeret wie diu guote sprach
mir ist vil liebe dran geschehen
neve daz ich dich hân gesehen
nu sag an wie gehabestu dich
und bistu vrô des vreu ich mich
sie smielte und sprach ich lache dîn
ez sol von dir verswigen sîn
ich wil dir vrowen rede sagen
ich was bî vil kürzelichen tagen
gevaren zuo der vrowen mîn
sî und ich gedâhten dîn
sî vrâgte waz du waerest mir
daz dû mir pist daz sagt ich ir
sie sprach mir ist von im gesaget
er spreche von uns vrowen wol
alsô von rehte ein ritter sol
von im ist mir noch mêr geseit
daz er ze dienste sî bereit
einer vrowen sunderlîch
ob er daz tuot dêst ritterlîch
ich sprach ich hân ez ouch vernomen
er hab ein vrowen im genomen
diu sî im liep alsô der lîp
und lieber vil denne elliu wîp
und wer diu sî des weiz ich niht
wan daz er ze allen zîten giht
sî sî schoene sî sî guot
sî sî reiniclîch gemuot
alzehant dô pat si mich
vil vlîziclîchen daz ich dich
baete daz du nantest mir
die vrowen dîn daz lobt ich ir
und daz ich ir denne saget
wer sie waere und niht verdaget
daz soltû tuon neve mîn
sag mir ir namen der vrowen dîn
dir ist mîn vrowe ungenant
und von mir immer unbekant
und sicherlîchen ungeseit
du wellest mir sweren einen eit
daz sî von dir verswigen sî
du solt mir loben ouch dâ bî
daz dîn süeze redenter munt
mache mînen dienst kunt
ich wil gein ir niht sîn dîn bot
ich swer aber dir des wol bî got
ûf alle mîne saelicheit
daz sî von mir ist ungeseit
ich bin dir vil wol schuldic des
du solt vil rehte merken wes
swâ ich dir iht gedienen kan
daz wirt vil willeclîch getân
nu nenne ich dir die vrowen mîn
vil verre ûf die genâde dîn
du bist bî ir niulîch gewesen
mit der mîn freude muoz genesen
und diu für wâr mîn herze hât
diu dich mich des vrâgen bat
wer mîn liebiu vrowe sî
si ist ez selbe diu falsches vrî
der red ich niht gelouben wil
friunt dir waer sîn gar ze vil
si ist ze hôhe dir geborn
wirt sî sîn inne ez ist ir zorn
dîn dienst nimmer dâ vervât
dâ von ist daz vil wol mîn rât
und volge mir daz ist dir guot
nim von ir dienst dînen muot
ez kom ze frum ez kom ze schaden
ich bin gein ir sô überladen
mit lieb und ouch mit seneder nôt
daz ich für wâr muoz ligen tôt
in ir dienest sunder wanc
ez ist mîn muot und mîn gedanc
daz ich ir immer dienen wil
mit triwen an mîn endes zil
ob dû mir gegen ir niht enfrumest
und mir niht ze staten kumest
sô muoz mîn vreud ein ende hân
und ouch mîn leben schier zergân
wil dû mich vor dem tôde nern
sô soltu ir von mir des swern
daz sî mir gar âne argen list
diu liebest in mînem herzen ist
neve waz sol ich sprechen mê
got gebe daz ez dir wol ergê
sô daz ez si dunke guot
ich sage ir allen dînen muot
des wil ich sî verswîgen niht
in kurzen zîten daz geschiht
daz ich endelîche sage
gein ir dîn senelîche clage
ich nîge dir vrowe unz ûf den fuoz
von reht ich immer danken muoz
des daz dîn vil getriwer munt
wil machen mîner vrowen kunt
daz ich ir eigen ritter bin
sô daz mîn herze lîp unde sin
ir immer mêr ist undertân
die wîle ich lîp und leben hân
guot niuwe liet ich von ir hân
gesungen des soltû niht lân
du bringest sî ze ôren ir
und sage schier her wider mir
ob si ir gevallen wol
ich lob si immer als ich sol
und als ich si ie ze loben pflac
ir güete volloben niemen mac
niftel got gesegen dich
vil lieber mâc sam tuo er dich
nu lâ mich dir enpfolhen sîn
jâ daz hab ûf die triwe mîn
ich wil mit dînen hulden varn
guot vriunt nu müez dich got bewarn
sus ich von mîner niftel schiet
und sande hin bî ir diu liet
sus schied ich hôhes muotes dan
und gedâht alsô sît daz ich hân
nâch mînem willen ir gesant
einen boten der bekant
ir tuot al den willen mîn
sô wil ich hôhes muotes sîn
und wil mîn trûren gar ûf geben
und wil in hôhem muote leben
mîn wesen was von dann unlanc
hin wider stuont gar mîn gedanc
fünf wochen reit ich vrowen sehen
in der zît was daz geschehen
daz mîn niftel hin und her
was gevarn nâch mîner ger
zuo mîner vrowen und von dan
daz wart zehant mir kunt getân
des freut ich mich und reit zehant
hin dâ ich mîn niftel vant
diu guot enpfie mich alsô wol
als vriunt den vriunt enphâhen sol
sî sprach ich hân dir getân
daz ich vil pillîch hete lân
und daz dich doch vil kleine frumt
und lützel dir ze frumen kumt
nu sitze nider her zuo mir
sô sag ich endelîchen dir
gar waz dîn vrowe wider mich
hât geredet und waz ouch ich
wider sî geredet hân
ich hân ir für wâr kunt getân
daz sî dir ist für elliu wîp
und lieber dann dîn selbes lîp
ich sagt ir von dir dannoch mê
dir waere nâch ir hulden wê
sô daz du lîp guot unde leben
ir hetest ûf genâde ergeben
si waere dîner freuden trôst
dîn herze nimmer würd erlôst
von senelîcher minne bant
dir würd ir wîplîch güete erkant
ich sprach frowe geloubet daz
nie mannes herze ein wîp besaz
sô rehte gar gewalticlîch
und sold er haben elliu rîch
die gaeb er vrowe umb iuren gruoz
sît ich die wârheit sprechen muoz
des swuor er mir vil manigen eit
ûf alle sîne saelicheit
ê daz mîn lîp von danne schiet
ich las ir dîniu niuwen liet
dô sprach diu reine wol gemuot
diu liet diu sint ze wâre guot
ich wil aber mich ir niht an nemen
sîn dienst mac mir niht gezemen
du solt der rede gar gedagen
und mir von im niht mêre sagen
wan wirt dîn neve ein biderb man
daz ist ein dinc des ich im gan
des hân ich von den dingen reht
er ist gewesen ê min kneht
dâ von gan ich im êren wol
dêswâr als ich von rehte sol
er sol aber solhe rede verbern
der ich in nimmer wil bewern
ist daz er sölher tumpheit gert
des ist er immer ungewert
daz mîn lîp nem den dienest sîn
daz gienge mir ûf die êre mîn
ouch waers im weizgot gar ze vil
durch zuht ich nimêr sprechen wil
ich habs ouch von im guoten rât
diu rede mich beswaeret hât
dô sprach ich vrowe enzürnet niht
alsölher dinge vil geschiht
daz ein junc man sô hôhe gert
des er ist immer ungewert
si werbent hôhe durch hôhen muot
si jehent ez sî gar ze êren guot
daz hôch gemuotes ritters lîp
diene und werbe umb werdiu wîp
ir sît im gar ze hôhe geborn
nu waz darumb er hât erkorn
iuch ze frowen sîne zît
ir sît an der sîn wunne lît
ir sît an der sîn saelde stât
ir sît diu sînen dienest hât
immer mêr gar sunder wanc
daz ist sîn muot und sîn gedanc
nu swîc der rede sol sîn genuoc
nie man sô hôhez lop getruoc
und naem mîn lîp den dienest sîn
er müest es wol getiuret sîn
des ich nie willen noch gewan
ja enwart noch nie sô biderb man
der wol verdienen möhte mich
dâ von sol ers gelouben sich
nu lâze aber in sîn gar volkomen
des ich von im niht hân vernomen
an aller hande werdecheit
iedoch sô müest wol wesen leit
einem wîbe ze aller stunt
sîn ungefüege stênter munt
ob ichz mit urloub sprechen sol
der stât im übel daz weistu wol
si wolt von dir mir mir niht mêr
reden nu ist daz wol mîn ger
gein dir und ouch mîn friundes rât
sît daz ir muot sô hôhe stât
daz dû si lâzest dienstes vrî
als liep sô dir dîn êre sî
du solt ir dienest gar ûf geben
und anders hôhes muotes leben
niftel des volg ich dir niht
daz ich der werden zuoversiht
die ich gein mîner frowen hân
durch iemens rât welle ab gestân
des râtes soltu mir niht geben
ich wil ze dienst ir immer leben
von ir sô kan mich nimmer nôt
vertrîben wan der grimme tôt
sô wil ich niht wesen bot
nein liebiu niftel mîn durch got
du solt an mir noch niht verzagen
nu hoere mich ich wil dir sagen
ich wil in vil kürzlîcher stunt
mir heizen snîden mînen munt
swie halt ez mir sül ergên
sît er si dunket übel stên
du solt für wâr gelouben daz
ir muoz mîn munt gevallen baz
oder wirs wol tûsentvalt
sît er sô übel ist gestalt
daz in mîn vrowe ungern siht
sô lâz ich des benamen niht
ich snîd ez drab swaz missestât
in kurzen zîten daz ergât
mit rehten triuwen sô rât ich
daz dû sô iht verderbest dich
leb als dich got hab heizen leben
und hab daz er dir hab gegeben
von im vil willeclîch für guot
ob dû daz tuost dêst rehter muot
wil dû dich anders dann er wil
des muotes ist dir al ze vil
niftel daz dich got gesegen
wiz ich hân mich sîn gar bewegen
swie mir gelinget oder geschiht
des wil ich dich verswîgen niht
ich enbiut ez endelîchen dir
und bite dich daz dû ez dir
enbietest durch die triwe dîn
der herzenlieben frowen mîn
daz lob ich dir ûf mînen eit
und wiz neve ez ist mir leit
daz dû sîn niht wil abe gestân
sus reit ich von der guoten dan
ze graez sâ in daz stîrelant
dâ ich vil guote meister vant
dem besten tet ich alzestunt
gar allen mînen willen kunt
er sprach ez ist nu gar enwiht
ich snîd iuch vor dem maien niht
kumt ir mir in dem maien her
bî mînen triwen ich iuch wer
ich mach iu iwern munt alsô
daz ir sîn sît von schulden vrô
der dinge ich gar ein meister bin
ich hân dar zuo vil ganzen sin
dô reit ich aber frowen sehen
den winder gar daz was geschehen
biz daz der süeze sumer quam
und daz der winder ende nam
dô hôrt ich singen vogelîn
ich gedâht sîn mac zît sîn
daz mîn lîp sol ze graeze varn
got müeze mich aldâ bewarn
sâ reit ich hin in gotes pflege
mir widerfuor ûf mînem wege
seht mîner vrowen kneht den ich
erkande wol er bekand ouch mich
er frâgte wâ ich wolde hin
und war ze den zîten waer mîn sin
geselle daz wil ich dir sagen
vremdiu maere niht verdagen
nu wize ich pin vil wol gesunt
und wil mich machen gerne wunt
man sol ze graeze snîden mich
der knappe guot der segent sich
und sprach nu herre sagt mir wâ
ich sprach geselle mîn sich dâ
der lefs der ich drîe hân
der wil ich einen snîden dan
und ist ez wâr sô helf iu got
sô sprich ich wol âne allen spot
ez ist ein wunderlîch geschiht
sîn weiz ich waen mîn frowe niht
der wil ich ez sagen durch wunder grôz
got weiz wol ir sît sinne blôz
daz ir iuch wâget sunder nôt
ir müget dâ von geligen tôt
nu sag ez swem du wil für wâr
ich bin sîn in dem willen gar
ez muoz ûf dirre vart geschehen
entriwen sô wil ich ez sehen
mag ez in iuren hulden sîn
und wil ouch sagen der vrowen mîn
daz ir mich welt dâ bî iu hân
ze schowen wie iu wirt getân
dô reit ich hin und reit ouch er
hin ze graez dâ stuont mîn ger
dâ ich sâ mînen meister vant
der underwant sich mîn zehant
eins mântagen morgens harte fruo
greif er mit sînem snîden zuo
er wolt mich binden ich wolte niht
er sprach dâ von iu schad geschiht
und rüert ir iuch als umb ein hâr
ir nemt sîn schaden daz ist wâr
ich sprach daz wirt von mir vermiten
ich pin dâ her zuo iu geriten
vil willeclîchen durch mîn nôt
und sold ich von iu ligen tôt
dêswâr man siht mich wenken niht
swie wê sô mir von iu geschiht
mîn vorhte was ze wâre kranc
ich saz vor im ûf einer banc
er nam ein scharsach in die hant
und sneit den munt mir alzehant
hin ob den cenden er durchsneit
daz ich vil senfteclîchen leit
daz snîden alsô gar ergie
daz ich dâ von gewancte nie
er het mich meisterlîch gesniten
daz het ouch ich manlîch erliten
der munt mir alzehant geswal
grôzer vil denn ein sleipal
der wunden tet er dô ir reht
daz sach dô gar mîner vrowen kneht
er sprach zuo mir mügt ir genesen
sô pin ich gerne hie gewesen
dô ich nâhste von iu reit
und daz ich mîner vrowen seit
daz man iuch wolde snîden hie
daz wolt si mir gelouben nie
si sprach alsô er tuot sîn niht
mîn munt für wârheit dir des giht
ez deuht mich tumplîch gar getân
wold er sich alsô snîden lân
nu hab ich ez allez reht gesehen
waz an iu wunders ist geschehen
nu wil ich hinne von iu varn
der rîche got müez iuch bewarn
und mache iuch kürzlîch wol gesunt
ich wil tuon mîner vrowen kunt
daz man den munt iu hât gesniten
und ir daz manlîch habt erliten
du solt von mir der vrowen dîn
niht sagen wan den dienest mîn
ichn getar niht mêr enbieten ir
wan swem du wil dem sag von mir
swaz hie erliten hât mîn lîp
daz sî geschehen durch ein wîp
diu sprach mir stüend mîn munt niht wol
dâ von ich disen smerzen dol
der diene ich alsô mîniu jâr
daz sag von mir wol offenpâr
swaz sô ir an mir missehaget
dem ist von mir gar widersaget
geviel ir niht mîn zeswiu hant
ich slüeg si ab bî got zehant
ich wil dâ von niht sprechen vil
ich wil doch niht wan daz si wil
sus reit der knappe von mir dan
hie lag ich als ein wunde man
wol sehsthalp wochen oder mê
mir was wol mir was wê
wê dâ von mîn lîp was wunt
sô was mîn herze wol gesunt
der minne twingen twanc mich sô
daz mir was wê und was doch frô
ich was êt vrô swaz mir geschach
von hunger grôzen ungemach
und ouch von durste den leid ich
ich kunde pringen niht in mich
zend unde munt mir tâten wê
ein salbe noch grüener denn der klê
streich man mir in mînen munt
diu stanc alsam ein fûler hunt
dô mich des lîbes nôt betwanc
daz ich az oder daz ich tranc
diu salbe gar dann in mich gie
dâ von mîn lîp den smac gevie
daz trinken ezen widerstuont
mir sô tet ich als die tuont
die vor siechtum ouch ezent niht
des wart mîn lip vil gar entwiht
ich hân iu nû genuoc geseit
wie ich durch mîne frowen sneit
mînen munt nu sült ir mê
hoeren wie ez fürbaz ergê
ze graez ich alsô lange was
unz daz mîn lîp vil wol genas
dô rait ich danne sâ zehant
mit freuden dâ ich mîn niftel vant
dô mich diu aller verrest sach
nu sült ir hoeren wie si sprach
den munt dir niemen mêre sol
verwîzen er stât dir nu wol
sich hât dîn dinc gefüeget sô
daz ich sîn pin von herzen frô
ouch ist mir endelîch geseit
gar dînes lîbes arebeit
ouch ist daz von mir niht beliben
ich hab ez allez an geschriben
und wil ez senden an die stat
dâ dîn lîp ie gnâden bat
ich mein die lieben frowen dîn
der wil ich ûf die triwe mîn
und ouch ûf mîne saelde jehen
daz ez gar von ir ist geschehen
von einem worte daz si sprach
diu guote dô ich si nâhste sach
daz ir dîn munt geviele niht
mîn brief sol ouch verswîgen niht
dîn manicfalden arebeit
und ouch dîn wernde staetecheit
di dû mit triwen gegen ir hâst
und ouch ir nimmer ab getâst
niftel mîn nu lôn dir got
vil süeze wîp getriwer bot
dû tuost mir als rehte wol
daz ich ez von rehte dienen sol
dû hâst mir sô wol getân
daz ich sîn niht verdienen kan
gein mir dîn herze ie triwe riet
ich hab êt aber niwiu liet
gesungen diu soltû von mir
durch mînen willen senden ir
dô ich ze graeze siech lac
die wîle ich sî ze rihten pflac
ir lop mir ofte sanfte tuot
ir lop mir gibt vil hôhen muot
ir lop mich ofte machet vrô
nu hoere diu liet diu sprechent sô
liet unde brief send ich ir dar
und wil ir endelîchen gar
enbieten swes du hâst verjehen
und daz ich dich hân gesehen
ich wil ouch ir daz machen kunt
daz dir als rehte stât der munt
für wâr als einem andern man
dâ wil ich ir niht liegen an
den brief den sî her wider mir
sendet friunt den wil ich dir
senden ob er dir ist guot
jâ liebiu niftel wol gemuot
dîn bot mich vindet bî der muor
mit sölher rede ich von ir fuor
vrô unde hôhes muotes hein
den rehten wec gein liehtenstein
sâ dô ich von danne quam
liet unde brief mîn niftel nam
und sand diu willeclîch zehant
hin dâ man mîn vrowen vant
der bot unlange bî ir was
wan sâ dô sî den brief gelas
und ouch diu liet dô schreip si wider
seht einen brief der gefreut mich sider
dô der brief kom der nifteln mîn
zehant dô muost ein bot ûf sîn
bî dem sô sande sî in mir
des neig ich willeclîchen ir
der brief der tet mîn herze vrô
mîn muot der stuont von schulden hô
sô gern ich ê nie brief gesach
nu sült ir hoeren wie er sprach
dô mir der brief gelesen wart
ich huob mich zuo ir an di vart
mir was vil liebe dran geschehen
daz ich die guoten solde sehen
ich reit zuo ir vil hôchgemuot
dô was si leider sô behuot
daz ich si den âbent nie gesach
dar an vil leide mir geschach
mîn lîp entslief des nahtes nie
des morgens dô diu sunne ûf gie
dô stuont ich ûf und gie zehant
hin dâ ich ir gesinde vant
ritter und vil manigen kneht
die gruozt ich wol daz was mîn reht
ir danken daz was zühterîch
und ir gebaerde minneclîch
dar nâch vil schiere was unlanc
ir caplân eine messe sanc
dâ mir vil liebe von geschach
wan ich dô mîne vrowen sach
mit grôzen vorhten ich dar gie
dô mich diu tugentrîch enpfie
dô sî mich sach diu guot mir neic
den gruoz mit worten sî versweic
diu messe gar ze kurz mir was
swaz man dâ sanc oder las
des vernam ich alles niht
mir tet sô wol diu angesiht
an daz vil reine süeze wîp
daz lützel hôrte dâ mîn lîp
swaz man dâ sanc oder swaz man sprach
ich was êt wan der sî an sach
diu messe kurzlîch endet sich
alzehant dô hiez man mich
und ander man gar alle ûz gên
man lie uns dâ niht langer stên
mîn vrowe enbeiz und reit zehant
ich gie hin dâ ich mîne niftel vant
diu lachet und sach mich güetlîch an
si sprach du bist ein saelic man
mîn vrowe hât erloubet dir
daz du hiut selbe solt mit ir
reden swaz dich dunket guot
si ist gein dir niht ungemuot
du solt zuo ir hiut ûf dem wege
rîten sô ez sich füegen mege
und rede mit ir swaz du wil
und mach ez iedoch niht ze vil
des was ich vrô und vil gemeit
zehant ich nâch der werden reit
dô ich si vor mir rîten sach
daz herze mîn ûz freuden sprach
nu dar nu soltu reden mit ir
allez daz gevalle dir
si rîtet vor dir sunder huot
rede mit ir swaz dich dunke guot
sâ rait ich paltlîch zuo ir dar
dô sî mîn bî ir wart gewar
si kêrt sich von mir umbe hin
dâ von sô zaghaft wart mîn sin
daz mir erstumbet an der stunt
diu zunge mîn und ouch der munt
und mir daz houbet nider seic
mîn lîp reht als ein stumbe sweic
ein ander riter zuo ir reit
dô habt ich ûf und was verzeit
in vorhten reit ich hinten nâch
daz herze mîn ôt aber sprach
jâ dû vil gar verzagter lîp
und fürhtestû ein sô guot wîp
si het dir weizgot niht getân
wê daz dîn munt niht reden kan
lîp nu hoere waz ich sage
wil dû mit worten sîn ein zage
sô kan dir nimmer liep geschehen
des wil ich ûf mîn saelde jehen
und scheidestû alsô von ir
daz si nimmer mêre dir
wirt holt bî allen dînen tagen
si muoz dich hân für einen zagen
mîn herze vil gestrâfte mich
dâ von ermannet ôt aber ich
und rait zuo ir dô daz geschach
diu reine süeze mich an sach
von ir ansehen mîn lîp erschrac
daz ich êt aber swîgens pflac
der minnen kraft mir alzehant
den mînen munt zesamen bant
ir sült für wâr gelauben daz
daz ich niht weste wâ ich saz
lîp sprach aber daz herze mîn
daz dû unsaelic müezest sîn
dû bist zwâre ein boese man
dô sî dich sach sô güetlîch an
daz du spraeche gegen ir niht
des muostu immer sîn enwiht
sich herze mîn got weiz ez wol
swenne ich gein ir iht sprechen sol
ich weiz niht wâ von ez geschiht
daz ich ein wort mac sprechen niht
mir wirt versperret sô der munt
daz ich zewâre sâ an der stunt
ein wort herfür niht pringen kan
des pin ich ein unsaelic man
lîp du solt gelouben mir
du schaffest grôz unsaelde dir
ich wil dirs ûf min triwe jehen
mir und dir muoz vil wê geschehen
und nimmer wol deheine stunt
und tuot ir niht dîn boeser munt
mit worten kunt den willen mîn
ez muoz dîn und mîn ende sîn
nû sich dû vil boeser lîp
vor dir dort rîtet daz werde wîp
vil gar eine unbehuot
wie bistu alsô ungemuot
daz dû niht rîtest zuo ir dar
und sag ir dînen willen gar
nu dar ez ist für wâr mîn rât
dir wirt sîn lîht nimmêre stat
ich rait êt aber zuo ir dar
von vorhten was ich ungevar
mîn angest was ze sprechen grôz
daz herze mîn mir mangen stôz
mit sprüngen stiez an mîne brust
ze reden was gar sîn gelust
ez sprach nu sprich nu sprich nu sprich
sît daz nu niemen irret dich
ich tet für wâr wol zehenstunt
gein ir ze sprechen ûf den munt
dô was diu zunge mir gelegen
si wolde deheines wortes pflegen
ich wil dâ von niht sprechen mê
ich schiet ôt aber von ir als ê
daz ich gein ir nie wort gesprach
des tages mir fünfstunt daz geschach
diu tagweid ein ende nam
diu reine süeze guote quam
dâ sî des nahtes solde sîn
des was unvrô daz herze mîn
die vrowen hiez man dô abe heben
ich bat mir daz hebîsen geben
ich huob die vrowen abe vil gar
ir was vil mangiu drunder clâr
noch habt si dort diu valsches vrî
ûf ir pferde ir stuonden bî
ritter unde knappen vil
mit den het sî ir schimpfes spil
daz hebîsen ich dar truoc
si sprach ir sît niht starc genuoc
ir mügt mich abe geheben niht
ir sît kranc dar zuo enwiht
des schimpfes wart gelachet dâ
dô trat si ûf daz hebîsen sâ
dô sî her von dem satel sleif
bî mînem hâr si mich begreif
verholne daz ez niemen sach
diu guot mir einen loc ûz prach
daz habet iu des ir sît verzagt
mir ist niht wâr von iu gesagt
diu guote zuo ir vrowen gie
mîn lîp der stuont altrûric hie
ich gedâht wê wie ist mir geschehen
ich muoz des wol von schulden jehen
daz nie man alsô boeser wart
wie hân ich mich gein ir bewart
si wirt mir nimmer mêre holt
des hât si reht ich hân ez versolt
in den gedanken sô stuont ich
ein ritter der hiez balde mich
varn man sold die vrowen lân
an ir gemach dô reit ich dan
ze herbergen in die stat
got ich vil vlîziclîchen pat
daz er mir schiere naem daz leben
und swaz er het mir ie gegeben
abwege ich in ein kamer fuor
den leuten ich vil tiure swuor
ich waere siech daz was ouch wâr
der lîp mich allenthalben swar
daz herze mîn het michel nôt
ez was vil nâch vor leide tôt
ich want mich her ich want mich hin
ich het verwandelt nâch den sin
ich sprach ouwê ouwê ouwê
wê wê mir hiut und immer mê
ouwê daz ich ie wart geborn
wie hân ich vreud und êre verlorn
wie hât unsaelde mir vergeben
und sold ich tûsent jâr nu leben
ich würde nimmer mêre vrô
daz ist mîn reht nuo sî alsô
mîn lîp ist wol unsaelden wert
der pin ich volleclîch gewert
ich muoz nu immer haben leit
daz leit mîn lîp von schulden treit
swaz leides immer mir geschiht
des hân ich für übel niht
wan ichz vil wol verdienet hân
ich sol von reht unsaelde hân
owê wê und immer wê
zwiu sol ich armer immer mê
sît daz ich pin sô gar enwiht
daz ich getorste sprechen niht
wider mîner vreuden hort
mînes willen doch ein wort
des müez mîn munt unsaelic sin
immer und diu zunge mîn
mir waere liep und waer ich tôt
sît daz ich in senelîcher nôt
nu immer mêr belîben muoz
mir wirdet nimmer sorgen puoz
ich muoz in sorgen immer sîn
sît daz ich hân die vrowen mîn
die ich ze freuden het erkorn
von mîner bôsheit sô verlorn
waz welt ir daz ich mêre sage
ich was die naht in maniger clage
unz daz mir kom der ander tac
iezuo ich saz iezuo ich lac
iezuo ich stuont iezuo ich gie
ich want mich dort ich want mich hie
die hende mîn ich ofte want
mîner mâge mich einer alsô vant
der gie des morgens vruo zuo mir
er sprach zuo mir waz wirret dir
ich jach mir ist an dem herzen wê
und wirt des ie mê und mê
ich waene ez welle mir presten abe
dâ von ich hân dise ungehabe
ich mac gesitzen noch gestên
mir tuot ôt niht sô wol sô gên
er sprach ez ist ein arzet hie
den princ mir zehant er gie
hin nâch dem meister in die stat
ein pferd ich mir gewinnen pat
und einen kneht der mit mir reit
zehant ich langer dâ niht peit
ich ran alsam ein tobender man
hin dâ ich die guoten hete lân
dô ich dar quam geloubet daz
mîn vrowe dort ûffe ir pferde saz
und reit die strâze gegen mir her
nâch mînes seneden herzen ger
nâch vrowen siten si her reit
in einer capen wol gecleit
dô sî mich sach mir wart genigen
von mir wart ouch niht mêr geswigen
ich sprach gnâde vrowe mîn
ir sült durch got genaedic sîn
mir unde durch die werdicheit
der got an iuch hât vil geleit
gnâde vrowe gnâderîch
genâdet mir genaediclîch
ir sît an der mîn freude lît
gar mîner freuden hôchgezît
ir sült gelouben mir für wâr
ich hân iu elliu mîniu jâr
gedienet sît der süezen stunt
daz ir alrêst mir wurdet kunt
ich bin iu dienstes undertân
mit triwen als ich peste kan
mîn dienst ist an iüch geleit
mit lûtterlîcher staeticheit
vrowe ob al den freuden mîn
nu lât mich iuren ritter sîn
sô daz ir dienest erloubet mir
durch iwer tugent sô sült ir
gedenken daz ich nie gewan
noch immer mêr gewinnen kan
sô liebez niht sô iwern lîp
vil reine süeze saelic wîp
bedenket mich durch iwer tugent
durch iwer hôch gelobte jugent
durch iwer hôhe saelicheit
bedenket mîne staeticheit
lât mich geniezen daz ir sît
diu liebestiu mir gar âne strît
tuot mir swie iwer genâde sî
iu ist mîn dienst immer bî
ich wil durch iuch vil werdez wîp
gerne wâgen mînen lîp
mit ritterlîcher arebeit
mîn dienst wirt an iuch geleit
swâ mit ein ritter dienen sol
dâ mit kan ich iu dienen wol
ich sol ich muoz ich gern wil
iu dienen an mîn endes zil
swîget ir sît gar ze kint
und gegen sô hôhen dingen blint
ir sült die rede lâzen sîn
als lieb iu sîn die hulde mîn
und rîtet von mir palde hin
iu ist noch gar ze tump der sin
iu mac diu rede ze schaden komen
si kan iu nimmer niht gefrumen
vil liebiu vrowe ir habt daz wâr
ich bin ze tump noch dar zuo gar
daz ich mit iu sô niht enkan
gereden als ich willen hân
anders pin ich wol sô wîs
daz ich behalt wol riters prîs
iu ze dienest sunder wanc
dar zuo sô bin ich niht ze kranc
vart von mir daz ist mîn rât
ob iwer lîp iht sinne hât
lât mit mir iwer rûnen sîn
ir wizet wol man hüetet mîn
hât iemen iwer rede vernomen
mit mir daz mac ze schaden komen
ir sült mich mit gemache lân
dêswâr ir sît ein müelîch man
diu guote sâ hin umbe sach
zuo einem ritter sî dô sprach
ir sult zuo mir ouch rîten her
sol bî mir niemen rîten mêr
niwan ein riter daz ist niht guot
seht daz irz immer mêr getuot
ez stât iu allen übel an
sol mit mir rîten wan ein man
ich sprach si hât iu reht geseit
ez ist zewâr ein unhübscheit
ich weiz daz wol ez missestât
daz irs selbander rîten lât
nu heizet mêr ritter rîten her
sît dazs an iuch mîn vrowe ger
mêr danne sehse ir sâ dar riten
der sus der sô nâch ritters siten
mîn rede muost mit ir ein ende hân
ich nam urloup und reit von dan
ich was von herzen hôch gemuot
mich dûht mîn gelinge waere guot
daz ich het mîner vreuden schîn
geseit ein teil den willen mîn
des was ich inneclîche vrô
mîn muot gestuont ê nie sô hô
dô suoht ich ritterschaft zehant
swâ man die in dem lande vant
dâ muost man mich zewâre sehen
und ouch für einen ritter spehen
des sumers mir sô wol geschach
daz ich ze rehter tyoste stach
einen werden ritter nider
des dancte mir mîn vrowe sider
ich sagt iu mîner saelden mêr
wan daz ich fürhte der unde der
sô spreche ich rüeme mich ze vil
dâ von ichs vil verswîgen wil
ich was ôt hôhes muotes rîch
den sumer fuor ich ritterlîch
reht als ein frowenritter sol
des muost mir gelingen wol
der winter was ôt aber komen
der sumer het ouch end genomen
dô muost man lâzen ritterschaft
dô tiht ich liet und ein botschaft
und sant ez sâ der nifteln mîn
diu immer saelic müeze sîn
diu sand si beidiu balde dar
dâ ich hin diente mîniu jâr
der bot wart balde dar gesant
er was der guoten wol bekant
si hiez in willekomen sîn
gnâde sprach er vrowe mîn
ich hân ein büechlîn iu brâht
daz sült ir lesen gegen der naht
dâ stêt an ein vil guot gepet
vil tugentlîchiu vrowe sêt
daz püechel sâ diu süeze nam
als ez ir tugenden wol gezam
si wânde dâ stüend an ein gepet
diu reine guote ez ûf tet
si schouwet ez hie si schouwet ez dort
dâ stuonden an vil süeziu wort
dort unde hie siez gar gesach
nu hoeret wie daz püechel sprach
dô sî gelas daz büechelîn
diu tugentrîche frowe mîn
si sprach ze dem boten alzehant
sag an wer hât dich her gesant
daz soltu mir vil rehte sagen
und die wârheit niht verdagen
durch wen bistû geriten her
durch mîne frowen sô sprach er
sît dich dîn frowe zuo mir hât
gesant weistû waz hie an stât
daz sag mir ûf die triwe mîn
vil hôchgelobtiu frowe mîn
ez ist mir weizgot unbekant
des sî vor got mîn saelde pfant
mîn frowe mir anders niht kunt tet
si jach dâ stüend an ein gepet
si hât ouch iu bî mir gesant
einen brief daz unbekant
ist mir gar swaz daran stât
wan daz si mich in iu geben bat
nu nemt in vrowe von mir hin
und wizet daz swie junc ich bin
ich kan ein botschaft werben wol
und ouch verswîgen swaz ich sol
den brief enpfie ir wîziu hant
si sprach ze dem boten sâ zehant
friunt du solt belîben hie
diu wol gemuote danne gie
in ir heimlîch dâ si las
swaz an dem brief geschriben was
den brief diu süeze wol getân
las dâ stuonden diu liet an
nu merket rehte waz ich sage
der bote was dâ zwêne tage
dô sand nâch im diu frôwe mîn
si sprach nim hin daz püechelîn
und füer ez dîner frowen wider
ich hân ez gelesen ofte sider
ein guot gepete zwâr dran stât
waz dann ich wils doch haben rât
der bot der nam daz büechelîn
und fuort ez wider der frowen sîn
diu tet ez ûf dô vant si mê
dar an geschriben wol denn ê
dô sand sî mirz alzehant
dô ich dar an geschriben vant
mêr des wart mîn herze vrô
und gedâhte wider mich alsô
waz ob si lîhte hât hie an
mir enboten dâ von ich hân
immer mêre hôhen muot
ich weiz vil wol daz sî ist guot
ob sî mir hât ir friundes gruoz
her enboten dâ von ich muoz
immer mêre mit freuden leben
und al mîn trûren gar ûf geben
mîn schrîber bî mir niht enwas
der mir mîn heinlîch brieve las
und ouch mîn heimlîch ofte schreip
dâ von daz büechelîn beleip
ungelesen zehen tage
bî mînen triwen ich iu sage
daz al die zît daz büechelîn
mir nie kom ûz dem buosem mîn
swann ich des nahtes slâffens pflac
daz büechlîn nâhen bî mir lac
ich het ez liep ûf sölhen wân
ich wând des dâ stüende an
von mîner frowen eteswaz
dâ von mir seneden würde baz
ûf den gedingen was ich vrô
mîn muot der stuont mir hôhe hô
in der zît mîn schrîber quam
den ich in eine heinlîch nam
ez muoste vil verholne sîn
ich bat in lesen daz büechelîn
dô er ez gelas dô stuont dar an
daz ich iu wol gesagen kan
ez stuont ze jungest geschriben hie
nu hoeret reht ich sag iu wie
dô mir gelesen wart hier an
als ich iu gesaget hân
daz tet mir wê und niender wol
mîn herze daz wart trûrens vol
mîn lîp mich allenthalben swar
ich sprach nu dar nu dar nu dar
swie mir diu reine süeze tuot
daz muoz von reht mir dunken guot
swaz sî gesprechen kan gein mir
daz sol ich allez danken ir
sît daz ich mich ir hân gegeben
sô sol ich nâch ir willen leben
si tuo mir übel oder wol
mîn lîp ir immer dienen sol
mit triwen biz an mînen tôt
dâ von mich pringet nimmer nôt
ich wil ôt alle mîne tage
sô mit freuden sô mit clage
ir einer unde niemen mê
sô ich immer frô gestê
vercinsen elliu mîniu jâr
swar ich kêr unde swar ich var
sô wil ich wan ir einer leben
sus hân ich ir den lîp gegeben
swie kind ich von den jâren sî
mir sint iedoch die witze bî
daz ich mich des vil wol verstân
daz nimmer wirt noch werden kan
in der werlt dehein ander wîp
von der mîn herze von der mîn lîp
müge komen immer alsô hô
oder werden immer alsô vrô
dâ von sô wil ich dienen ir
mit triwen daz geloube mir
verendet sich der winder lanc
ez ist mîn muot und mîn gedanc
daz ich ir dien aber eteswaz
dâ von ich ir gevalle baz
ich wil den lîp und ouch daz guot
durch si wâgen daz ist mîn muot
nu was ez gegen der vasten komen
ein niwez maere was vernomen
ez wolt der margrâve heinrîch
der hôchgelobt von ysterrîch
einen fürsten grîffen an
den ich iu wol genennen kan
von kärnden hiez der hôchgemuot
der het ouch friunt leut unde guot
dô daz maere sô verre quam
daz ez der fürst liupolt vernam
ich meine den von oesterrîch
der unterstuont ez willeclîch
er sprach alsô ich state sîn niht
dâ würde vil liute von enwiht
ich wil ez süenen ob ich mac
vil kürzlîch machen einen tac
von im ein bot sâ wart gesant
dâ man die fürsten bêde vant
die gruozt er wol nâch friundes siten
und hiez si inneclîche biten
daz sîz in liezen under in
tuon nâch friundes siten hin
dwederre im daz niht verseit
si wârns im bêdenthalp bereit
dar nâch nu hoeret wiez geschach
ein tac was sâ hin ze frisach
gemachet nâch der fürsten clage
reht an sand philippen tage
sô der maye alrêrst in gât
und daz der walt geloubet stât
und ouch diu heide hât an geleit
ir wunneclîchez sumercleit
dô ich des tages wart gewar
ich wart sîn frô von herzen gar
ich kom sâ zuo dem bruoder mîn
der ouch kan wol ein ritter sîn
ich sprach dietmâr von liehtenstein
wir süln werden des enein
daz wir dâ brüeven ritterschaft
dar kumt von herren grôziu craft
er sprach du hâst gerâten wol
ich volg dir gern als ich sol
wir suln uns bêde des bewegen
mit rittern in ein fôreis legen
und al die wîle der tac dâ were
swer an uns ritterschefte gere
daz er der werd von uns gewert
swie er wil unde swie er gert
wir süln ez enbieten in diu lant
wirt ez den rittern reht bekant
ir kümt vil maniger zuo uns dar
der lîht die wîle füer anderswar
ez ist reht in des mayen zît
sô ieslîch ritter sich verlît
ungern ist er wol gemuot
dâ von ist ez ze gebieten guot
bruoder sprach ich dû hast wâr
nu sent du hin sô sent ich dar
die boten fuoren alzehant
allenthalben in diu lant
dar kom vil manic ritter guot
durch êre gernden rittersmuot
dar kom ouch maniges ritters lîp
durch anders niht wan durch diu wîp
diu zît was komen und ouch der tac
an dem der fürsten sprâche lac
der herren boten ritten dô zuo
dort unde hie spât unde vruo
und nâmen herberge in der stat
des fürsten liupoldes marschalc bat
des rîchen dâ von oesterrîch
daz man dâ waere gezogenlîch
geherberget in die stat
wart ieslîch fürst reht als er bat
grâven frîen dienestman
die ich iu wol genennen kan
beidiu arme unde rîch
geherberget wurden ritterlîch
dise hie jene dort
die in die mitte jen an daz ort
si sint geherberget wol
von reht ich iu nu sagen sol
wer herren zuo dem tage quam
und wem man herberg dâ nam
dar kom der fürst ûz oesterrîch
und ouch der margrâve heinrîch
von ysterrîch der wolgemuot
der het vor schanden sich behuot
dar kom der fürste von kärnden lant
der was her bernhart genant
dar kom der margrâve diepolt
von voheburc dem was man holt
durch sîne tugent daz was reht
dar kom von tyrol grâve albreht
dar kom von gorze grâve meinhart
der guot vor êren nie verspart
dar kom von liubenoue ein degen
der kunde grâven êre pflegen
von heunenburc der milte man
der het ez vil ungerne lân
er waer mit rittern ouch dar komen
von im nie bôsheit wart vernomen
dar kom der milte nie gewan
von ortenburc grâve herman
dar kom zewâre ouch grâve uolrîch
von pfannenberc vil ritterlîch
dar kom ouch der von slüzelberc
der tet dâ ritterlîchiu werc
von tûfers hûc der wolgemuot
der kom dar und tet ez dâ guot
von schowenberc die brüeder sach
man dâ lîden ungemach
von regenspurc des tuomes vogt
dâ ritterlîche zwâr in zogt
her otte hiez er von lengenbach
dar kom her liutholt von pettach
dar kom von sounecke her cuonrât
von owersperc der ritters tât
dâ tet dar nâch sô kom ouch dar
von potenstein her dietmâr
fürsten grâven frîen gar
hân ich genant swaz ir kom dar
nu nenn ich iu die dienestman
an einem milten heb ich an
der hiez her hertnît von ort
er dient mit milte süeziu wort
dar kom von wildonie her hertnît
der warb umb êre ouch alle zît
dar kom ouch der von stubenberc
der het vor êren niender berc
dar kom von muorekke her reinpreht
mit rittern vil daz was sîn reht
dar kom ouch her ruodolf von ras
der frî von allen schanden was
er was milte küene guot
getriu vil ritterlîch gemuot
dar kom von küngesperc ein helt
sô man die besten gar ûz welt
der muoz er immer einer sîn
daz wart dâ volleclichen schîn
dar kom von kranperc her herman
der het des besten vil getân
von pütten her offe und zwên heinrîch
die drî dar kômen vil lobelîch
von truhsen heinrîch und her kol
die kômen bêde dar vil wol
von graeze hern otten man dâ sach
sîn bruoder dâ vil sper zebrach
her ortolf sô was er genant
sîn ritterschaft was wol erkant
dar kom von wolkenstein ein degen
des lîp kond ritterschefte wol pflegen
von stîr her gundacker kom dar
und ouch sîn bruoder her dietmâr
dar kom von tanne her eckehart
der het vor schanden sich bewart
her gundaker von starkenperc
tet under helm dâ ritterswerc
von nuzperc her albreht dar quam
vil ritterlîch als ez im zam
von küenringe her hadmâr
prâht mêr dann drîzic rîtter dar
dar kom von gors her wölfelîn
der kund wol vrowenritter sîn
von schoenkirchen man dâ hiez
einen otten der daz niht liez
er verstaeche dâ grôziu sper
dar kom von antschowe her rüedegêr
von stouz her uolrîch wart enein
er unde der von ottenstein
daz sî dar koemen daz ist wâr
von schoenenberc kom her hadmâr
dâ was ouch der karge man
von hakenberc der wunder kan
von kîowe hern heinrîch man sach
under helme ze frisach
nu hân ich iu die gar genant
die dâ für wâren ûz bekant
daz sî gesellen solden hân
noch kom dar manic biderman
durch sîn êrgernden muot
dar kom ouch maniger durch daz guot
daz er trûwet gewinnen dâ
mit êren baz dann anderswâ
nu nenne ich iu diu ritter gar
waz ir kom under schilde dar
der hôchgemuoten überal
was reht sehshundert an der zal
dâ kômen geistlîch fürsten hin
mêr danne zehen ûf den sin
sî wolden daz urliuge fürder tuon
und machen ze einer staeten suon
herren unde ritter komen
sint nû gar als ir habt vernomen
mit hôhem muote in die stat
alzehant ich slahen bat
für die stat verre ûf daz velt
wol zehen hütte und ein gezelt
dâ stiez man für hin unde her
vier panir und fünfhundert sper
dâ lâgen bî durch ritters muot
sehs unde drîzic ritter guot
die heten alle sich bewegen
daz sî durch frowen wolden pflegen
ritterschaft nâch ritters siten
von eteslîchem kûm wart erbiten
daz er vant sölhen ungemach
dâ sîn hant sper durch lop zebrach
ir sült für wâr gelouben mir
die naht wir lâgen in der gir
wir gerten als diu vederspil
für wâr ich iu daz sagen wil
swer under uns ritterschefte gert
der wart des volleclîch gewert
des morgens dô diu sunne ûf gie
si zogten zuo uns dort unde hie
si zogten zuo uns ritterlîch
mit maniger liehten banir rîch
gezimirt manger zuo uns reit
sô gar diu heid ir sumerkleit
hât an sôn ist si niht sô lieht
swie lieht man doch ir bluomen siht
gewahsen durch daz grüene gras
als dâ gezimirt maniger was
die grôier liefen hie unde dâ
si schrîten wâ nu wâ nu wâ
ein ritter der tyostyrens ger
der sol komen herâ her
hie stapfte vil manic ritter guot
under helme hôch gemuot
die wellent êre guot unde lîp
hie wâgen durch diu reinen wîp
dô wir si sâhen zogen her
unser wille und unser ger
was zuo den örsen willeclîch
wir sâzen ûf ouch muotes rîch
sich huob sâ vil manic schoen puneiz
ieslîch ritter sich dâ vleiz
wie er den andern dâ staeche nider
daz widerfuor ouch manigem sider
wol vierzic ringe oder mê
dâ wurden dar ûffe manigem wê
wart von ritterlîcher tât
wan ritterschaft unmuoze hât
swel ritter ritterscheft wil pflegen
der muoz sich muoze gar bewegen
ritterschaft gît werdecheit
mit maniger grôzen arebeit
diu ritterschaft wert al den tac
vil maniger dâ tyostirens pflac
der sîn dâ vor ê nie began
sich hetes ouch maniger abe getân
der ez dâ tet vil ritterlîch
man sach dâ manigen muotes rîch
durch diu reinen süezen wîp
dâ maniger zimiret sînen lîp
dâ wart nâch ritterlîchen siten
des tages manic bein enzwei geriten
vil maniger sô des hurtes pflac
daz er selb ander dâ nider gelac
ûf der erden sinne lôs
vil maniger sô daz orse verlôs
daz man in dâ von verre stach
der leit von spotten ungemach
den tac diu ritterschaft sô wert
daz ez der man vant swie er gert
die stâchen hie durch hôhen muot
die andern dort wan umb daz guot
dâ tyostirt manges ritters lîp
durch anders niht wan durch diu wîp
sô stâchen die durch lernen dâ
jen durch prîs dort anderswâ
diu ritterschaft wert al den tac
vil drumzen ûff der erde gelac
dâ wâren ritter ouch gelegen
die nû gemaches muosten pflegen
dâ leid ouch maniger ungemach
der die naht niht gerne sach
der tac was hin diu naht was komen
vil manigem müeden dâ ze fromen
si zogten in di stat zehant
dâ guoten gemach ieslîcher vant
dô muosten rûmen wir daz velt
wir fuoren sâ in daz gezelt
dâ funde wir ouch guot gemach
von wâren schulden man dô sprach
daz ez des tages het guot getân
vil manic minnegernder man
des tages ich mit mîner hant
für wâr wol drîzic sper verswant
vil ritterlîchen unde wol
mîn lîp der was gedanke vol
ich gedâhte waz ich taete dâ
daz niemen hete ê anderswâ
getân und daz waere ritterlîch
dâ von was ich gedanke rîch
ich gedâht ich wil gar morgen fruo
mit stechen grîffen aber zuo
und wil mich danne fürder steln
und wil daz vor den leuten heln
verholn ûf jenen perc dort komen
daz mac an êren mir gefromen
gezimirt ritterlîchen wol
mit mînem schilt daz wesen sol
ich sol gezimirt grüener sîn
ich selbe zwölft der knehte mîn
der sol ieslîcher füeren her
in sîner hant mit mir ein sper
und daz daz grüener varbe sî
ez sol ouch grüene sîn dâ bî
ir cleit und ouch der pferde dach
ich schuof daz ez alsô geschach
des andern morgens frô und vruo
die hôchgemuoten zogten zuo
dô was ouch ich vil fruo bereit
von mînem schilde in wâppencleit
die wâren gar nâch meistersiten
von mînem schilde wol gesniten
gezimirt was mîn helm wol
daz herze mîn was freuden vol
von souneke her kuonrât
von mir alrêrst bestanden wart
dar nâch her liutholt von petach
mit mir vil ritterlîchen stach
von küngesperc der biderb man
mich rand ritterlîchen an
dar nâch von steunze her uolrîch
mit mir ouch stach vil ritterlîch
ûf disen vieren ich verstach
driuzehen sper dô daz geschach
dô slôz ich mich in mîn gezelt
verholne rûmet ich daz velt
ich rant hin ûf den berc zehant
dâ ich vil schôn bereite vant
mîniu grüeniu wâppencleit
diu wurden schier an mich geleit
mîn wâppenroc mîn decke was
von samît grüen als ein gras
mîn schilt mîn helm was grüen gar
und mîniu zwelf sper grüen gevar
mîn knehte grüen ir pferd alsam
ein grüenez sper ich selbe nam
mit hôhem muot in mîne hant
ich reit dâ ich tyostiren vant
dô ich den perc reit hin zetal
die grôier riefen überal
wâ nû ein ritter wâ nu wâ
des was unnôt wan ich vant dâ
wol hundert ritter oder mê
die tâten alle ein ander wê
mit ritterlîcher arebeit
mit grôzem schalle ich zuo in reit
daz niemen dâ erkande mich
des freut mîn tumbez herze sich
ez kom gein mir der bruoder mîn
der sprach ich sol der êrste sîn
den ir bestât hie ritter guot
ez ist mîn ger daz ir daz tuot
ich swaic und wande von in dan
dâ mich bestuont ein biderb man
der was von tûfers hûc genant
er fuort ein sper in sîner hant
er und daz sper was wunneclîch
gezimirt er was muotes rîch
diu tyost wart ritterlîch geriten
und vaeln bêdenthalp vermiten
er traf mich an daz collir mîn
und ich in an den helm sîn
die sprîzeln harte hôhe flugen
diu leute zuo durch schouwen zugen
er und ich wol zehen sper
verstâchen indes kom dart her
von küenringe her hadmâr
des zimir was von golde gar
er was ein edel ritter guot
ich kêrt gein im durch hôhen muot
dô ich in sach sô vaste komen
mîn orse mit sparn wart genomen
mit willen wir zesamen triben
diu sper ouch dâ niht ganz beliben
ze stucken sî vil kleine stuben
die schilde sich vil gar zecluben
von dem hurte daz ergie
an ander ruorten sich diu knie
diu tyost âne schaden niht geschach
sîn hant mich in den arm stach
ich wart von im ein lützel wunt
daz wart im noch dâ niemen kunt
mich huob diu wunde vil unhô
wir ruoften bêdenthalp alsô
sperâ herre sperâ sper
diu sint enzwei andriu her
diu gab man uns vil palde dar
bî mîner höfscheit daz ist wâr
uns was zesamen bêden ger
in kurzer zît wir siben sper
zebrâchen der verstach er driu
und ich mit mîner hant vieriu
daz ich gevaelt nie tyoste dâ
dô band er ab den helm sâ
dô kom gein mich ein degen hêr
von gors der süeze her wolfgêr
den ofte vrowen dienen sach
ûf dem ich zwei sper verstach
und er ûf mir zwei ritterlîch
er was vil hôher tugende rîch
im wâren die besten alle holt
dar nâch bestuont mich her liupolt
der was von lengenburc genant
und bî der soune wol erkant
dem stach ich ab den helm sîn
dâ pâten sâ die knappen mîn
die ritter alle stille haben
man sach mich ab dem veld draben
daz volk dô allez nâch mir reit
daz was mir herzenlîchen leit
dô kom der margrâve heinrîch
der hôchgelobt von ysterrîch
er sprach lât disen ritter varn
von iu daz in got müeze bewarn
swar er sô welle in daz lant
er wil uns wesen unbekant
sît ez des heldes wille sî
sô lât in nâchrîtens frî
dô der fürste daz gesprach
ich rait hin dâ mich niemen sach
mîn lîp vil pald entwâppent sich
von grüenem wâppen dar nâch ich
gezimirt anders wider kam
den schilt mîn ich ze halse nam
gezimirt was mîn helm guot
als ich in fuort durch hôhen muot
daz velt was allez ritter vol
ez tet dâ maniger alsô wol
daz ich ez harte gerne sach
des âbents ich sehs sper verstach
gezimirt nâch dem schilde mîn
dô endet sich des tages schîn
daz ritterspil nam uns diu naht
mit ir vil vinsterlîcher maht
daz velt wart allez ritter bar
si zogten her si zogten dar
dâ ieslîcher vant gemach
vil manigem man dô wol dâ sprach
der ez des tages het versolt
mit hertter ritterschaft erholt
des êre wart von rehte breit
von schulden hôch sîn werdicheit
ob ich si nante sunderlîch
die ez dâ tâten ritterlîch
sô wurd daz maere gar ze lanc
vil maniger dâ nâch êren ranc
alsô daz er vil ir gewan
dâ was vil manic biderb man
durch zuht ich gib des schuldic mich
ez tet dâ maniger baz denn ich
iedoch dô ez wol umbe gie
ez frâgten jene dise unde die
waiz iemen wer der ritter was
der hiute grüen alsam ein gras
zuo uns her ab dem perg reit
sîn maienvarbiu wâppencleit
diu wâren dêswâr wunneclîch
er mac wol sîn des muotes rîch
des frâgens wart zewâre vil
dâ von ich nimêr sprechen wil
sâ an dem dritten morgen fruo
die biderben griffen aber zuo
mit ritterlîcher arebeit
si wurben umbe werdicheit
als noch der êre gernde tuot
dâ was vil manic ritter guot
bi mîner wârheit ich iu sage
diu ritterscheft wert zehen tage
daz niemen anders niht dâ pflac
vil manger nider dâ gelac
mit orse mit alle daz geschach
den andern dort man dâ nider stach
von dem orse verre hin
man vant dâ flust und ouch gewin
der fürst liupolt ûz oesterrîch
der sprach mich müet daz endelîch
sul wir niht anders schaffen hie
wan stechen ich kom drumb her nie
einen tac ich her gemachet hân
und wolt den haz gern understân
den der von käernden staeteclîch
hât wider margrâve heinrîch
von agley der patriarc
sprach diu kost ist hie ze starc
von babenperc der bischof sprach
dêswâr ez ist mir ungemach
sül wir alsô umb sus hie sîn
mich bat her komen der bruoder mîn
ich meine den margrâven wert
von ysterrîch der mîn her gert
von salzpurc der guotes rîch
von brihsen der bischof heinrîch
von pazzawe bischof rüedegêr
von frîsinge ein fürste hêr
die viere wâren ungemuot
dâ von daz sî dâ muosten guot
zern umb unser üppicheit
daz was in wol von schulden leit
swaz bischöf was dâ in der stat
der ieslîcher vil tiure pat
den fürsten dâ von oesterrîch
daz er ez schüeffe endelîch
darumbe er waere komen dar
si jâhen ez ist ein tumbheit gar
daz wir umb sus nu ligen hie
sîn mac verdriezen dise unde die
dô sprach der fürst ûz oesterrîch
ir sült mir râten endelîch
und sprechet wie ich darumb tuo
ich kan si pringen niht dar zuo
di ich dâ bî doch haben sol
in tuot diu ritterschaft sô wol
daz ich si ab dem velde her
niht bringen kan swie ich sîn ger
dô sprach der fürste sâ zehant
ich meine den von kärndenlant
ich wil hie râten einen rât
ich weiz wol dâ mit ez hât
ein ende wir süln turniren hie
mîn lîp in zehen jâren nie
durch schimpf kom in dehein wâpencleit
daz wirt hie an von mir geleit
dem fürsten wart gevolget dô
des râtes wart vil maniger frô
daz tyostiren man dô lâzen bat
dô hiez man künden in der stat
ez was der grôgiraere sage
der turney würd an dem mântage
dô nam ich abe hütte und gezelt
mit freuden rûmte wir daz velt
mit hôhem muot wir zogten dô
hin in die stat und wâren frô
daz der turney solde sîn
sâ mit pfelle paldekîn
zobel härmîn zendâl
des sneit man dâ vil âne zal
silber golt vil wol geleit
ûf zendâl dâ manger sneit
swer des alles niht mohte hân
den sach man snîden pukerân
sich zimirt diser jener sô
den turnay hiez man teilen dô
dâ wurden ritter zuo gewegen
die guoter witze muosten pflegen
der turnay wart vil lobelîch
getaylet der von oesterrîch
het dâ zwir fünfzic ritter guot
die wâren ritterlîch gemuot
zuo dem geviel der êre holt
daz was der margrâve diepolt
der het dar wan zwelf ritter brâht
die heten ûf gewin gedâht
in dem tayl was grâve albreht
von tyrol des lop ie was sleht
ez het der edel grâve hêr
dâ vierzic ritter und niht mêr
von tûfers hûc der schanden frî
het zweinzic ritter unde drî
die wol nâch êren wurben dâ
daz tâten si ofte ouch anderswâ
ich sag iu reht als ich ez sach
ez het der vogt von lengenbach
dâ zwên und zweinzic ritter guot
die wâren ritterlîch gemuot
der tuomvogt was guotes rîch
des zimirt er vil köstelîch
sich unde sîn gesellen gar
die wâren alle lieht gevar
von muoreck den rîchen man
sach man dâ vierzic ritter hân
von küenringe her hadmâr
het einen und drîzic an der schar
von cranchsperc den herren herman
sach man dâ zweinzic ritter hân
von gorse der milte wolfgêr
het dâ zwelf ritter und niht mêr
die ritter hân ich ze einer sît
gar genant als höfsch ir sît
durch iwer zuht sô hoeret mich
die andern nennen daz tuon ich
daz eine was von ysterrîch
der wol bekant marcrâve heinrîch
der het vor schanden sich behuot
het dâ gar sehzic ritter guot
dâ het der fürste ûz kärndenlant
reht fünfzic ritter wol bekant
dar nâch sô hoeret wie dâ sî
von gorze der gar schanden frî
der im untugent nie gedâht
der het dar fünf und fünfzic praht
von hiunenburc den milten man
sach man dâ zwên und drîzic hân
von liubenouwe der wolgemuot
het fünf und zweinzic ritter guot
von baiern und von franken brâht
dem biderben dem was des gedâht
daz imz des tages tet niemen vor
sîn lop was in der êren tor
von sînen hôhen tugenden komen
man liez in dâ mit den vromen
von ortenburc grâve herman
der wolt ir dâ niht mêre hân
wan zwir vier ritter lobelîch
von orte der vil tugentrîch
der het sehs unde drîzic dâ
er het ir oft mêr anderswâ
von stubenberc der werd wölfinc
brâht vier und drîzic an den rinc
nu hân ich iu den turnay
mit roten rehte gar enzwei
geteilet als ez doch ergie
nû sült ir gern hoeren wie
die biderben zogten ûf daz velt
dâ vant vil manger ritters gelt
dâ vant ouch manger ritters schaden
der beider wurden sî geladen
des maentages dô der tac ûf gie
man diente got dort unde hie
dô man die messe gar gesanc
von knehten huob sich grôz gedranc
in den gazen über al
von pusûnen wart michel schal
holer floiten hornesdôz
sumberslahen was dâ grôz
die grôgiraere wâren frô
si riefen dort und hie alsô
nu zogt ûz ritter edel guot
nu zogt ûz und sît hôchgemuot
nu zogt in hôhem muote dar
des nement der vrowen boten war
nu zogt mit freuden ûf daz velt
dâ lît der minnengernden gelt
mit schalle wir zogten ûz der stat
ieslîch rotmaister tiwer bat
die sînen vil vaste ûf sich sehen
er sprach uns mac wol prîs geschehen
welle wir hiut bî einander sîn
daz habt ir ûf die triwe mîn
lât ir iuch underdringen niht
dâ von iu benamen wol geschiht
nu wâren ûf daz velt bekomen
in hôhem muote gar die fromen
des was daz velt vil wunneclîch
von maniger liehten panir rîch
man sach ouch dâ manic liehtez sper
gevärbet nâch der ritter ger
gezimirt dâ manic helm guot
vil schône was durch hôhen muot
der helme blic der schilde schîn
dâ manigem in diu ougen sîn
sô lûhte daz er kûm gesach
von liehter varbe daz geschach
ir zimir und ir wâpencleit
mit liehte dâ mit der sunne streit
daz velt was liehter varbe rîch
und ir zimirde wünneclîch
diu malîe vaste gie entwer
sus unde sô hin unde her
die biderben liten ungemach
dort über velt man stapfen sach
den von stubenberc dort her
die sîne fuorten alle sper
swaz ir was an einer schar
gein den sô kêrt her hadamâr
von küenringe der hôchgemuot
der was ein edel ritter guot
hurtâ wie erz des tages ruort
dô er sach daz man gegen im fuort
durch tyostiren sô manic sper
daz was vil gar sîns herzen ger
er sprach ze den sînen alzehant
nempt alle sper ouch in die hant
wir suln den turnei mit den spern
hie heben schôn sît sî sîn gern
habt iuch zesamen daz ist iu guot
si sint vil ritterlîch gemuot
die uns dâ wellent hie bestân
ir sult für wâr daz ûf mir hân
von rehter wârheit ich ez weiz
hie wirt ein ritterlîch puneiz
nu drucket iuch zesamen gar
seht ir wie ritterlîch diu schar
gein uns dort stapfet mit den spern
si wellent uns tyostirens wern
des hab ir manlîch herze danc
nu machet den puneiz niht lanc
und seht daz wir si vast an komen
daz mag in geschaden und uns gefromen
die sîne mant ouch wülfinc
er sprach hie wirt ein hertez dinc
uns wil mit spern her hadmâr
bestân nu stapfet gegen im dar
daz ich dâ wil daz wil ouch er
wir füeren bêdenthalben sper
ez mag ein puneiz hie geschehen
daz in got selbe möhte sehen
sie stapften zuo einander sâ
dô sî zesamen kômen nâ
vil kûme rosseloufes wît
dô was ouch wol punirens zît
manic ors wart mit sparn genomen
man sach si ûf einander komen
vil hurticlîche daz geschach
man und orsse man vallen sach
der spere krachen was dâ grôz
mit schilden manic grôzer stôz
wart gestôzen dort unde hie
dâ von geswellen muosten knie
peule wunden dâ gewan
von spern vil manic biderb man
mit ringen tâtens wê ir liden
der wart vil manigez dâ verriden
si drungen her si drungen hin
ûf umbekêren stuont ir sin
dâ manger helm vil abe brach
den andern dort man zeumen sach
umb den von rittern was gedranc
manic swert ûf helm erclanc
vil schilde man dâ bresten sach
von grôzen stoezen daz geschach
durch nôt sô weich mit sîner schar
von küenringe her hadmâr
dem kom ze helf vilritterlîch
von muoreke der guotes rîch
der kom ze driviers in geriten
mit kunst nâch ritterlîchen siten
den von stubenberc er rait
umb ein teil daz was dem lait
dô daz geschach der biderb man
von orte het ez ungern lân
er waer ze helfe im dâ komen
sîn orsse mit sparn wart genomen
sô hurteclîche kom er dar
daz er durchrait die drî schar
sîn hurt sô ritterlîch geschach
daz man dâ ritter vallen sach
her hûc von tûfers dô began
sprengen unde her herman
von kranperc ritterlîche dar
die heten bêde wan ein schar
ir puneiz alsô schoen ergie
daz beide dise unde die
wichen an der selben zît
vil nâch ackerbreites wît
von liubenowe der grâve sâ
an rande ritterlîche dâ
vil vaste den von lengenbach
mit hurte er im die schar durchbrach
von sîner hurteclîchen vart
sîn orsse aldâ verbüeget wart
des kom der werde grâve nider
dô er brach durch die schar her wider
von tozenpach mîn her sîfrit
und ouch sîn veter her gotfrit
des grâven ros si drahten dan
si wâren zwên sô piderbe man
daz sî vil balde kômen wider
hin dâ der grâve was komen nider
mit vallen ûf den grüenen clê
dem biderben was von tretten wê
des grâven ritterschaft zehant
mit hurte kômen in gerant
den reit mit künst vor ritterlîch
des tages von vigân her heinrîch
den tuomvoget mit sîner schar
riten si ab ir herren gar
si hulfen ûf dem biderben man
ez wart ob im vil guot getân
von hiunenburc der grâve wert
des herze ie hôhes lobes gert
und ouch der grâve herman
die vînde kômen alsus an
daz al daz velt dâ von erdôz
sô hurticlîch was ir stôz
daz man dâ hôrte krachâ krach
dô ir schar in den hûffen brach
der grâve von tyrol alzehant
an rande den von kärndenlant
in was zesamen bêden gâch
ietweder des andern schar durchbrach
mit hurte harte ritterlîch
si wâren beide muotes rîch
und manlîches herzen hôch gemuot
des wart ir beider puneiz guot
nâch in beiden kom ir schar
sô hurticlîch gehurtet dar
daz al daz velt dâ von erclanc
manic biderber dâ nâch êren ranc
dâ wart gerungen und geslagen
slac mit slage niht vertragen
von hurten ûf die hehsen saz
vil manic orsse gelaubet daz
der turney was zewâre guot
manic ritter drinne hôch gemuot
mit hurte durch den hûffen brach
vil grôzer sper man dâ verstach
dâ von di ritter muosten ligen
di sich gemaches dâ verzigen
swelhen ritter man dâ vallen sach
der leit von tretten ungemach
noch hielt der rîche fürst liupolt
bî im der margrâve diepolt
gein dem sô hielt von ysterrîch
der hôch gelobt marcrâve heinrîch
bî dem von gorze schanden bar
si kêrten bêde mit ir schar
gegen dem von oesterrîch
in hôhem muote ritterlîch
der turney waich dô vil waerlîch
vil nâch ûf den von oesterrîch
daz was dem rîchen fürsten zorn
er nam daz orsse sâ mit den sporn
er und die sînen den turney
mit hurte riten gar enzwei
die vîende hin die freunde her
man hôrt dâ krachen vil manic sper
hurtâ hurtâ wie ritterlîch
dô punirte der von ysterrîch
und ouch von gorze grâve meinhart
ir bêder hurticlîch invart
sô hurticlîche wart getriben
daz dâ wênic schilde ganz beliben
manic orsse ouch dâ verpüeget wart
und ysenhosen vil gezart
nu sint die herren mit ir schar
schôn in den turnei komen gar
beidenthalbe dort unde hie
hurtâ hurtâ wie ez dô gie
der turnei faste stuont enstet
manic ritter ez dâ wol tet
durch diu reinen süezen wîp
dâ manger urbart wol den lîp
dâ wart gestôzen vil manic stôz
der tampf was von den orssen grôz
und wart des ie mêr unde mê
mit ringen sî in tâten wê
ir ringen daz wart hurteclîch
dâ wart vil maniger muotes rîch
die sach man brechen durch die schar
mit grôzen hurten her unde dar
der grâve von gorze ritterlîch
kom vaste an den von ôsterrîch
er nam den fürsten in den zoum
daz orsse truoc einen rîchen soum
dâ der vil rîche fürst ûffe saz
der ouch sîn selbes niht vergaz
im den helm er sâ dâ nam
dem grâven daz im wol gezam
des fürsten liupoldes ritterschaft
im kom ze helfe mit grôzer kraft
der pflac der margrâve diepolt
der was dem rîchen fürsten holt
der grâve von gorz wart genomen
daz er niht trûte dannen komen
doch werte sich der hôchgemuot
alsam ein edel ritter guot
dô alsô sêre bekumbert wart
von gorze der werde grâve meinhart
daz er niht trûte komen dan
dô daz ersach der biderbe man
der hôchgemuot ruodolf von ras
der bî dem werden grâven was
dâ und ofte ouch anderswâ
den biderben sach man sprengen sâ
mit funfzic ritern lobelîch
der einer hiez von lüenze heinrîch
der was für wâr ein biderbe man
ir herren hulfen sî von dan
mit hurt sin riten ûz der hant
dem rîchen fürsten alzehant
dâ wart von swerten michel clanc
und ouch von hurten grôz gedranc
dô der von rase sô ritterlîch
dâ machte ledic den grâven rîch
dô wolt der hôch gelobte man
gar âne gewin niht scheiden dan
mit hurte reit er her unde dar
ûz des rîchen fürsten schar
vienc er harte ritterlîch
von triwanswinkel den hern heinrîch
der biderbe margrâve diepolt
des tages mit arbeit êre holt
er reit vor dem von oesterrîch
des tages dêswâr wol ritterlîch
vast zuo den vînden schône dan
als der sîn ritterschaft wol kan
er worht des tages wol ritterswerc
als tet ouch der von slüzelperc
von liehtenstein her dietmâr
mit hurte brach vaste durch di schar
er was gezimirt wunneclîch
der hôch gelobt was muotes rîch
des tages er mit sîner hant
wol fünf und zweinzic sper verswant
in dem turneie hie unde dort
dâ mit sô dient er lobendiu wort
der biderbe helm vil abe brach
hurtâ wie man in rîten sach
sus unde sô hin unde her
nâch prîse stuont gar al sîn ger
ir sült für wâr gelauben daz
ez tet des tages niemen baz
mit ritterlîcher arebeit
den turnei ofte er gar durchreit
von küngesperc der biderbe man
vil ritterlîch her unde dan
mit dem swerte houwent reit
er her von rehte werdecheit
wan man in drumbe werben sach
des tages er vil sper verstach
mit sîner ellenthaften hant
vienc er fünf ritter wolbekant
von gorse der hôchgemuote wolfgêr
des tages vestach wol zweinzic sper
er was in zühten hôchgemuot
des tages er niht umbe guot
warp er warp umbe werdecheit
mit ritterlîcher arebeit
sîn herze daz was tugende vol
er tet ez dâ und ofte wol
von graetz her ortolf warp alsô
des tages daz sîn êre hô
steic er was ein ritter guot
in ritters zühten hôchgemuot
im tet des tages niemen vor
sîn êre stuont von rehte enpor
sîn lîp warp ie umb hôhen prîs
er was getriu küen unde wîs
von mûrberc der vil werde uolrîch
des tages dâ warp wol ritterlîch
daz het er ofte ouch ê getân
er was für wâr ein biderbe man
sîn ritterschaft was wol bekant
ez was der besten von stîrlant
immer einer daz ist alsô
des stuont sîn lop von schulden hô
her otacker von wolkenstein
gezimirt als ein engel schein
daz was des biderben mannes site
dâ liebt er sich vrowen mit
sîn ritterschaft was ritterlîch
der hôchgelobt was muotes rîch
sîn lîp warp ie umb werdecheit
mit ritterlîcher arebeit
der hôchgelobte biderbe man
mit hurte die vîende sus kom an
reht als der smirel tuot den starn
sach man in durch den hûffen varn
mit hurt reht als ein windsprût
er was von reht der vrowen trût
vil tiure manz in dienen sach
sîn munt ie wol von vrowen sprach
der werde otte von dem wasen
was vrî vor aller schanden mâsen
er was guot ritter mit dem sper
nâch hôhem prîse stuont sîn ger
swâ mit ein ritter werdecheit
erwirbet des was er bereit
er tet ez des tages alsô wol
daz mans von reht im danken sol
von kîowe der starke heinrîch
brach durch den hûffen ritterlîch
mit hurte er an den grâven quam
von tyrol der vaste nam
in den zoum mit grôzer kraft
von aller sîner ritterschaft
wolt er in gevangen füeren dan
des werte sich der biderbe man
her otte von meizen an der stat
mit grôzen bürgen des erbat
den herren heinrîch von kîowe sâ
daz er den grâven liez aldâ
den helm sîn er im abe prach
dô im daz houbet âne dach
wart dô muost der starke man
durch nôt den grâven dâ verlân
von osterwitz der schenke herman
mit hurte reit her unde dan
die helme von im nider riren
rehte als gar teige piren
sîn swert ûf helme ofte erclanc
mangen ritterlîchen swanc
swanc sîn ellenhaftiu hant
der biderbe sper dâ vil verswant
von eychelberc mîn her reinhêr
vast gegen den vîenden hielt ze wer
sîn ritterschaft was manlîch gar
reht als ein valke durch die schar
prach er mit hurte gar al den tac
von sînen stoezen nider lac
für wâr dâ manic ritter guot
sus warp umb êre der hôchgemuot
her kuon von fridberc dâ gewan
vier orsse reht als ein biderb man
dem helde was nâch guote wê
dâ von gewan er sîn ouch mê
denne einer der dar nâch niht ranc
nâch guote stuont ie sîn gedanc
swâ erz mit êren mohte hân
dâ sach man inz ungern lân
von buches her otte und her dietrîch
die beide tâten dem gelîch
daz sî niht prîses heten muot
man sach si werben dâ umb guot
si enruohten wer vil sper verstach
umb guot man sî dâ werben sach
noch mêr danne umb diu werden wîp
sus was gemuot ir beider lîp
und nant ich iu di ritter gar
besunder in ieslîcher schar
die ez des tages tâten sô
dâ von ir lop muost stîgen hô
sô würde daz maere gar ze lanc
vil maniger sô nâch êren ranc
daz er durch sînen hôhen muot
des tages dâ wâgt lîp unde guot
ir sült für wâr gelauben daz
ir wâren hundert unde baz
di ez des tages dâ sunderlîch
tâten und doch niht gelîch
der tet ez wol sô tet ez der
noch verre baz sus gienc entwer
der turnei her und vaste wider
dâ lac vil manic ritter nider
dâ was von dringen ungemach
wol tûsent sper man dâ verstach
dâ wart gevangen vil manic man
als ich si in der ahte hân
wol anderhalp hundert ritter guot
ir orsse dâ vlurn durch hôhen muot
man vant dâ flust und ouch gewin
sus gie der tac mit arbeit hin
manic müeder helm abe bant
turnirende man den andern vant
noch reht als dô ers êrste began
ouch dûhte dâ mangen biderben man
der tac ze kurz und der turnei
sus stuont ir wille reht entzwei
die wolden turniren mê
sô was den hie vor müede wê
waz ich des tages tet selbe dâ
und ê und ofte sît und anderswâ
des wil ich vil durch zuht verdagen
wan einez daz wil ich iu sagen
mîn munt von wârheit iu des giht
ich was dâ der beste niht
ich was ouch niht der boeste gar
diu beidiu diu sint von mir wâr
der turnei wert gar al den tac
daz niemen anders niht dâ pflac
swie mans began doch harte fruo
dô seige ouch nû der âbent zuo
die helme man dô gar ab bant
wir zogten alle sâzehant
der sus der sô hin in die stat
dâ was bereit manic schoenez pat
die ritter padeten bî der naht
vor müede manger her unmaht
man pant den dort man salbet den hie
dem dort die arme dem hie diu knie
vor slâffe was dâ maniger tôt
der ander von gedanken nôt
leit er gedâht sô wie hân ich
hiut hie gevarn des wundert mich
die naht dâ manger sanfte lac
mit freuden kom der ander tac
dô muosten dâ hin ze den juden varn
si alle di dâ gevangen wârn
man sach si setzen alzehant
vil maniger hande kostlîchez pfant
die dâ gewunnen heten guot
die wâren vrô und hôchgemuot
der fürst liupolt von oesterrîch
sant sâ nâch dem von ysterrîch
und ouch nâch dem von kerndenlant
er suont si beide aldâ zehant
die fürsten er ze süenen pflac
mit sprâche unz an den dritten tac
dô riten danne die fürsten rîch
mit in von dan gar männiclîch
ich schiet ouch hôhes muotes dan
reht als ein minnegernder man
reit ich sâ zuo der niftel mîn
diu hiez mich willekomen sîn
ich sprach nu müez dir lônen got
vil süeziu niftel lieber bot
du bist gar mîner saelden rât
an dîner helfe mîn vreude stât
neve swaz ich dir gedienen kan
daz wirt vil willeclîch getân
ich wil aber durch den willen dîn
dîner vrowen den boten mîn
senden und enbieten daz
daz ez ze frisach niemen baz
hât getân danne dû dêst wâr
daz weiz ich endelîche gar
niftel sô tuost dû mir wol
ich danke dirs immer als ich sol
sô send ouch disiu liet dâ hin
vil gar âne angest ich des bin
si dunken die vil guoten guot
si ist sô reiniclîch gemuot
daz sî ir lobes ist immer frô
diu liet sprechent von ir sô
diu liet ze frisach sint für komen
si hât manic ritter dâ vernomen
der in des jach sî waern guot
diu wîse ist niuwe und hôchgemuot
diu wort sint süeze und dar zuo wâr
neve gip her ich sende si dar
mit guotem willen endelîch
der vrowen dîn diu ist tugende rîch
niftel durch die güete dîn
swaz dir enbiutet diu vrowe mîn
daz tuo mir kurzlîchen kunt
sus schiet ich von ir an der stunt
und fuor mit freuden sâzehant
allenthalben in diu lant
turniren aber nâch ritters sitte
dâ dient ich mîner vrowen mite
dô ich von mîner niftel quam
liet unde brief diu guote nam
und sande si palde an der stat
hin mîner vrowen als ich pat
dô sî den boten êrste sach
diu hôchgelobte reine sprach
du solt mir willekomen sîn
sage wie lebt diu vrowe dîn
der bot sprach sî gehabt sich wol
si enbiutet iu vrowe als si sol
ir dienst her in ditze lant
und hât iu disen brief gesant
den lest und lât mich wider varn
schire daz iuch got müeze bewarn
mich bat mîn vrowe ir schire komen
der brief von ir dâ wart genomen
den brief nam ir wîziu hant
und gie von danne sâzehant
in ir heinlîch dâ si las
swaz an dem brief geschriben was
swaz ir des brieves schrift dâ saget
daz wart von ir vil wol verdaget
si las in gar dô daz geschach
nu müget ir hoeren wie er sprach
dô si den brief gelas aldâ
diu guote schreip hin wider sâ
einen brief dô daz geschach
diu reine wider den boten sprach
sage dîner vrowen den dienest mîn
und füere ir hin daz brievelîn
und sage mir von ir offenbâr
si habe enboten mir niht wâr
dô der brief mîner niftel guot
kom diu reine wolgemuot
sande mir in alzehant
ir bot mich dâ ze leibenz vant
dâtz einem turney der wart guot
driu hundert ritter hôchgemuot
die wâren dar durch êre kumen
man nam dâ schaden unde frumen
den boten ich vil wol enpfie
mit im ich in ein heinlîch gie
dâ gab er mir daz brievelîn
des danct ich sâ der niftel mîn
ich wânde dâ stüend an etswaz
dâ von mir seneden würde baz
dô stuont dran daz mir vreude brach
nu sult ir hoeren wie daz sprach
dô mir der brief dô wart gelesen
mir konde nimmer leider wesen
ich schamt mich der boteschaft
ich gedâht ich muoz mit ritterschaft
gein ir ze hôhem lobe komen
oder mir wirt kürzlîch benomen
lîp guot sinne und daz leben
und swaz mir got ie hât gegeben
dô fuor ich wîten in diu lant
swâ iemen ritterschaft dô vant
ez waere ze schimpfe oder ernstlîch
dâ sach man mich ouch endelîch
ich zert den lîp und ouch daz guot
vil willeclîch sus stuont mîn muot
durch die vil liben vrowen mîn
muost ich gezimirt offte sîn
sus fuor ich al den sumer gar
in den landen her unde dar
vil ritterlîchen unde wol
alsô von reht ein ritter sol
der hôher minne ze lône gert
der sol sich gerne machen wert
wil er nâch hôher minne streben
sô sol er werdeclîchen leben
nu was ouch komen der winder kalt
verdorben was der grüene walt
geswigen wâren vogelîn
dô reit ich zuo der niftel mîn
und cleit ir minne seneden leit
si sprach dir sî von mir geseit
du bist verirret des boten mîn
mêr vil gar zuo der frowen dîn
si hât verboten mir für wâr
daz ich in nimêre sende dar
si fürhtet des man merk ez ir
dâ von hât siz verboten mir
ouch waer der tumpheit mir ze vil
sît daz sis von mir niht enwil
ob ich in dar sante âne ir danc
sô waern alle mîn sinne kranc
ich sprach vil liebiu niftel mîn
sô muoz ouch ich verdorben sîn
und immer mêr an vreuden tôt
owê der clagelîchen nôt
wie ist mîn bote mir benomen
ist ez von mînen schulden komen
ob ichz mit bôsheit hân versolt
ich würde mir selben nimmer holt
neve du solt gelouben daz
dir ist dîn vrowe niht gehaz
si hâtz umb anders niht getân
wan daz sichs iemen müg verstân
sî hüetet dîn und ouch ir
daz soltu wol gelauben mir
mîn bot reit alze ofte dar
si het des angest man naemes war
ouch ist si mir ze verre gar
mîn bote unsanfte dan unde dar
nu rîtet man hât sîn niht für guot
si ist sô sêre alzan behuot
daz man si niemen sehen lât
neve dâ von so ist daz mîn rât
kiuse einen andern boten dir
gein ir des soltu volgen mir
niftel sît dîn bote niht
mac wol dar komen swie ez geschiht
ich muoz ein andern boten hân
daz kan niemen understân
ez kom ze schaden ez kom ze fromen
mîn dienst ist ir unbenomen
des hât daz herze mîn gedâht
daz wirt in zwîvel nimmer brâht
niftel swaz du guotes mir
hâst getân des danc ich dir
mit triuwen immer sunder wanc
daz ist für wâr mîn gedanc
sus nam ich urloup und reit dan
zehant ich tihten dô began
als mir mîn senedez herze riet
von mîner vrowen niuwe liet
den winder reit ich alzehant
vrowen sehen hin in daz lant
dâ diu vil reine süeze was
noch staeter denne ein adamas
was daz herze mîn gein ir
ich gedâht vil inneclîche mir
wa ich naeme einen boten dar
der ir saget mînen willen gar
des kunde ôt leider niht geschehen
ich mohte den boten nie erspehen
ervinden nie über al daz lant
den ich zuo ir möht hân gesant
des muost daz senede herze mîn
durch nôt von schulden trûric sîn
ich was vil nâch an vreuden tôt
von der vil senelîcher nôt
mîn freude was gelegen nider
nu kom der sumer aber wider
mit sîner schoene als er ie pflac
er brâht vil manigen schoenen tac
ich gedâht ich wil der vrowen mîn
ôt aber hiure diende sîn
ich diene ir vil lîhte etswaz
dâ von ich ir gevalle baz
ich wart vil kurzlîch wol bereit
mit orssen und mit wâppencleit
und fuor mit freuden alzehant
gein kernden unde gein kreinlant
und danne gegen ysterrîch
dô het von gorz der êrenrîch
in tryest ein ritterschaft geleit
durch sîn vil hôhe werdecheit
diu ritterschaft wart ritterlîch
dâ wart manic ritter êren rîch
der dâ mit arbeit daz versolt
daz im die vrowen wurden holt
der grâve meinhart ez dâ wol tet
und ê und sît an maniger stet
ez wurden wol fünf hundert sper
aldâ verstochen oder mêr
dô funfzehen sper ich dâ verstach
vil ritterlîch dô daz geschach
dô tet man mir sâ an der stunt
ze brihsen einen turnei kunt
dâ fuor ich ritterlîchen hin
ze dienste stuont gar al mîn sin
der herzenlieben vrowen mîn
der wold ich dâ ze dienste sîn
dô ich ze prihsen kom geriten
die ritter mich nâch ritters siten
enpfiengen ritterlîchen wol
alsô man geste enpfâhen sol
an ir gruoze mir niht gebrast
ich was in ein vil lieber gast
si buten mirz wol sust unde sô
des dancte ich in und was sîn vrô
der turnei wart geteilet zuo
wir zogten ûz des morgens fruo
ein velt diu merre ist genant
dâ zogt wir ûf gar sâzehant
der turnei huop sich unt wart guot
wol hundert ritter wolgemuot
mit manger hande arebeit
des tages erwurben dâ werdicheit
dô sich der turnei gar zerlie
nu hoeret wie ez dô ergie
von pôtzen her uolschalch mich bat
durch mîne vrowen an der stat
mit im verstechen dâ ein sper
daz was gar mînes herzen ger
den helm mîn ich sâ ûf bant
als tet ouch er sâzehant
mit zwein starken speren sâ
wir ûf einander ranten dâ
ein schoen tyost aldâ geschach
der hôchgelobt uolschalch mir stach
einen vinger ûz der hant
dô ich der wunden dâ enpfant
dô bant ich abe den helm mîn
ich muost daz stechen lâzen sîn
dar nâch sô merket waz ich sage
die ritter wâren dâ in clage
alle gar umb den schaden mîn
ich sprach daz sült ir lâzen sîn
ez hebt mich selben vil unhô
ich sagiu wâ von ichs bin frô
ez ist mir durch ein wîp geschehen
diu muoz sîn mir für dienest jehen
dô zogt wir wider in die stat
einen meister ich mir gewinnen bat
der kom vil kurzlîchen dar
dô er gesach die wunden gar
beidiu dort unde hie
der vinger an einer âder hie
er sprach er wirt iu rehte wol
ob man iu tuot reht als man sol
des trôstes wart mîn herze vrô
und sprach wider den meister sô
trieget ir mich niht und sît getriu
sô gib ich willeclîchen iu
alsô krefteclîchez guot
des ir sît immer wol gemuot
machet ir den vinger mir gesunt
ich gibiu welt ir tûsent pfunt
er underwant sich mîn zehant
den vinger er zehant mir bant
in den banden ich dô lac
reht unz an den sehsten tac
dô er die wunden wolde sehen
und ir varwe begunde spehen
dô was si swarz und ungevar
des erschrac ich und der meister gar
dô sprach ich wie meister mîn
ich mac vil wol versûmet sîn
mit iwer meisterschefte gar
diu wunde ist alsô missevar
er sweic daz er nie wort gesprach
wan daz er jaemerlîche sach
bî mir er vast in sorgen saz
ich sprach nu vart den gotes haz
alsam ein boeswiht von mir hin
ir sît ein man gar âne sin
daz ir deheinen biderben man
iuch geturret genemen an
mit erzenîe und kunnet des niht
mîn munt von wârheit iu des giht
liez ichs durch got niht daz ist wâr
sô hiez ich iuch besnîden gar
mîn herze daz was ungemuot
ich hôrte sagen ein meister guot
waer ze pôtzen dar reit ich
man trôst des endelîchen mich
und koem in kurzelîchen dar
er machte mir den vinger gar
mit sîner meisterschaft gesunt
ich reit zuo im sâ an der stunt
dô ich dar ûf dem wege reit
von gedanken mir mîn leit
swant ein teil ich gedâht alsô
ich mac wol immer wesen vrô
daz ich der werden dienen sol
daz tuot mir inneclîche wol
mîn herze singen mir dô riet
von mîner vrowen disiu liet
nu was ouch ich ze bôtzen komen
dô daz der meister het vernomen
er kom zuo mir sâ an der stat
nâch mînem willen als ich bat
er schoute mir die wunden mîn
er sprach ir sült âne angest sîn
ich mach iuch in vil kurzer stunt
an iwerm vinger wol gesunt
er underwant sich mîn zehant
die wunden mîn er schône bant
vil meisterlîchen unde wol
als von reht ein meister sol
dô ich gelac dâ siben tage
nu mercket reht waz ich iu sage
ein vrowe sande ir boten mir
des muoz ich immer danken ir
sie hiez ir boten mir daz sagen
sie wolde von herzen immer clagen
mîne sendelîchiu leit
ir waere daz von mir geseit
ich waere der vrowen dienestman
mit triuwen dienstes undertân
dâ von solt ieslîch werdez wîp
mit triwen clagen mînen lîp
der bote sprach herre diu vrowe mîn
hât iu gesant vier büechelîn
daz ir die wîle dâ kürzet mite
si giht ez sî guot ritters site
die gern hoeren bî ir tagen
singen lesen unde sagen
waz hie vor die biderben man
durch werde vrowen habent getân
ich sprach ich nîge ir ûf den fuoz
von reht ichz immer dienen muoz
daz sî ir zuht hât gegen mir
alsô getân des danke ich ir
und wilz ouch immer diende sîn
daz sag von mir der vrowen dîn
iuch dien ez unz an mînen tôt
daz sî mir ie sô wol enbôt
sus reit er hin und ich lac hie
nu hoeret wie ez dô ergie
des andern tages kom er wider
dô het ich mich geleget nider
durch ruowe ich an dem bette lac
daz was reht umb mitten tac
dô der bote zuo mir gie
den ich mit worten wol enpfie
er sprach des müeze iu lônen got
ich bin ôt aber zuo iu bot
eu hât mîn vrowe her gesant
bî mir eine wîse diu unbekant
ist in teutschen landen gar
daz sült gelouben ir für wâr
dâ sult ir teutsch singen in
des bitet sî der bot ich bin
die wîse ich lernte an der stat
und sanc drin reht als sî mich bat
mit triuwen vrowen werdecheit
den ich ze dienst ie was bereit
und ouch mit triuwen dienen wil
vil gern unz an mîn endes zil
ir lop mich ofte machet vrô
nu hoeret diu liet sprechent sô
der bot niht langer dâ beleip
zehant dô man diu liet geschreip
dô beleip er niht langer dâ
er fuort si sîner vrowen sâ
dô sîs gelas diu wolgemuot
si sprach alsô diu liet sint guot
nu füer im hin ditz hundelîn
daz sol sîn miet von mir sîn
daz hundelîn gap mir der bot
ich sag für wâr eu daz bî got
und gihe niht wan als ich dô jach
daz ich nie schoenern hunt gesach
des hundes von mir wart genigen
und grôzez danken niht verswigen
die gâbe ich willeclîch enpfie
nu hoeret wie ez dar nâch ergie
ein bot mir kom von heime dar
der saget mir endelîch für wâr
bî sînen triuwen er mir jach
ein turney wurde ze vrisach
von dem tage an dem zwelften tage
des kom mîn herze in grôze klage
daz ich dâ bî niht solde sîn
dô sprach zehant der meister mîn
herre ir sült mir des verjehen
ir wolt den turnei gern sehen
jâ zewâre meister mîn
ich saehe in gern möht ez sîn
sô vart dar sît irz gern tuot
nu waz ob ez mir niht ist guot
nein ich truwe iuch wol bewarn
wan ich wil selbe mit iu varn
der rede wart mîn herze vrô
an der stat bereit ich dô
mich unde reit von danne zehant
ze vrisach in daz kärndenlant
dô ich dar kom die freunde mîn
mich hiezen willekomen sîn
eu sî von wârheit daz geseit
mîn vinger wart dâ vil gekleit
wol drithalp hundert ritter guot
dar wâren komen durch hôhen muot
ê ich dar koeme der turney
was geteilet gar enzwei
mir was vil herzenlîchen leit
daz ich niht mohte wâpenkleit
gefüeren durch diu vrowen mîn
dâ von sach man mich trûric sîn
ich gedâht sît daz ich ritter hie
niht mac gesîn jâ herre wie
möht ich den turnei understân
hie ist sô manic biderbe man
daz vil guottât hie geschiht
sol ich der einer wesen niht
der ez wol ûf dem veld hie tuot
sô bin ich immer ungemuot
ich nam daz schoene hundelîn
gürtel vinger heftelin
daz wol gein drîzic marken wac
nu hoeret wes ich dâ mit pflac
ich bat die ritter alle komen
zesamen von mir dâ wart vernomen
ich swuor in teure dâ bî got
ich waere dar einer vrowen bot
ich sprach ir sült des danken ir
si hât gesant iu her bî mir
ditze cleinôt als ich sage
swelch ritter hie den brîs bejage
dem sol ich von der werden geben
er mac wol hôhes muotes leben
dem solher prîs hie widervert
daz im daz cleinôt ist beschert
die ritter wâren alle vrô
vil manger im gedâht alsô
mir muoz daz cleinôt sîn beschert
daz mir daz niemen hie erwert
ich wil den lîp und ouch daz guot
darumbe wâgen daz ist mîn muot
jâ muoz ich tôt alhie geligen
oder an dem prîse hie gesigen
umb êre wart dâ grôzer nît
si trahten alle wider strît
umbe prîs dâ harte ritterlîch
der sus der sô doch ungelîch
der nam sich mêr gesellen an
sô wolde der mêre orsse hân
kipper mêr geselle min
sus ungelîche stuont ir sin
die piderben trahten dâ den prîs
ze werben harte mangen wîs
dâ von der turnei gar zergie
si kunden in gesamenen nie
als er dâ vor geteilet wart
der teil sich bêdenthalben zart
zefüeret wâren al die schar
dâ von zergie der turnei gar
den turnei wand ich dâ durch nît
und schiet von danne sâ an der zît
hin heim von danne sa zehant
in daz vil reine süeze lant
dar inne was diu vrowe mîn
ich wolde dâ aber werbent sîn
umb einen boten den ich ir
sand ôt aber daz was mîn gir
ich traht umb einen boten vil
für wâr ich iu daz sagen wil
ich moht sîn leider niht gehaben
des was diu vreude mîn begraben
ich moht ir nie gemachen kunt
daz ich durch sî was warden wunt
sît ich die wârheit sprechen sol
daz tet mir wê und niender wol
mir muost wê von gedanken sîn
ouch tet mir wê der vinger mîn
daz man mir zwir des tages bant
alsô daz plüeten muost mîn hant
di nôt ich zwir leit in dem tage
doch tet mir wirs diu senede clage
daz ich niht boten mohte hân
des was mîn vreude gar zergân
ich het mich boten gar bewegen
des was mîn hôher muot gelegen
ich leit von sorgen ungemach
nu hoeret waz mir dô geschach
in dem lande was ein kneht
des zuht was grôz sîn triwe sleht
er was mîn vriunt zuo mir er reit
den vinger mîn er sêre cleit
er sprach alsô got weiz ez wol
sît ich di wârheit sprechen sol
mir ist umb iwern smerzen leit
des sî pfant al mîn saelicheit
sold ez an mînem willen sîn
ich het ez an dem lîbe mîn
für iuch daz sult gelouben ir
bî mînen rehten triwen mir
ich sprach friunt ich getrûwe dir wol
dêswâr als ich von rehte sol
du bist mir ie gewesen holt
mîn herze mangen jâmer dolt
von gedanken um ein wîp
der ie gedienet hât mîn lîp
der kan ich niht gemachen kunt
daz ich durch sî bin warden wunt
herre friunt ich wil iu sagen
ich hân in disen zehen tagen
iwer trûtschaft gesehen
getörst ich des vor iu gejehen
ich hân si lange wol bekant
swie ir mirs doch niht habt genant
ich erkenne si wol geloubet daz
und weiz wol sî ist iu niht gehaz
nu welle got sprach ich zehant
daz daz iemen sî bekant
wer si sî die vrowe mîn
ich wil des gar âne angest sîn
daz dû iht wizest wer si sî
sage an wer ist si der du bî
bist gewesen in kurzen tagen
daz soltu mir vil rehte sagen
dô nand er mir sî zehant
er sprach mir ist daz wol bekant
daz an ir iwer freude lît
si ist iwers herzen meienzît
zehant dô er daz wort gesprach
ein minnewunder mir geschach
daz houbet mir nider seic
mîn herze seuft mîn munt der sweic
er sprach wie nû wie tuot ir sô
wie sît ir warden als unfrô
euch hât ir nam gemachet tôt
ist iu daz leit dêst gar âne nôt
daz ichs erkenne daz ist iu guot
ich trage iw alsô holden muot
und hân ouch wol sô guoten sin
daz ich iu guot wol gegen ir bin
ich sprach geselle du solt mir sagen
die rehten wârheit niht verdagen
wer hât dir mîner vrowen namen
kunt getân ich wil michs schamen
ist ez von mînen schulden komen
daz dû ir namen hâst vernomen
sô sol diu werde vrowe mîn
von reht mir immer vremde sîn
nein herre ir sît unschuldic gar
sîn ist vil nâch wol drithalp jâr
daz mich mîn vrowe het gesant
zuo ir dâ wart ez mir bekant
abe mîner niftel ichz erfuor
einer der ich tiure swuor
daz ez von mir waer gar verdaget
und allen leuten ungesaget
sage an sô dich diu vrowe dîn
sendet zuo der vrowen mîn
und laet man dich die werden sehen
des soltu mir vil rehte jehen
du solt ouch mich verswîgen niht
maht dû mit ir gereden iht
verholne ob man dir des gan
sô wird ich noch ein saelic man
ir sült für wâr gelouben mir
man gan ze reden mir mit ir
verholn reht allez daz ich wil
es sî lützel oder vil
daz hoeret sî mir zühteclîch
diu reine süeze tugentrîch
ich pin ir willekomen gar
als mich mîn vrowe sendet dar
ich sprach wol mich daz du ie
mir waere holt und daz ich nie
dich niht verzêch des bin ich frô
sît daz dîn dinc stât gegen ir sô
daz dû mit ir redest swaz du wil
daz ist gar mînes herzen spil
sô soltu lieber vriunt mîn
mîn bote zuo der vrowen sîn
ich bin iwer bot mit triwen dar
und sage ir endelîchen gar
allez daz ir enbietet ir
daz sült ir wol gelouben mir
daz sag ich ir in kurzer zît
und swaz antwürte sî mir gît
daz sag ich iu her wider sâ
si spreche nein si spreche jâ
vriunt nu müeze dir lônen got
des daz dû wesen wilt mîn bot
nu sage der lieben vrowen mîn
für wâr daz ûf die triwe dîn
daz sî mir ist für elliu wîp
und lieber danne mîn selbes lîp
und lieber danne iht dinges sî
mîn staete ist gegen ir wandels vrî
du solt der tugenderîchen sagen
ich habe bî vil kurzen tagen
durch sî gar einen vinger vlorn
der was ze dienste ir geborn
der ist von einer tyost dâ hin
ich wil beidiu vlust und gewin
durch si lîden mîne tage
sô mit freuden sô mit klage
nu bit die lieben vrowen mîn
daz sî mich lâze ir ritter sîn
und bit si durch ir werdecheit
der got hât vil an sî geleit
daz sî mir bî dir eteswaz
enbiet dâ von mir werde baz
und mînem herzen danne im sî
des bite die guoten wandels vrî
nu bringe ir disiu liet von mir
und gibe si zühteclîchen ir
und sage ir ûf mîn triuwe daz
daz ich ir nie tac vergaz
in mînem staeten herzen lît
sî gevangen alle zît
got geb daz ez mir wol ergê
dar ûz sô kumt si nimmer mê
dô nam er urlaup sâ zehant
und reit hin dâ er die guoten vant
dô er dar kom diu vrowe mîn
diu bat in willekomen sîn
sî sprach vriunt du solt mir sagen
die rehten wârheit niht verdagen
wie sich diu vrowe dîn gehabe
daz sage mir wol gezogen knabe
der knappe sprach vil zühteclîch
vrowe schoene tugende rîch
sît ich iu sol der wârheit jehen
sô hân ich ir nu niht gesehen
mich hât ein ritter her gesant
des kumber mir wol ist bekant
der enbiut iu reine vrowe guot
mit triuwen dienesthaften muot
er hiez iu sînen kumber sagen
und ûf genâde sêre clagen
er ist in vil kurzer stunt
in iwerm dienest warden wunt
im ist ein vinger ûz der hant
gestochen daz sî iu bekant
der was ze dienest iu geborn
den hât er ritterlîchen vlorn
er hât vil tiure mir gesworn
er habe ze vrowen iuch erkorn
mit rehter staeticheit alsô
daz er kan nimmer werden vrô
ir welt im denne genaedic sîn
vil tugentrîchiu vrowe mîn
er hât iuch liep für elliu wîp
und lieber danne sîn selbes lîp
sage an wer hât erloubet dir
alsolhe rede ze reden mit mir
des hân ich weizgot niht für guot
wer ist der sô tumplîch ist gemuot
der dich hât her zuo mir gesant
des namen mache mir bekant
und wizze ez ist mir gar unwert
daz dû der dinge an mich hâst gegert
vrowe ich nenne iu sînen namen
des er sich nimmer darf geschamen
er ist genant von liehtenstein
her uolrîch sîn valsch ist clein
gegen iu daz weiz ich für wâr
er dienet iu mit triuwen gar
sô liebes er nie niht gewan
als iuch guot vrowe wol getân
und sold er liebiu vrowe mîn
verholn aleine bî iu sîn
dâ für sô naeme er niht den grâl
den der werde parciphâl
mit ritterlîcher arebeit
alsô kummerlîch erstreit
sîn paradîse sîn himelrîch
ist iwer lîp der minneclîch
nu sage im von mir höfscher knabe
daz er der rede kom gegen mir abe
wan ich hân ir niht für guot
er sol dar wenden sînen muot
daz im ze mâzen sî gestalt
mîn lîp sol alsô werden alt
daz mir daz nimmer wirt bekant
daz heimlîch minne ist genant
ich hân im selbe daz gesaget
daz er mir darzuo niht behaget
des sîn tumplîp an mich gert
des dunket er mich gar unwert
er müet sich selben gar umb niht
diu tumpheit nimmer mir geschiht
daz ich sô neme den dienest sîn
dâ von sich krenk diu êre mîn
nein vrowe mîn durch iwer tugent
durch iwer hôchgelobte jugent
durch iwern reinen süezen muot
sît im genaedic unde guot
lât in geniezen daz ir sît
gar sînes herzen meienzît
ir sît saelic vrowe hêr
sîn êren gebe sîn saelden wer
ie sît gar sîner freuden trôst
welt ir er ist trûrens gar erlôst
ir swendet im wol senede clage
bî mînen triuwen ich iu sage
daz mir nie ritter wart bekant
bî mîner zît über elliu lant
dem ie sô liebe würd ein wîp
als im ist iwer werder lîp
er hât iu vrowe liet bî mir
ouch her gesant diu gerne ir
hoeren sült wan sî sint guot
si machent iuch vroelîch gemuot
diu wort sint guot diu wîse niu
er bat si vrowe mich singen iu
dô ich nu nâhest von im schiet
nu hoeret mich ich kan diu liet
dô sî diu liet gehôrt aldâ
diu reine süeze diu sprach sâ
diu liet sint dêswâr minneclîch
waz danne sprach diu tugentrîch
ich nime mich ir zwâr niht an
diu liet und swaz er immer kan
gedienen daz hebt mich unhô
daz sag im von mir rehte sô
du solt in von mir biten des
nu merke ez rehte ich sag dir wes
daz er mich lâze gewerbes vrî
als liep im al sîn êre sî
und wil er sichs gelouben niht
ich füege daz im dâ von geschiht
daz ers hât schanden immer mê
sô het erz baz verlâzen ê
sage im er sî ein tumber man
daz er mir diene ûf solhen wân
des einem künge waer ze vil
von wârheit ich daz sprechen wil
ez wart nie man sô hôch geborn
mir waere diu rede von im zorn
mich muoz für wâr des wunder hân
daz ers ie muot gein mir gewan
ich sage im daz vrowe guot
doch weiz ich wol er ist sô gemuot
daz er vil liebiu vrowe mîn
gein iu niht lât den dienest sîn
ûz iwerm dienst in nimmer nôt
vertrîben mac niwaer der tôt
ern kumt ûz iwerm dienste niht
daz weiz ich wol swaz im geschiht
sus nam er urloup und reit dan
hin dâ er mich hete lân
dô ich den gefüegen boten sach
nu sült ir hoeren wie ich sprach
wis willekomen mir unde got
dû vil höfscher gefüeger bot
nu sage mir ûf die triwe dîn
wie sich gehabe diu vrowe mîn
si gehabt sich wol ir lîp ist vrô
si hât enboten iu alsô
daz ir si lât gar dienstes vrî
als liep iu lîp und êre sî
und ist daz ir des niht entuot
sô ist für wâr daz gar ir muot
daz sî iu füege alsölhen schaden
daz ir mit leide wert geladen
si giht und tuot ir iuchs niht abe
daz sî des nimmer ûf gehabe
si füege iu drumbe herzenleit
si hât für wâr mir daz geseit
daz ez ir sî von iu unwert
daz ir an sî der dinge gert
der an si gert noch nie kein man
daz dunket sî gar missetân
nu wizze friunt swie sî mir tuot
ez ist mîn wille und ouch mîn muot
daz ich ir immer dienen wil
mit triuwen an mîn endes zil
si tuo mir übel si tuo mir wol
si ist der ich dâ dienen sol
mit triuwen al die wîle ich lebe
si muoz sîn mîner vreuden gebe
waz danne ob sî mir widersagt
darumbe bin ich unverzagt
ob sî mir hiute ist gehaz
sô wil ich gerne dienen baz
daz sî mir fürbaz werde holt
ob ich ir zorn hân nû versolt
sô dien ich ir ûf sölhen wân
daz sî mich hulde lâze hân
solde ich durch vremden gruoz verzagen
solt mich ein wörtelîn verjagen
von mînem hôchgedingen hin
sô het ich niht guoten sin
und het ouch niht manlîchen muot
swaz mir diu reine süeze tuot
des sol ich allez dankent sîn
der herzenlieben vrowen mîn
friunt nu soltu râten mir
wan ich vil wol getrûwe dir
sît daz der sumer ist dâ hin
so ist daz mîn muot und ouch mîn sin
ich wil ze rôme in kurzen tagen
varen nû soltû mir sagen
ob dir mîn vart iht wol behage
durch mînen willen mir daz sage
herre die vart iu niemen sol
leiden sî behagt mir wol
ich weiz für wâr si ist iu guot
ez ist ein ritterlîcher muot
daz man dem diene eteswaz
von dem man hât gar allez daz
guot sêle und dar zuo den lîp
liebe friunt kint unde wîp
friunt sît ez dir wol behaget
wis selbe des ouch unverzaget
du varst dâ hin zehant mit mir
daz tuon ich gern herre und welt ir
jâ ich gib dir dar genuoc
sus fuor mit mir der knappe cluoc
ze rôme was ich sehzic tage
und huop mich danne als ich iu sage
nâch ôstern ich von danne schiet
und sang ôt aber niuwe liet
von mîner vrowen als ich ie
ze singen pflac und lie daz nie
ich lobt ir hôhe werdicheit
die hân ich ie gemachet breit
ich bin ir êren immer vrô
nu hoert diu liet diu sprechent sô
diu liet ich ûf dem wege sanc
von mîner vrowen âne danc
daz kom dâ von der bote mîn
was ze verte des moht niht sîn
daz ichs iht sande ir bî im
in disen zîten kom ich hin
mit freuden in daz stîrelant
dâ ich vil turnirens vant
des sumers ich ze stîrelant
den helm ofte ze houbet bant
durch di lieben vrowen mîn
sach man mich bî den vînden sîn
ich was ze dienst ir vil bereit
mit lûterlîcher staeticheit
dient ich ir als ein ritter sol
der wil daz man im lône wol
der sumer was mit freuden hin
dô bat ich vlîziclîchen in
ich meine den boten mîn daz er
die guoten gesaehe daz was mîn ger
er sprach ich rîte vil gern dar
und sage ir iwern willen gar
und iwer senelîchen leit
diu werdent ir von mir geseit
do enpfalh ich im mit worten sâ
mîn botschaft vil palde dâ
und sande ir aber mîniu liet
mit freuden er sâ von mir schiet
dô er kom zuo der vrowen mîn
diu hiez in willekomen sîn
gnâde sprach er vrowe guot
wold got waert ir iht baz gemuot
danne dô ich iuch naehste sach
diu tugende rîche süeze sprach
sag an waz tet ich leides dir
daz soltu rehte sagen mir
ich bin dir doch ie holt gewesen
du maht vor mir vil wol genesen
swâ dir niht liep von mir geschiht
dâ tuon ich dir ouch leides niht
vrowe des müez iu lônen got
ich bin ôt aber zuo iu bot
mich hât dâ her zuo iu gesant
der gnâden gert von iwer hant
und enbiut iu hêre vrowe mîn
gruoz und al den dienest sîn
triwe minne und swaz ein man
enbieten und gedienen kan
des ist er allez iu bereit
mit ritterlîcher staeticheit
vil reiniu vrowe tugentrîch
er dienet iu sô ritterlîch
des er wol danc sold von iu hân
er hât durch iuch diu dinc getân
ob ichz mit hulden sprechen sol
des ir im soldet lônen wol
ich weiz wol daz nie wîp gewan
sô rehte staeten dienestman
wan er geruowen nimmer mac
beidiu die naht und ouch den tac
von senelîcher arebeit
die er von iwern schulden treit
ob ir im niht genaedic sît
sîn lîp hât ende in kurzer zît
ich sage iu vrowe daz er hât
durch iuch manic ritterlîche tât
getân nu in vil kurzer zît
ir sît an der sîn vreude lît
er hât iu niuwe liet bî mir
dâ her gesant diu gerne ir
hoeren müget si tuont iuch frô
diu liet diu sprechent von iu sô
zehant dô sî diu liet vernam
si sprach ich bin im immer gram
der disiu liet gesungen hât
sît er der rede mich niht erlât
er werbe mir umbe die êre mîn
dâ von wil ich im immer sîn
vînt er ist ein tumber man
daz ers ie muot gein mir gewan
nu enbôt ich im bî dir doch daz
daz ich im immer waere gehaz
koeme er der rede niht gegen mir abe
und hastû im höfscher knabe
des niht geseit dêst missetân
swaz sô er mir enbieten kan
diu botschaft ist gar enwiht
wan ichs für guot hân von im niht
vil hôch gelobtiu vrowe guot
ich sagt im allen iwern muot
dô sprach der unverzagte man
swaz sie gein mir gesprechen kan
darumbe lâze ichz allez niht
ich dien ir swaz sô mir geschiht
mit triwen unz an mînen tôt
die rede er iu bî mir enbôt
ir künnet bêde lôsens vil
einez ich dir doch sagen wil
du sagest mir daz ist mir zorn
daz er het einen vinger vlorn
in mînem dienest des ist niht
mîn munt von wârheit des giht
er hât in noch ist mir geseit
dâ von ist mir dîn mengen leit
frowe er hât in daz ist wâr
er ist aber im erkrumbet gar
daz er im harte cleine frumet
und im ze staten lützel kumet
er mac gerecken in niht vil
einez ich iuch niht enhil
ez habet dâ mit vil wol noch er
in iwern dienest grôziu sper
ich gan im sînes vingers wol
wan daz man mir niht liegen sol
er hât in noch des hâstu mir
ein teil gelogen daz wîze ich dir
des wil ich reden mit dir niht mêr
nu var hin reht als du füer her
und tuo dich gegen mir botschaft abe
durch mînen willen höfscher knabe
sus schiet mîn bot ôt aber von ir
und kom in kurzen zîten mir
dô ich in sach ich sprach zehant
vil lieber bot tuo mir bekant
unde sage mir endelîch
waz mir diu süeze tugenderîch
bî dir enbiet und ist ez guot
sô bin ich immer hôchgemuot
si hât iu bî mir niht enboten
und hât sêre mir verboten
daz ich ir sage von iu niht mê
si giht ez tuo ir immer wê
und müeze ir sîn von schulden zorn
daz ich ir saget ir het verlorn
ewern vinger durch si gar
si giht ich habe gesaget unwâr
ir habt in noch daz sî ir kunt
ir würdet niwan ein lützel wunt
und ich hab ir von iu gelogen
mit lôsen worten gar betrogen
darumbe sô ist si mir gehaz
und giht doch sî günne iu des baz
daz ir in habt danne ob er verlorn
waere ir ist diu lüge zorn
ich gedâht wil mir mîn vrowe sîn
gehaz wan durch den vinger mîn
daz ich den hân des wirt wol rât
sît er doch krump ein lützel stât
ich slahe in abe und sende in ir
sô muoz si doch gelouben mir
daz er ist vlorn sô sî in siht
er muoz dâ hin des lâze ich niht
dô gie ich von dem boten dan
dâ ich vant einen biderben man
der was von hasendorf genant
her uolrîch der wol bekant
was von sîner frümecheit
er was ze dienste mir bereit
den bat ich durch die triuwe sîn
daz er abe slüege den vinger mîn
dô sprach er neinâ herre nein
sô waeren iwere sinne clein
und waere ein grôziu missetât
vergâht iuch niht daz ist mîn rât
ir sült iuch sus verderben niht
mîn munt von wârheit iu des giht
ob ir ez tuot dêst missetân
dâ von sô sült irz gern lân
ich sprach zwâr ich lâze sîn niht
swaz schaden mir dâ von geschiht
und man iuch des ob ich iu ie
noch würde liep daz sült ir hie
erzeigen sô daz ir slaht abe
den vinger mîn sît ich in habe
ungerne ez ist friundes muot
swes ich iuch bite daz ir daz tuot
ich tuon daz und rehte swaz ir welt
ich hân ze friunt iuch mir erwelt
und bin iu dienstes undertân
und wil des nimmer abe gestân
dô nam ich sâ daz mezer sîn
und satzt ez ûf den vinger mîn
und sprach nu slach dar biderb man
er sluoc der vinger der spranc dan
diu wunde diu bluot krefticlîch
dar kom mîn bote zühte rîch
der vil verholne zuo mir gie
er sprach wie nû waz tuot ir hie
habt ir den vinger abe geslagen
sô muoz ich daz von herzen klagen
daz iuch mîn ouge ie gesach
und ich ie wort gein iu gesprach
friunt nu lâ dîn zürnen sîn
und füer ir hin den vinger mîn
und sage ir von mir daz für wâr
daz ich ir diene mîniu jâr
mit rehten triwen sunder wanc
und wil si mirs niht wizen danc
daz ich si vor allen vrowen hân
ze liebe erkorn dêst missetân
mir ist leit daz ir ez habt getân
sît daz aber ez nu ist ergân
sô sült ir rihten ein botschaft
diu mit süezen worten kraft
habe und sult si senden ir
und ouch den vinger hin bî mir
ich füer si willeclîchen dar
got gebe daz ich iu wol gevar
ich volge dirs gern sît ich ez kan
zehant ich tihten dô began
ein vil gefüege büechelîn
bî dem sant ich den vinger mîn
hin dâ diu reine süeze was
in einen samît als ein gras
want man daz büechel an der stat
ein goltsmit ich mir würken bat
zwei britelîn von gold aldâ
dar in bant man daz büechel sâ
daz diu sperre solde sîn
daz was alsô zwei hendelîn
gemachet harte lobelîch
den vinger dar in meisterlîch
machte wir sâ an der stat
der bot mich urloubes bat
ich sprach nu müez dîner saelde pflegen
got dort und ouch under wegen
mit solher rede er von mir reit
ich was hie und het senediu leit
dô er hin zuo der guoten quam
daz büechlîn er verholne nam
mit grôzen sorgen er hin gie
dâ in diu tugentrîch enpfie
si sprach ich wil grüezen dich
swie dû doch hâst beswaeret mich
sage an sagestû iht niwes mir
daz wil ich wol erlouben dir
jâ vrowe sprach der bot zehant
iu hât bî mir dâ her gesant
mîn herre ein kleinez büechelîn
daz bringet iu den vinger sîn
der bote daz büechelîn gab ir
ir sült für wâr gelauben mir
dô sî den vinger reht ersach
die reine guote süeze sprach
owê ditz ist ein grôz geschiht
ich ensolt der tumpheit trûwen niht
daz immer ein versunnen man
im selben hete daz getân
daz büechel tet si ûf zehant
dar an si wol geschriben vant
daz ich ir wolde dienen gar
mit triuwen elliu mîniu jâr
und daz mîn herze lîp unde leben
ir gar ze dienste waer gegeben
daz büechel ir für wâr des jach
nu sült ir hoeren wie ez sprach
dô sî gelas daz büechelîn
dô sprach si dâ geselle mîn
waz sol ich gegen dir sprechen mê
mir tuot des vingers sterben wê
doch durch dîns herren liebe niht
wan daz dîn munt gein mir des giht
er hab in von den schulden mîn
verlorn des muoz ich trûric sîn
frowe ich sagiu wie ez ergie
dô ich nu naehste von iu hie
schiet und ich im sagte daz
daz ir darumbe mir gehaz
waeret daz ich vrowe mîn
iu saget er het den vinger sîn
von iwern schulden gar verlorn
daz liegen waere iu an mich zorn
dô erz vernam er gie von mir
vrowe daz sült gelauben ir
daz er sâ an derselben stat
einen ritter des erpat
der im den vinger ûz der hant
sluoc dô kom ouch ich zehant
dar dâ ich im bluoten sach
die hant vil leide mir geschach
nu rîte hin wider und sage im daz
er möhte den vrowen verre baz
gedienen ob er in hete noch
den vinger sîn und sage im doch
daz ich in welle hie behaben
in mîner lade alsô begraben
daz ich in sehe wol alle tage
ûf mîn wârheit im daz sage
du sage im von mir höfscher knabe
daz ich den vinger hie behabe
des tuo ich niht ûf solhen muot
daz im sîn dienst immer guot
gegen mir werd als umb ein hâr
ob er mir diente tûsent jâr
der dienst waere gar verlorn
des hât diu staete mîn gesworn
mit solher rede er zuo mir quam
dô ich die botschaft vernam
ich het vil hôher freuden hort
dâ von daz sî den vinger dort
het behabet des was ich frô
und sprach sâ wider den boten sô
ich muoz von herzen frô des sîn
daz sî dort hât den vinger mîn
ich weiz wol swenne sî in siht
so erlaet si des ir güete niht
si müeze an mich gedenken sâ
dâ von ist mir liep daz si in dâ
hât behabet daz tuot mir wol
ich diene ir immer als ich sol
an ir gar al mîn freude lît
si ist mînes herzen meienzît
bote nu soltu râten mir
durch dîne triuwe waz ich ir
diene daz si dunke guot
ich bin alsô gein ir gemuot
daz ich ir immer dienen wil
ich dient ir gern und kund ich vil
ich weiz für wâr wol sî ist sô guot
daz si mir noch genâde tuot
got hât mich in ir dienst brâht
ich sage dir wes ich hân gedâht
ich wil in einer vrowen wîs
durch si werben umbe prîs
der süeze got müeze mich bewarn
ich wil mit ritterschefte varn
hin ze beheim von dem mer
gein mir kumt ritter wol ein her
ich wil mich von dem lande steln
mîn vart vor allen liuten heln
daz sol bî disem winder sîn
und varn als ein bilgerîn
der durch got hinze rôme vert
den willen niemen mir erwert
ze venedige verholne sîn
reht unz an des meien schîn
und wil mich dâ bereiten wol
reht als ein küneginne sol
vil wünneclîchiu vrowencleit
die werdent dâ an mich geleit
nu merke reht waz ich dir sage
ich wil mich nâch sande georien tage
an dem andern morgen heben
got müeze mir gelücke geben
von dem mer ze meisters her
swelch ritter mit mir danne ein sper
verstichet durch die vrowen sîn
dem wil ich geben ein vingerlîn
von golde daz sol wesen guot
daz gib ich im ûf solhen muot
daz er ez gebe diu im sî
diu naehste sînem herzen bî
herre ich râte iu als ich sol
mügt ir die vart verenden wol
an lîbe an guote sô wizet daz
daz ritters lîp gefuor nie baz
ez wirt ein ritterlîchiu vart
ob iwer fuoge daz bewart
daz iuch erkennet underwegen
niemen des sült ir wol pflegen
bot ich wil die vart sô varn
daz ich daz trûwe wol bewarn
daz iemen wizze wer ich bin
dar an kêre ich gar mînen sin
ez sol mîn hôch gemuoter lîp
gekleidet sîn reht als ein wîp
mîn vart diu muoz alsô geschehen
daz mich sol nimmer man gesehen
ich wil verbinden mich sô gar
daz ich die vart alsô bewar
daz nimmer mînen blôzen lîp
beschowet weder man noch wîp
mîn antlütz und die hende mîn
sol allez gar verborgen sîn
daz iemen wize wer ich sî
der wille ist mînem herzen bî
bot durch alle triuwe dîn
nu var ôt aber zuo der vrowen mîn
und sage ir wie ich welle varn
bit sî ir güete an mir bewarn
alsô daz sî mit willen mir
erlaube daz ich den dienest ir
diene als ich doch willen hân
ob sî daz tuot dêst wol getân
der bot sâ zuo der vrowen fuor
der er des ûf sîn saelde swuor
daz ich ir diente mîniu jâr
mit triuwen sunder wenken gar
mîn vart er ir vil rehte saget
er sprach vrowe ob iu behaget
sîn ritterlîcher dienest niht
daz ist unbilde ob daz geschiht
sî sprach bot du solt im sagen
von mir die botschaft niht verdagen
und ist daz er die vart getuot
als dû mir sagest si ist im guot
im wirt darumbe ein sölher solt
daz im di biderben werdent holt
ob ez im gegen mir niht enfrumt
an lobe ez im ze staten kumt
der bot mit freuden von ir fuor
zuo mir er vant mich bî der muor
ze liehtensteine dâ was ich
dô ich in sach des freut ich mich
ich sprach vil wol gezogner knabe
sage mir ob sich wol gehabe
die herzenliebiu vrowe mîn
sô wil ich hôhes muotes sîn
er sprach si ist schoen und dar zuo frô
si hât enboten iu alsô
umb iwer vart ob ir di tuot
si sî iu endelîchen guot
ob sî iu niht ze staten kumt
gein ir an êren si iuch gefrumt
si troestet iuch des endlîch
daz ir dâ von wert êren rîch
dô ich die botschaft vernam
mîn lîp was frô daz herze sam
daz ir mîn vart geviele wol
des wart ich aller freuden vol
alzehant bereit ich dô
mich unde was von herzen vrô
daz mîn geverte si dûhte guot
dâ von was ich vil hôchgemuot
mîn lîp bereitet palde wart
ûf die vil ritterlîchen vart
ich huob mich als ein bilgerîn
sâ von dem lande daz muost sîn
durch heln ich taschen unde stap
sâ nam ein priester mir daz gap
als ich ze rôme wolde varn
ich bat mich sêre got bewarn
ze venedige ich vil palde quam
ein herberge mîn lîp dâ nam
vil verre von den leuten hin
daz tet ich wan ûf sölhen sin
daz niemen mich erkande dâ
daz behuot ich dâ und anderswâ
den winder allen ich dâ lac
nu hoeret wes mîn lîp dâ pflac
ich hiez mir snîden vrowen cleit
zwelf röckel wurden mir bereit
und drîzic vrowen ermel guot
an kleiniu hemde daz was mîn muot
dar zuo ich willeclîch gewan
zwên schoene zöpfe wol getân
die ich mit perlîn wol bewant
der ich dâ wunder veile vant
man sneit mir sâ an der zît
drî wîze capen von samît
die setel wâren silberwîz
dar an der meister grôzen vlîz
mit sîner meisterschefte leit
von wîzzem tuoche man drüber sneit
lanc unde wît vil meisterlîch
die zeume wâren kosterîch
zwelf knappen sneit man sâ zehant
von wîzem tuoche guot gewant
man machet mir ouch wol hundert sper
von silber wîz nâch mîner ger
ich dâ von wil niht sprechen mê
ez was ouch wîz alsam ein snê
swaz als die mîne fuorten an
daz was gar wîz alsam ein swan
mîn helm was wîz mîn schilt alsam
fünf wîze samît ich dô nam
dar ûz man mir drî decke sneit
ûf mîniu orsse ze wâppencleit
mîn wâppenroc der muoste sîn
ein wol gevalden röckelîn
von kleinem wîzen tuoche guot
daz fuort ich an durch hôhen muot
man brâht mir mîniu ros zehant
vil gar verholne durch diu lant
des muosten ouch die knehte mîn
von vremden landen alle sîn
di vlizen willeclîchen sich
mîn vart ze helen des bat ich
mîn nam vil wol verswigen wart
von in für wâr gar al die vart
ich und die mîne wol bereit
wâren des was ich gemeit
dô sant ich einen brief zehant
bî einem boten in diu lant
dâ ich durch wolde varn
ich bat den boten daz bewarn
daz er dâ iemen nande mich
er sprach zewâre daz tuon ich
sâ an den brief geschriben wart
vil meisterlîch gar al mîn vart
al die herberge mîn
swâ ich des nahtes wolde sîn
an den brief manz allez schreip
nâch dem boten ich beleip
volleclîch wol drîzic tage
nu hoeret mich den brief ich sage
swâ der brief kom in diu lant
und mîne vart dâ tet bekant
des wâren alle die ritter vrô
wan teutschiu lant die stuonden sô
daz niemen waz dâ êren rîch
er müeste varen ritterlîch
und wesen durch vrowen hôchgemuot
des was dô site und waer noch guot
die ritter gar bereiten sich
dô het ouch ich bereitet mich
ich huop mich nâch sende georjen tage
des naehsten tages als ich iu sage
eines morgens harte fruo
diu leute sêre zogten zuo
umb mich wart ein vil grôz gedranc
ûf ritterschaft stuont mîn gedanc
mîn marschalc und mîn koch für reit
selbe fünfte von dem wart mir bereit
vil guot ritterlîch gemach
nâch dem man sâ dô füeren sach
ein banir wîz alsam ein swan
bî der sô riten zwêne man
der busûnen lût erschal
ze meisters wart vil grôzer schal
man zôch dar mîn soumer drî
den liefen drî garzûne bî
den was ouch louffen wol geslaht
man zôch dar nâch driu örse bedaht
der ieglîches ein knappe pflac
ûf ir einem ie ein satel lac
der was starc unde silberwîz
dar an lac guotes meisters vlîz
man fuort ouch bî dem rosse hie
mînen wîzen schilt daz ich nie
sô wol gemachet hab gesehen
des muoz ich von der wârheit jehen
dâ bî fuort man den helm mîn
der moht ouch liehter niht gesîn
er was gekroenet meisterlîch
diu krône diu was kosterîch
dar nâch ein holreblâser sluoc
einen sumber meisterlîch genuoc
dar nâch vier knehte schône riten
vil wol gekleit nâch knehte siten
der ieslîcher fuorte her
in sîner hant driu grôziu sper
gebunden zuo einander wol
die knehte wâren zühte vol
dar nâch zwô magde wolgetân
riten swaz die fuorten an
daz was von wîzer varbe gar
si wâren selbe wol gevar
dar nâch zwêne fideler guot
riten die mich hôch gemuot
machten wan si fidelten hô
ein reisenot diu tet mich vrô
dar nâch ich selbe kom geriten
in einer kappen wol gesniten
diu was von wîzem samît gar
einen huot ich fuorte der was clâr
wîz mit perlîn wol bestreut
mîn minne gernde herze freut
sich daz ich der vrowen mîn
mit ritterschaft solde dienende sîn
zwên zöpfe brûn grôz unde lanc
ich fuorte daz ir lenge swanc
vil vaste über den gürtel mîn
die muosten ouch mit berlîn sîn
bewunden meisterlîche wol
mîn herze was hôhes muotes vol
ein röckelîn daz fuort ich an
daz vrowe bezzerz nie gewan
ich fuort ein hemde daz was planc
ze mâzzen als daz röckel lanc
dar an zwêne vrowenermel guot
ich was vil ritterlîch gemuot
hantschuohe von sîden wol geworht
ich fuort mîn lîp was unervorht
sus huob ich mich dâ von dem mer
bî mir was leute wol ein her
sie wâren dar durch schowen komen
dô hiez ich vrâgen des die fromen
ob iemen waere ritter dâ
si sprâchen liebiu vrowe jâ
ir ist hie tûsent oder baz
die vil ungerne mîdent daz
daz sî mit iu niht stechent hie
wan daz der potestât sî niht lie
der von tervîs der ist sô gemuot
er giht er müez im geben guot
fünf tûsent pfunt und dannoch mêr
swer mit iu versteche ein sper
er hât vil leide uns dran getân
er ist ein sô zorniger man
daz er ûf freude ahtet niht
vil selten man in lachen siht
sus zoget ich sâ von meisters dan
in vrowen wîs und was ein man
vil hôhes muotes hinz tervîs
dar was ein grâve durch hôhen prîs
mit funfzic ritern schône komen
des wart dâ vil wol wâr genomen
vil lieplîch er enpfangen wart
ez was von gorze grâve meinhart
zehant alsô er dar bequam
und daz der biderbe daz vernam
daz man mich dâ niht stechen lie
dô sprach er wie ist daz komen wie
man sagt ez hab der potestât
verboten daz ist ein missetât
sprach der êre gernde man
und sul wir hie niht freude hân
dêswâr ez wirt versuochet paz
zehant er ûf sîn pferde saz
und reit vil palde sâzehant
mit rittern vil hin dâ er vant
den potestât und sprach alsô
herre ir sült uns lâzen vrô
hie mit iwern hulden sîn
des bit ich durch den dienest mîn
er sprach ich were iu freuden niht
swelch freude uns âne schaden geschiht
der gan ich iu zewâre wol
wan einez ich iu sagen sol
ich wil des niht enheine wîs
daz ieman ie hie ze tervîs
kom in deheiniu wâppenkleit
daz sî iu gar von mir verseit
der geste ist komen her ze vil
dâ von ichs niht gestaten wil
daz iemen harnasch hie leg an
dêswâr ich waere ein tumber man
wolde ich der tumpheit hie gestaten
ez koeme uns lîhte ze grôzen unstaten
dâ von sîn iezuo niht geschiht
daz habet von mir für unzuht niht
sus schiet er von dem potestât
und reit mit zorne in di stat
dâ er vil schoener vrowen vant
den allen klaget er alzehant
er sprach ir schoenen vrowen guot
durch iwern reinen süezen muot
lât iu daz allen sîn geklaget
mir hât der potestât versaget
daz er uns niht lâze stechen hie
daz geschach doch für wâr nie
deheinem ritter hie ze tervîs
er giht er welle dehein wîs
sîn uns hie niht gestaten
er fürhtet ez kom der stat ze unstaten
der leute ist komen her ze vil
darumb ers niht gestaten wil
die vrowen sprâchen alzehant
er sol des werden wol erwant
wir süln in biten komen her
wir waenen niht daz er entwer
uns vrowen swes wir in gepiten
wir süln in biten mit süezen siten
er verzîhet nimmer gar
sô mange vrowen wol gevar
ein ritter kom nâch im geriten
vil snelleclîch mit höfschen siten
sâ in der zît dô kom ouch ich
man sach vil ritterlîchen mich
mit schalle zogen durch di stat
vil müeziclîch ich rîten bat
ich zogte in hôhem muote dar
mich gruozt manic vrowe wol gevar
des wart gehôhet mîn gedanc
umb mich dêswâr was grôz gedranc
dô kom ich in die herberge mîn
dâ ich des nahtes solde sîn
indes kom der potestât
hin zuo den vrowen als man bat
dâ gruozt in sâ an der stunt
vil manic rôsenvarber munt
des neic er in wol zühteclîch
die vrowen schoene minneclîch
sprâchen ir sült uns gewern
des wir gemeine gar an iuch gern
ir sült die küneginne ir spil
hie lâzen haben reht swie si wil
daz wir ir ritterschaft hie sehen
daz sült ir lân durch uns geschehen
er sprach ungern ich iuch entwer
ich wil dem grâven hie zwei sper
erlauben wan durch iwer bet
dâ trat hin für sâ an der stet
von eppenstein her liutfrit
er bat mit zühteclîchem sit
daz man ein sper erloubet im dâ
die vrowen sprâchen herre jâ
des wil ich iuch verzîhen niht
für namens sîn niht mer geschiht
der grâve schiet mit vreuden dan
zehant er wâppen sich began
gezimirt wart er ritterlîch
sîn wâppencleit was kosterîch
ich sag iu als ich beste kan
wie dâ gezimirt wart der man
sîn helm gar lieht von golde was
und herte alsam ein adamas
darumbe von vedern was ein kranz
der kranz gemachet was vil ganz
die vedern wârn geslizen abe
dar an gehangen rîchiu habe
von silber bleter harte vil
gebunden was an ieslîch kil
von pfâbesvedern ein koste guot
sus fuort den helm der hôchgemuot
den hôher koste nie bevilt
ich sagiu wie er fuort den schilt
gehalbirt nâch dem swerte zetal
daz oberteil daz was gemâl
reht als ein lieht saphîre plâ
dar ûf sô was geslagen dâ
von golde ein leu gekroenet wol
des krône was edeler steine vol
daz nider teil gab sölhen schîn
von kelen rôt wîz von hermelîn
ze aht stucken meisterlîch gesniten
der meister het ouch niht vermiten
er het mit porten hie unde dâ
wol ûz genomen rôt wîz golt plâ
sîn wâpenroc sîn decke was
von samît grüen alsam ein gras
gehowen ûf einander wol
diu beide wâren schilde vol
gestreut als er den schilt dô truoc
sîniu sper ouch grôz genuoc
wârn und grüen alsam ein clê
dem biderben was nâch êren wê
ein gürtel und ein heftelîn
er fuort diu gâben liehten schîn
sîn halsperc und sîn hosen guot
die lûhten reht als ysen tuot
daz wol ze vlîze ist geworht
der hôchgemuot im kleine vorht
er fuort zwêne sporn nâch golde var
sus was bereitet der schanden bar
ez saz der milte hôchgemuot
ûf ein ros snel unde guot
daz fuor in sprungen durch die stat
bî im man sêre wîchen bat
si ruoften alle wîchâ wîch
sus kom der vreche muotes rîch
vil ritterlîchen her gevarn
die vrowen in bâten got bewarn
nu was ouch ich vil wol bereit
in mîniu wîzen wâpencleit
gekroenet was der helm mîn
diu krône gap vil liehten schîn
die zöpfe mîn die wâren lanc
ir lenge unz ûf den satel swanc
ein netze von berlîn was ir dach
dar durch man sî doch plecken sach
ich fuort ein röckel daz was wîz
dar an mit valden grôzer vlîz
von vrowen henden was geleit
mîn gürtel drîer vinger breit
was mit golde wol beslagen
der muost den liuten wol behagen
von golde ein kostlîch heftelîn
fuort ich vor an dem buosem mîn
ich reit ein ros starc snel genuoc
daz mich gewalticlîchen truoc
daz was verdaht wîz von samît
diu decke was lanc unde wît
gesniten meisterlîche gar
mîn schilt was wîz nâch silber var
mîn sper was wîz der harnisch mîn
kunde ouch liehter niht gesîn
sus kom ich durch die stat geriten
in vrowen kleit nâch riters siten
in allen den gazzen was gedranc
mîn ros vil kleiner sprünge spranc
von tervîs der potestât
mit vlîze gebot mit zühten bat
daz man uns dâ rûmte einen rinc
daz was gar ein verloren dinc
für wâr ich iu daz sagen wil
der leute was komen dar sô vil
daz man uns dô dehein wîs
in al der stat dâ ze tervîs
niht mohte gemachen einen rûm
wir kômen zuo einander kûm
ûf einer brucke daz geschach
daz ich den hôchgemuoten sach
diu brucke dâ über ein wazzer gie
dar abe die leute dort unde hie
der potestât al gemeine treip
daz ir vil lützel dâ beleip
dar ûffe muost wir justirens pflegen
mit manger schoenen vrowen segen
wurd wir gesegent an der stunt
daz tet manc rôsenrôter munt
dô ich in sach sô schône komen
mîn orsse mit sporn wart genomen
als tet ouch er daz sîne sâ
wir kômen gegen einander dâ
reht als wir zesamen vlugen
unser ougen uns niht trugen
unser beider tyost geriet
reht dâ sich schilt und helm schiet
von den speren wart dâ krach
diu drumzun man ûf vliegen sach
die schilt einander ruorten dâ
bald andriu sper gab man uns sâ
dâ mit wart ritterlîch geriten
und vaelen beidenthalp vermiten
ich und der grâve muotes rîch
verstâchen sehs sper ritterlîch
der tugentrîche grâve bant
den helm dô abe ich sant
im ein guldîn vingerlîn
daz solt er geben der vrowen sîn
diu im was liep für elliu wîp
dâ bî solt ir vil werder lîp
erkennen sînen staeten muot
daz vingerlîn was dâ zuo guot
von eppenstein her leutfrit
gein mir dô kom nâch riters sit
gezimirt dêswâr ritterlîch
der starke man was guotes rîch
und bî der muore wol bekant
er fuort ein sper in sîner hant
daz was grôz geverbet rôt
als im sîn hôher muot gebôt
ich gedâht ditz ist ein starke man
und der sîn ritterschaft wol kan
dô machet ich den buneiz lanc
sîn sper im alze nider sanc
mîn ros er durch den hals dô stach
mîn sper ûf sîner prüst ich brach
mîn ros spranc hôch in ungehabe
dâ muost ich palde sitzen abe
nu was ouch nuo der tac zergân
diu ritterschaft muost ende hân
in mîne herberge fuor ich
die ritter heten alle mich
dêswâr vil gern dô gesehen
des enmoht dâ niht geschehen
wan ich mich ûf der vart nie
deheinen man gesehen lie
ez wart von mir ûf al der vart
mit guotem willen wol bewart
daz iemen mohte erkennen mich
des huot vil vlîziclîchen ich
ich wolt sô komen durch diu lant
daz iemen würde dâ bekant
von wanne ich waere oder wer
daz was gar mînes herzen ger
des andern morgens dô der tac
vil lieht erschein dannoch ich lac
an mînem bette wizzet daz
zwei hundert vrowen oder baz
für mîn herberge wârn komen
und heten gerne daz vernomen
wenne ich ze kirchen wolde gân
manic man ouch vrâgen des began
ein mîn kneht die vrowen sach
zuo mir mit zühten er dô sprach
wol ûf vil liebiu vrowe mîn
ich mein iuch edeliu künegîn
ich enweiz ob ir ez habt vernomen
die vrowen die sint alle komen
ûz der stat zuo iu dâ her
ir liget ze lange sô sprach er
dô von mir rehte wart vernomen
zuo mir sô maniger vrowen komen
dô legt ich sâ an mînen lîp
kleider die ein werdez wîp
wol mit êren het getragen
waz daz waere lât michz iu sagen
ich legt an ein hemde blanc
kleine ze rehter mâze lanc
dâ muosten an zwên ermel sîn
daz nim ich ûf die triwe mîn
daz ich nie bezer hân gesehen
des muoz ich von der wârheit jehen
dar nâch leit ich ein röckel an
daz was cleine wîz als ein swan
daz vrowe bezzerz nie getruoc
daz muoste sîn doch guot genuoc
von einem wîzen samît an
ich leit ein cappen daz nie man
samît gesach sô kosterîch
dar in von golde wunneclîch
was geworht manic schoene tier
ir sült für wâr gelauben mir
diu kappe was meisterlîch gesniten
den vollen lanc nâch vrowen siten
diu hûbe mîn ouch muoste sîn
vil guot dar an die zöpfe mîn
gemachet dêswar wâren wol
von reht ich iu noch sagen sol
ein teil von mînen zöpfen mê
mit perlîn wîz alsam ein snê
hiez ich sî bewinden sâ
vil minneclîchen hie unde dâ
mit einer rîsen diu was guot
verbant ich mich ez was mîn muot
daz an mir iemen solde sehen
iht anders wan der ougen brehen
sus wart gekleidet mir der lîp
in vrowen kleit reht als ein wîp
ich satzt ûf einen phâbenhuot
der was von hôher koste guot
zwêne hantschuohe an den henden mîn
ich truoc die muosten ouch guot sîn
vil hôhes muotes ich dô gie
dâ mich manic rôter munt enpfie
ir gruoz was gegen mir alsus
got wilkomen küneginne vênus
sus gruozten mich die vrowen gar
ir was vil manigiu drunder clâr
dô ich der vrowen gruoz enpfie
von gorze der grâve daz niht lie
er hüebe dâ ein buhurt sâ
ez wart wol ritterlîche dâ
vor uns vrowen dâ geriten
mit kunst nâch ritterlîchen siten
der buhurt vaste gie entwer
sus unde sô hin unde her
ir sült für wâr gelauben daz
fünf hundert ritter oder baz
dâ ûf den buhurt wâren komen
dâ wart von schilden stôz vernomen
und von scheften krachâ crach
die ritter man unmüezic sach
durch die vil reinen süezen wîp
dô manger urbart wol den lîp
dô bat ich sâ den buhurt lân
daz wart vil schier durch mich getân
sâ ich dô ze kirchen gie
ein graevinne mir die capen vie
mit ir vil linder wîzer hant
habet sî mir vor ûf mîn gewant
sus wîste sî ze kirchen mich
in hôhem muot den dienst nam ich
ê ich ze kirchen was bekomen
mîn kameraere het genomen
einen tebich wunneclîch
und einen bolster kosterîch
ob einem gevalden stuol daz lac
dar über ich mich ze neigen pflac
ich bat got mîner êren pflegen
durch sîne güete ûf mînen wegen
ein pfaffe ein schoene messe sanc
umb mich von vrowen was gedranc
dô ich ze dem opfer wolde gân
die leute pat man ûf hôher stân
mîn opfer ich sô blîde an vie
dô ich her von dem opfer gie
daz man daz paeze sâ dar truoc
gelachet wart des dâ genuoc
daz paece ab einem buoch ich nam
verbunden gar daz doch niht zam
der graevinne bôt ichz dâ
diu hôch geborne diu sprach sâ
ir sult di rîsen fürder nemen
sô mac daz paece mir gezemen
zehant dô sî daz wort gesprach
die rîsen ich von dem munde prach
diu schoene lachen des began
si sprach wie nû ir sît ein man
daz hân ich kürzlîch wol gesehen
waz danne der kus sol doch geschehen
ich wil durch elliu guoten wîp
iuch küssen sît daz iwer lîp
hât vrowen cleit an sich geleit
des sol mîn kus iu sîn bereit
dô sî daz paeze von mir enpfie
und daz der süeze kus ergie
dâ von wart ich vil hôchgemuot
wan vrowenküssen sanfte tuot
daz ist für wâr den allen kunt
die ie gekusten vrowen munt
daz nie niht alsô süezes wart
sô vrowenkus von hôher art
ein hôchgeboren reine wîp
diu rôten munt hât schoenen lîp
swâ diu küsset einen man
der vrowenkus erkennen kan
der ist des immer mêre vrô
umb vrowenküssen stât ez sô
daz ez tuot noch baz denne wol
und machet ein herze freuden vol
nu was diu messe gesungen gar
ich und manic vrowe wol gevar
giengen von der kirchen sâ
vil grôz gedranc hie unde dâ
was in den gazzen über al
von busûnen grôzen schal
hôrt man vor uns vrowen dô
man was uns an ze sehen vrô
für mîne herberge ich dô quam
dâ ich urloup vil schône nam
von maniger vrowen minneclîch
ich schiet von in vil muotes rîch
si pâten mîn got alle pflegen
ûz reinem herzen gie ir segen
glücke ich sît dâ von gewan
got vrowen niht verzîhen kan
den potestât dâ von der stat
manic hôchgemuoter ritter bat
daz er mich lieze dâ stechen mêr
ich tuon sîn niht alsô sprach er
swer mit ir mer tyostiren wil
es sî lützel oder vil
der zog mit ir unz an den plât
daz erloub ich sprach der potestât
alzehant ich dô enbeiz
dar nâch ich mich mit willen vleiz
daz ich ritte schône durch die stat
die mîne ich des alle bat
ich het an schoene vrowenkleit
in hôhem muote ich dô ûz reit
dô zoget ich vil schône dan
mit mir reit dan manic werder man
ich zogte mit vreuden an den plât
an einer harte schoenen stat
sach ich halten einen man
den ich vil wol genennen kan
er hiez von mûrekke her reinpreht
er was genaemen wîben reht
den allen er ze dienen pflac
dâ von er selten eine lac
sus was gemuot der rîche man
er fuort von guoten sîden an
ein hemde wîz alsam ein snê
niht anders harnasches fuort er mê
wan einen helm schilt unde sper
sus kom er gestapfet her
sîn orsse sach man verdecket sîn
mit samît und mit paltekîn
alzehant bereit ich mich
die wîle muost er enhalten sich
ich wart vil kürzlîch wol bereit
in mîniu wîzen wâpencleit
den helm mîn ich dô ûf bant
ich nam ein sper in mîne hant
daz was wîz ze mâzen grôz
ich was gar ungemüetes plôz
er kom geleisiret her
ez was von golde lieht sîn sper
daz sluog er under den arm sîn
dô satzt ich ûf mîn diech daz mîn
sîn sper er durch den schilt mîn stach
daz ez diu tyost vil cleine brach
daz mîne wart dâ geneiget nie
diu tyost sus beidenthalp ergie
diu tyost was ritterlîch ergân
dô gab ich dem vil rîchen man
ein vingerlîn daz was golt
daz het er ritterlîch geholt
des man in hôhe danken sach
her herman von plintenbach
dô mich bestuont und walhe drî
den was ouch hôchgemüete bî
von den wart ritterlîch geriten
und vaelen endeclîch vermiten
der iegelîchem gab ich dô
ein vingerlîn ir muot stuont hô
vier sper ich selbe dâ verstach
alzehant dô daz geschach
dô zogt ich schône hinze schetzîn
dâ ich des nahtes wolde sîn
dâ wart ich enpfangen wol
die line dâ wâren vrowen vol
die alle wol enpfiengen mich
dâ von vil hôch gemuot wart ich
di naht ich dâ gemaches pflac
sâ dô mir kom der ander tac
vil wol ich dô gewâpent wart
und huob mich aber ûf mîne vart
vor einem vôreis wunneclîch
het mir der grâve tugendrîch
von gorz gewartet und manic man
der ich niht gar genennen kan
zwelf ich ir under helme sach
zuo den mînen ich dô sprach
ich sihe hie ritter tyoste gern
der sül wir schône sî gewern
ûf mîn ros ich palde saz
des schildes ich dâ niht vergaz
den helm mîn ich sâ ûf bant
ich nam ein sper in mîne hant
si gâhten vaste gegen mir her
der grâve ein wol geverbetez sper
verstach mir ûf den helm mîn
daz mîn brast an dem halse sîn
ûf mir dâ wurden siben sper
verstochen wol nâch ritters ger
und dêswâr wol ritterlîch
man sach mich dâ vil muotes rîch
einlef sper mit mîner hant
dâ wurden ritterlîch verswant
fünf ritter dâ vermisten mîn
den gab ouch ich niht vingerlîn
den helm mîn ich dô abe bant
dô huob sich ûf dem velde zehant
vil manic tyost hie unde dâ
der grâve von gorze der stach sâ
einem ritter abe den helm sîn
diu tyost kund schoener niht gesîn
wan er vil kûme dâ gesaz
von rehter wârheit wizzet daz
wol hundert ritter oder mê
dâ tâten an einander wê
mit ritterlîcher arebeit
durch wîp und durch ir werdecheit
tet ez dâ manger alsô wol
alsô man vrowen dienen sol
der tet ez sus der tet ez sô
der wart trûric der wart vrô
dô muost ouch ich nu zogen dan
di ritterschaft sach man sich zerlân
si zogten mit mir ritterlîch
des tages reht unz hinz sant uolrîch
dâ wolt ich haben gemach di naht
des andern tages dô mit maht
des tages schîn di naht vertreip
niht langer ich aldâ beleip
ich wâpent snelleclîchen mich
dar nâch vil schire sô zogt ich
ûf daz velt mit wîsen spern
ich wolde sî tyostirens wern
die dar durch vrowen wâren komen
von einem het ich dâ vernomen
der het der vrowenklênât prâht
dem was tyostirens wol gedâht
von spengenberc her otte er hiez
der hôchgemuot daz niht enliez
er zoget nâch mir gezimirt wol
reht als ein vrowenritter sol
sîn zimir gap vil liehten schîn
ein rîsen umbe den helm sîn
er dâ fuorte diu was guot
sus zoget nâch mir der hôchgemuot
uns was zesamen beiden ger
wir fuorten zwei vil starkiu sper
dô machte wir den buneiz lanc
ze vellen mich was sîn gedanc
ich dâht ouch ich sol disen man
sô treffen ob er sitzen kan
daz ers bedarf wol endelîch
wil er niht werden schanden rîch
gein mir vil vaste sô treip er
von sprungen gesenket wart sîn sper
mîn orsse ein teil ich warf von im
den man ze vellen was mîn sin
vil balde ich wider ûf in treip
an sînem halse mîn tyost beleip
dâ von der hôch gemuote man
vil nâch ein vallen het getân
ir sült gelauben mir daz er
ûf mir verstach ein grôzez sper
von unser beider speres krach
die drumzun man ûf vliegen sach
im entwischte zoum und stegereif
den satelbogen er begreif
dâ bî er sich berihte wider
er waere gevallen anders nider
mit im selbe sehsten ich dâ stach
daz nie dehein vaelen dâ geschach
den gab ich allen vingerlîn
und bant abe sâ den helm mîn
zehant gein clemûn sô zogt ich
dâ het ein ritter schône sich
gein mir geleit her an daz velt
in ein vil wunneclîch gezelt
her mathie er was genant
ûf êre het er den muot gewant
er was dêswâr vil tugende rîch
er het ein maget minneclîch
gein mir gesant die fuort dart her
in ir hant gegen mir ein sper
ein vil schoene pfert si reit
und was dêswâr wol gekleit
dô mich die reine guote sach
diu schoene ûz rôtem munde sprach
got wilkomen küneginne vênus
iu hat her mathie bî mir sus
enboten daz ir vrowe sît
im willekomen âne strît
von hertzen er iuch gerne siht
des liuge ich iu von im niht
er hât gesant iu bî mir her
vil liebiu vrowe ditze sper
gein iu sîn bote ich vrowe des bin
das irz verstechen sült ûf in
des hiez er mich mit schoenen siten
iuch vil zühteclîchen biten
nu nemt ez liebiu vrowe mîn
als liep iu alle vrowen sîn
daz sper ich willeclîchen nam
und dancte der botschaft als daz zam
und hiez der minneclîchen meit
sagen ich waere sîn bereit
allez willeclîchen ir
swaz sî gesaget hete mir
diu maget mir danken des began
und reit in hôhem muote dan
dô wâpent ich mich alzehant
den helm ich ze houbet pant
ich nam den schilt und ouch ein sper
dô kom ouch er gestapfet her
ûf einem anger daz geschach
daz ich den êre gernden sach
er was gezimirt als ein man
der vrowen gruoz verdienen kan
an sînem sper ein rîsen guot
er fuort und was vil hôch gemuot
und fuort ouch ûf dem helm sîn
ein schapel daz gap liehten schîn
von golde und ouch von perlîn lieht
was ez gemachet ich liug iu niht
diu im daz kleined het gegeben
er moht ze dienst ir gerne leben
nu wâr ouch wir zesamen dâ
dêswâr komen alsô nâ
daz zîtlîch was der buneiz
unser ietweder sich dô vleiz
daz er koem schône dar geriten
und vaelen würde dâ vermiten
mit sporn wir zesamen triben
diu sper ouch dâ niht ganz beliben
ein schoene tyost aldâ geschach
den helm ich im von dem houbet stach
diu rîse vor an dem spere sîn
beleip mir in dem schilde mîn
sîn tyost vil wîte luken bort
oben dâ des schildes ort
mir dacte daz winster ahselpein
sîn tyost dâ volleclîchen schein
sîn helm im schir wart ûf gehaben
ich sach gezimirt gegen mir haben
dannoch sehs ritter und niht mêr
der ieslîcher fuort ein sper
ze mâzen grôz in sîner hant
di wurden von mir an gerant
ir deheines vermisset ich dâ
ir trâffen mich wan viere sâ
die zwên aldâ vermisten mîn
die sach man dâ von trûric sîn
der wirt selbe fünfte dâ wol holt
diu vingerl mîn der minne solt
diu gab ich in ûz mîner hant
den helm mîn ich sâ abe bant
in mîn herberge ich dô reit
dô ich vant guot gemach bereit
dô ich des âbendes het gemach
die ritter man dô komen sach
mit einem buhurt wunneclîch
dâ wart geriten riterlîch
vor der herberge mîn
der buhurt konde niht gesîn
schoener danne er was aldâ
dô saz ich in einem venster sâ
und sach der riter arebeit
ich het mich wunneclîch gecleit
alsô von reht ein künegîn
ez sâhen gern diu ougen mîn
der ritter ritterlîche tât
swelch ritter hôchgemüete hât
den sol man hôher minne wern
ob er ir kan mit zühten gern
des buhurts was ouch nû genuoc
ûz mîner herberge man dô truoc
den rittern guotes wînes vil
nâch arbeit manic man trinken wil
ich hiez in schenken über al
in kopfe in napfe in silberschal
si alle man mir dâ nîgen sach
dâ mit si fuoren an ir gemach
dô het der kameraere mîn
ze wesche gegeben vier röckelîn
ein edeliu vrowe des wart gewar
alzehant dô sande dar
ein röckel daz vil schoene wîp
si gebôt der weschen an den lîp
daz sîz pürge under diu röckel mîn
dâ was an ein guot heftelîn
ein brief ein gürtel ein tschapel
was drin gewunden tugend snel
was diu frowe diu ez tet
dêswâr vil gar âne mîne bet
mîn kameraere ez sô enpfie
daz er sîn wart dâ inne nie
ez wart gar âne di wizen sîn
verborgen in diu röckel mîn
seht alsô fuort er ez von dan
dâ von er zorn sît gewan
diu naht was hin der tac was komen
ein messe wart von mir vernomen
verholn dar nâch wart ich bereit
vil wol in mîniu wâpencleit
sô wol daz ich ê nie wart baz
ich wolte ôt aber fürbaz
mîn busûnaer die bliesen dô
ein süeze wîse mit schalle hô
den rittern tet man dâ mit kunt
daz ich bereit was an der stunt
zehant sich wâpen dô began
vil manic hôch gemuoter man
in den gazzen hin unde her
fuort man helm schilt unde sper
dô zoget ich sâ ûf daz velt
her mathie het sîn gezelt
mir aber ûf den wec geslagen
daz hôrt man mich ze mâzen clagen
ez hielt der wol gemuote man
vor sînem gezelt dâ ûf dem plân
er het gezimirt schône sich
dô sach er zuo im stapfen mich
des was er inneclîchen vrô
sîn orsse mit spern nam er dô
dâ wart ein tyost sô ritterlîch
geriten und sô wünneclîch
daz ich nie schoener hân gesehen
des muoz ich von der wârheit jehen
die schilde von der tyost sich cluben
die sprîzel von den scheften stuben
nu wâren ûz der stat ouch her
wol drîzic ritter oder mêr
gezimirt ûf den rinc bekomen
der orsse mit sporn wart genomen
dâ wart vil manic schoen puneiz
geriten vil maniger sich des vleiz
daz er dâ sper verstaeche vil
des brust wart dâ der tyoste zil
dâ wart tyostiret harte wol
daz velt gelac drumzen vol
etlîch schilt aldâ gelac
der von tyoste vallens pflac
mit einlef rittern ich dâ stach
niün sper ich ûf den zebrach
ir zweier ich vervaelte dâ
dô bant ich abe den helm sâ
siben vingerlîn ich dâ hin
gab ez dûhte si hôch gewin
di sî gedient dâ heten wol
die sach man dâ von vreuden vol
die vier der sper dâ ganz beliben
den tac mit zürnen sî vertriben
daz sî gevaelet heten mîn
dâ von sach man si trûric sîn
von clemûn ich zogte sâ
urloup nam manic ritter dâ
von mir mit zühteclîchen siten
nimêr wan drî mit mir riten
daz eine was von lüenz her heinrîch
und zwêne walhe muotes rîch
swie ich ir niht genennen kan
ez wârn zwêne biderbe man
ze clûse het ich di naht gemach
des andern morgens fruo ich stach
mit dem von lüenz ritterlîch
der was vil hôhes lobes rîch
er und ouch die gesellen sîn
dâ dienten wol drî vingerlîn
gar sunder vaelen daz geschach
daz unser tyost sehs sper dâ brach
mîn muot vil hôhe stuont enpor
des tages ich zogt unz hinz dem tor
dâ ich niht ritterschefte vant
der werde fürst ûz kerndenlant
gewan dô bî der selben naht
mit sîner fürstenlîcher maht
ein hûs hiez golperc daz ist wâr
daz hiez er nider prechen gar
des andern morgens huob ich mich
vruo von dem tor dô het ouch sich
der fürst von kernden schôn geleit
ûf einen grüenen anger breit
durch ein ymbîz er dâ lac
des er ûf grase ie gerne pflac
wol hundert ritter oder baz
bî im dâ lac gelaubet daz
dô ich in vor mir ligen sach
mîn munt ûz hôhem muote sprach
ich sihe dort ligen ritterschaft
gein mir ritterlîcher kraft
des pin ich herzenlîchen vrô
mîn busûner hiez ich dô
blâsen unde machen schal
ir blâsen suoze lût erhal
dô der herzoge und di sîn
erhôrten schal von den busîn
si sprâchen wer zoget zuo uns wer
man saget die küneginne vert dâ her
als ir ir briefe habt vernomen
si sprâchen diu sî willekomen
die süln wir schôn enpfâhen hie
ir antpfanc ritterlîch ergie
der fürste und die gesellen sîn
mich hiezen willekomen sîn
ir gruoz was gegen mir alsus
buge waz primi gralva venus
des neig ich zühteclîchen dâ
sie hiezen mich des vrâgen sâ
ob ich tyostiren wolde dâ
ich sprach ûz hôhem muote jâ
alzehant sich dô began
dâ wâpen manic biderbman
ir wurden kürzlîch wol bereit
funfzic schôn in wâpencleit
die sach man alle tyostirens gern
under schilde mit den spern
nu was ouch ich gezimirt wol
und ritterlîches muotes vol
der dâ des êrsten gegen mir quam
gezimirt als im wol gezam
daz was für wâr ein biderbman
von osterwitze der schenke herman
was der tugende rîch genant
von sîner frümicheit wîte erkant
was er und vil hôchgemuot
er het vor schanden sich behuot
wir beide ein tyost dâ ritterlîch
vil schône riten wîchâ wîch
ruoft man dô beide dort unde hie
unser tyost alsus ergie
daz man die sper dâ presten sach
ûf beiden helmen daz geschach
daz fiur dâ ûz den helmen spranc
der tyost muost man uns wizen danc
ein ander sper gab man mir sâ
nu was ouch komen gegen mir dâ
von vinkensteine mîn her kol
der kunde dêswâr tyostiren wol
daz wart dâ volleclîchen schîn
wan er mir an den helm mîn
ein sper dâ ritterlîch verstach
daz mîne in sînem schilt ich prach
ich wil ez iu kurzlîche sagen
und doch die wârheit niht verdagen
ez wurden dâ funfzehen sper
ûf mir verstochen und niht mêr
in hôhem muote ritterlîch
ob ichs iu nant gar sunderlîch
die dâ wol dienten vrowen danc
sô deuht daz maer iuch lîht zelanc
ahzehen sper vestach dâ ich
dar nâch sach man abe pinden mich
mit hôhem muote den helm mîn
ich gab dâ funfzehen vingerlîn
den die sî gedienten dâ
dar nâch sach man mich zogen sâ
mit vreuden hin ze villach
dâ man mich dêswâr gern sach
durch daz rastal sâ zehant
dô zogt der fürst ûz kerndenlant
mit mir fuor al sîn ritterschaft
ze villach dâ vil manic schaft
wart verstochen ritterlîch
dâ was manic ritter muotes rîch
dâ wart tyostiret von in wol
mit mir als ich iu sagen sol
des nahtes het ich dâ ze villach
mit vreuden dêswâr guot gemach
sâ dô der ander tac bequam
ein schoene messe ich dô vernam
ich het an mînen lîp geleit
vil wunneclîcheu vrowenkleit
blîde hin ze kirchen und von dan
gie ich des lachet dô manic man
alzehant ich dô enbeiz
dar nâch ich mich mit willen fleiz
daz ich gezimirt würde wol
ez was vil hôhes muotes vol
daz minnegernde herze mîn
dô schowet ich al mîn röckelîn
sunderlîchen alzehant
ein vremdez röckel ich dâ vant
dô ich daz röckelîn ersach
zuo mînem kameraere ich dô sprach
wie nû wer hât ditz her gegeben
daz sag als liep dir sî daz leben
er sprach vrowe ich enweiz sîn niht
daz waere ein wunderlîch geschiht
ich sprach du solt gelouben mir
ditz kleinoed birt unsaelde dir
er sprach vil liebiu vrowe mîn
lât iwer zürnen gegen mir sîn
und wizze ich wer ez her habe gegeben
daz lât mir gân an mîn leben
den brief ich mir an der stat
vil snellîchen lesen bat
den brief ich hôrt balde daz geschach
nu sült ir hoeren wie er sprach
sâ dô ich den brief vernam
alzehant ein bote quam
der sprach vil edeliu künegîn
ir solt nû gewâpent sîn
iu sî für wâr von mir geseit
die ritter sint nu gar bereit
und zogent ûf daz velt dâ hin
ir bote zuo iu vrowe ich des bin
ich sprach des bin ich harte vrô
und wâpent mich zehant aldô
ich wart vil schône dâ bereit
in snêwizziu wâpenkleit
und zogt hin ûf daz velt zehant
dâ ich wol vierzic ritter vant
under helme mit den spern
halden tyostirens sach man si gern
von vrowenstein her swikkêr
fuort gegen mir ein starkez sper
daz er mir ûf der brust verstach
daz ez diu tyost vil kleine brach
mîn sper ouch dâ niht ganz beleip
di tyost ich im vil nâhen treip
daz der hurt dâ was nâch ergân
dô kom gein mir ein biderb man
der vrî vor allen schanden was
er hiez der biderb ruodolf von ras
der was gezimirt harte wol
sîn lîp was aller tugende vol
er was vil ritterlîch gemuot
dêswâr ein edel ritter guot
daz wart wol schîn an manger stat
ûz êren er nie fuoz getrat
dô der vil biderbe gegen mir her
sô schône kom dô was mîn ger
daz unser tyost dâ würde guot
der biderbe reine hôchgemuot
stach mir dâ abe den helm mîn
ich wunt in in den arm sîn
daz was mir leit des het ich reht
er was mir holt mit triuwen sleht
hurtâ hurtâ wie ez dô gie
ûf dem velde dorte unde hie
dâ wart tyostiret harte wol
daz velt gelac drumzen vol
fünfzehen sper ich dâ verstach
alzehant dô daz geschach
ich zogt sâ in di herberge mîn
und gap dâ hin zwelf vingerlîn
den die sî gedienten dâ
und entwâpent mich ouch sâ
und kleidet mich sâ als ein wîp
in eine line saz dâ mîn lîp
dô man mich in der line ersach
nu hoeret reht was dâ geschach
sich huop vor mir ein ritterspil
dâ wart getyostiret vil
ez wurden dâ wol funfzic sper
vor mir verstochen oder mêr
ûf dem market daz geschach
die tyost ich alle besunder sach
bî mîner höfscheit sô sült ir
für wâr daz wol gelauben mir
daz ez dâ wart vil wol getân
von manigem hôchgemuoten man
nu seig ouch nû der âbent zuo
si heten von dem morgen fruo
unz an den âbent ungemach
di naht dâ maniger gern sach
dem lîht von müede was vil wê
sô wold ouch maniger gern mê
sîner vrowen dienen dâ
daz understuont der âbent sâ
sâ dô der dritte tac erschein
dô wart ich warden des enein
daz ich wold aber fürbaz
ir sult für wâr gelauben daz
ich was vil herzenlîchen vrô
hin ze veltkirchen zogt ich dô
mit mir wol zweinzic ritter guot
die wâren ritterlîch gemuot
des tages dô ich dar solde komen
und daz mîn kunft dâ wart vernomen
die ritter von dem lande dâ
dô zogten alle gegen mir sâ
gezimirt und gewâpent wol
von havenpurc mîn her gotfrit
dâ gegen mir kom nâch ritters sit
und ouch sîn bruoder her arnolt
von den beiden wart geholt
zwei vingerlîn dêswâr vil wol
dâ kom von treven mîn her kol
her bernhart und ouch her uolrîch
von himelberc der muotes rîch
her zacheus was er genant
von sînem gesange wîte erkant
der het an sînen lîp geleit
über daz harnasch münches kleit
ein münches cappen swarz gevar
und het ûf sînem helm ein hâr
ein breitiu blatte was dem geschorn
er het vil tiure des gesworn
daz er dâ nider die künegîn
staeche daz was der wille sîn
einlef ritter dâ gein mir
schône kômen nimêr was ir
ûf den ich zehen sper verstach
ir ieslîcher ouch zebrach
sîn sper ûffe mir dêswâr
der nâch dem münch dâ was gevar
der kom gegen mir ûf den rinc
daz was gar ein verloren dinc
dô ich in sach sus gegen mir komen
der helm mîn wart abe genomen
ich hiez im sagen an der stat
sît er an im het münches wât
und münch ouch wold für ritter sîn
sô wolde ouch dâ diu künegîn
mit im niht ritterschefte pflegen
des het si sich durch zuht bewegen
in mîn herberge ich dô reit
dâ guot gemach was mir bereit
gemaches pflac ich dâ di naht
sâ dô der ander tac mit maht
erschein dô schiet ich sâ von dan
mir het der münch dâ leit getan
der truoc ich im von schulden nît
des tages zogt ich unz hin ze sant vît
dô ich ze sant vîte zuo gereit
und daz mîn kunft dâ wart geseit
di ritter dâ niht langer biten
mit vreuden sî dâ gegen mir riten
ich wart von in enpfangen wol
alsô man friunt enpfâhen sol
ir gruoz was gegen mir zühte rîch
des neig ich in vil minneclîch
mit freuden rit wir in di stat
den rittern ich dô sagen bat
swer mit mir wolde dyostiren dâ
daz der sich solde wâpen sâ
des wâren alle di ritter vrô
alzehant sich wâpent dô
wol fümf und zweinzic ritter wert
der lîp ie hôhes muotes gert
ich wart gewâpent ouch ze vlîz
ein niwe decke von silber wîz
wart dâ ûf mîn orsse geleit
ein röckel was mîn wâpenkleit
daz was wîz alsam ein snê
waz sol ich iu sagen mê
ich wart gezimirt ê nie baz
dâ mit ich ûf mîn orsse gesaz
und bant sâ ûf den helm mîn
man sach mich hôhes muotes sîn
die zöpfe mîn di wâren lanc
ûf ritterschaft stuont mîn gedanc
ich gedâht hie ist manic biderb man
den ich wol aller êren gan
und doch der êren daz dâ bî
mîn êre iht deste minner sî
ûf daz velt zoget ich zehant
dâ ich die êre gernden vant
gegen mir halten mit den spern
man sach si schône tyostirens gern
ein sper ich in die hant dô nam
ein biderb man dô gegen mir quam
von eichelsperc mîn her reinher
der ie gein schanden was ze wer
eine schoene tyost wir beide riten
alsô daz vaelen wart vermiten
diu ougen uns dâ niht entrugen
die sprîzeln harte hôhe vlugen
sô dô diu schoene tyost geschach
do bestuont mich der von lebnach
her kuonrât hiez der biderb man
der lop bî sîner zît gewan
dar nâch her kuone von vrîberc
der mit dem lîbe ie ritters werc
tet unde mit dem guote niht
manic sîn lantman von im des giht
und von dem berge her jâcob
des herze ie warp nâch hôhem lob
mit mir der ritterlîchen stach
und ouch her kuonrât von teinach
von nuzperc mîn her ruodelîn
der kunde tiuwerr niht gesîn
her gundacker von vrowenstein
des guot umb êre ie was gemein
mit mir dâ bêde ritterlîch
stâchen und ouch her heinrîch
von grîffenvels der biderbe hiez
der selten iht durch vorhte liez
von gurnetz der hôchgemuot wülfinc
kom schône gegen mir ûf den rinc
gezimirt ouch vil wunneclîch
von grâvenstein her heinrîch
kom ouch vil schône gegen mir dâ
mit den beiden ich dô sâ
vil ritterlîch zwei sper verstach
alzehant dô daz geschach
dô was der münch ôt aber komen
ûf den rinc der het genomen
in sîne hant ein niuwez sper
mit mir ze tyostiren was sîn ger
dô ich in gegen mir halten sach
mîn munt ûz ungemüete sprach
dêswâr ich stiche mit iu niht
mîn zunge von wârheit iu des giht
den helm zehant ich abe bant
in mîn herberge ich zehant
fuor unde het die naht gemach
dô ich den andern tac ersach
do bereit ich mich aber ûf di vart
vil wol ich aber gewâpent wart
und hiez die ritter vrâgen sâ
ob iemen wold tyostiren dâ
dô daz den rittern wart geseit
ir wart vil kürzlîch dâ bereit
sehse des morgens und niht mêr
der ieslîcher het sîn sper
nâch tyost gern in sîner hant
dô ich si dô bereite vant
und alle gegen mir tyoste gern
ich gedâht ich sol iuch schire wern
alzehant ein sper nam ich
dô het von osterwizze sich
her ortolf verre für genomen
man sach uns gegen einander komen
ritterlîchen und alsô
daz dâ di drumzen vlugen hô
diu sper man schôn dâ bresten sach
an bêden helsen daz geschach
von karlesperc her wîchart sâ
gegen mir kom müezlîchen dâ
dâ von sîn sper ouch ganz beleip
vil ritterlîch dô gegen mir treip
von strâzpurc mîn her engelram
ich tet gein im zewâr alsam
wir tâten beide der tyoste reht
dô kom gein mir her engelbreht
von strâzpurc ein ritter wert
des herze ie hôhes prîses gert
er hete vil ritterlîche sit
dô kom gein mir sâ her sîfrit
der sahse sô was er genant
und ze kernden wol bekant
er was für wâr ein höfscher man
dâ von er vreunde vil gewan
der münch kom aber in münches wîs
und wold mir dâ hôhen prîs
vil gern wolde haben bejaget
dô wart im sâ von mir gesaget
mîn bote mit zühten im daz seit
die wîle er an fuorte münches kleit
daz ich mit im dâ staeche niht
ez waere an êren mir enwiht
der münch ûz hôhem muote sprach
sô var ich ir doch immer nâch
swelhes ende si hinnen vert
daz mir mit fuoge daz niemen wert
si müeze mit mir tyostirens pflegen
des hân ich mich für wâr bewegen
daz benimt mir nimmer nôt
ez tuo aleine der gemeine tôt
di ritter riten alle dô
zuo mir mit zuht und sprâchen sô
vrowe ir sült uns alle gewern
des wir mit zühten an iuch gern
daz ir mit disem münche hie
ein sper verstechet enruochet wie
er sich gein iu gekleidet hât
sîn muot iedoch ûf êre stât
ich sprach sît irs mit zühten gert
sô sol er sîn durch iuch gewert
ein sper bat ich mir palde geben
den buneiz lanc sach man mich heben
ir sült für wâr gelauben daz
ich was im herzenlîch gehaz
ez was gar alle der wille mîn
daz ich im traefe den helm sîn
ich sag iu wie diu tyost geschach
sîn sper er ritterlîch verstach
dâ mit sô stach ouch in mîn hant
hinder daz orsse ûf daz lant
daz er sinnelôs gelac
sîn val mich harte ringe wac
dâ muoste der biderbe lîden spot
des valles manic munt lobt got
ich het im nâch dem willen mîn
gestochen durch den helm sîn
im und den andern ich dô sâ
gap vierzên vingerlîn aldâ
dâ mit sô schiet ich sâ von dan
mit vreuden als ein saelic man
des tages ich ze frisach reit
alsam ein vrowe wol gekleit
ze frisach was manic ritter guot
di mîn dâ piten durch hôhen muot
und durch diu reinen süezen wîp
was dâ der hôch gemuoten lîp
ich wart von in enpfangen sâ
dêswâr vil minneclîchen dâ
si riten gegen mir ûz der stat
als sî ir grôziu zuht des bat
ir gruoz und ouch daz danken mîn
sach man mit zuht gemenget sîn
ir was vil maniger muotes rîch
si vrâgten mich vil zühteclîch
ob ich des tages wolde stechen dâ
ich sprach ûz hôhem muote jâ
si bâten mich gemeine duo
daz ich pite unz des morgens fruo
swaz ir gebietet daz sol sîn
sprach ich in die herberge mîn
fuor ich mit hôhem muote dô
man sach mich sîn mit zühten vrô
ûf minnen lôn stuont mîn gedanc
vor mîner herberge was gedranc
sich hup ein buhurt der was grôz
mit schilden wart dâ stôzâ stôz
dâ wart vil ritterlîch geriten
mit kunst nâch ritterlîchen siten
man sach dâ schilde bresten vil
daz ritterlîche ritters spil
wart unz an den âbent gar
diu orsse dâ wurden scheumevar
der tac was vil nâch zergân
dô muosten sî ir buhurt lân
diu naht gemechlîch ende nam
sâ dô der ander tac bequam
di hôchgemuoten sach man sich
wâpen alsô tet ich mich
ûf daz velt wir zogten dô
ich was vil hertzenlîchen vrô
daz ich der lieben vrowen mîn
des tages solde aber dienende sîn
ûf dem velde vor der stat
hielt von nîdekke her kuonrât
gezimirt als ein biderbe man
er rant mich ritterlîchen an
sîn buneiz der wart schoene und lanc
nâch vrowen lôn stuont sîn gedanc
sîn orsse mit sporn er vaste treip
daz mîn ouch des niht sus beleip
ich sage iu wie diu tyost geschach
sîn sper er ritterlîch verstach
daz ichs an mînem halse enpfant
ich wunte in in sîn zeswen hant
daz was mir inneclîche leit
durch sîne hôhe werdicheit
er was dêswâr ein ritter guot
vil ritterlîch manlîch gemuot
von buhse her otte und her dietrîch
mîn vaelte dâ doch ritterlîch
daz was den biderben beiden zorn
daz sî diu vingerlîn verlorn
heten alsô stuont ir muot
man sach si werben mêr umb guot
danne umb der werden minne solt
si wâren breiten huoben holt
mit siben rittern stach ich dâ
und zogt ouch dô von danne sâ
fünf vingerlîn gab hin dâ ich
dar nâch sach man danne rîten mich
gegen scheuflich sâ zehant
in daz werde stîrelant
niunzehen ritter mit mir riten
nimêr wan fünfe mîn dâ biten
si riten gegen mir ritterlîch
und gruozten mich vil minneclîch
vênus vil edeliu künegîn
ir sült got willekomen sîn
ze freuden her in ditze lant
des neig ich zühteclîch zehant
ze scheuflich ich di naht beleip
sâ dô di naht der tac vertreip
ich wâpent ritterlîche mich
als tâten ouch di ritter sich
die tyostirens wolden pflegen
di heten sich ouch des bewegen
daz mans gezimirt schône vant
dô zogten wir ûf daz velt zehant
wol mich daz ich si nennen sol
der dâ gezimirt gegen mir wol
kom reht als ein biderbe man
der tyost und ritterschaft wol kan
von scheuflich her ilsunc er hiez
des hertze nie niht des geliez
dâ von ein ritter wirdet wert
er was der hôhes prîses gert
fünf hundert schellen oder mêr
fuort an im der muotes hêr
sîn orsse vil kleiner sprunge spranc
sîn zimir dâ sô lûte erklanc
daz man dâ bî gehôrte niht
silbervel und goltvel lieht
zendâl rôt grüen als ein gras
dâ sunderbâr gehouen was
gezimirt was der lantman mîn
daz nie kein ritter umb den rîn
gezimirt wart für wâr nie baz
von rehter wârheit sprich ich daz
er fuort ein sper in sîner hant
daz man vil wol gekleidet vant
dar an vil kleiner schellen hie
gestreut vil schône dart unde hie
sîn lîp wart in die tyost gestalt
er moht wol heizen swendenwalt
sîn orsse er nam vast mit den sporn
ein schoene tyost wart dâ niht vlorn
er stach mir abe dem arme mîn
den schilt daz al di riemen sîn
brâsten als ein donerslac
diu tyost erhal der schilt gelac
mîn sper ûf sîner ahsel brast
als der ein dürren grôzen ast
ab einem poume zerret nider
ich gehôrt dâ vor noch niender sider
von tyoste nie sô grôzen krach
als von der tyost aldâ geschach
sîn schellen harte wîte stuben
di schilde von der tyost sich kluben
sâ dô diu schoene tyost geschach
mit vier rittern ich balde stach
und gap dâ hin fünf vingerlîn
si sprâchen disiu künegîn
vert dêswâr ein schoene vart
got hât si wol uns her bewart
got der müeze ir fürbaz pflegen
durch sîne güet ûf al ir wegen
gegen judenpurc ich dô
zogt in hôhem muot alsô
ich wunschte daz daz solde sîn
daz diu vil werde vrowe mîn
erkande gegen ir mînen muot
ich gedâht alsô si ist sô guot
erkande sî den willen mîn
sî müest mir genaedic sîn
ze judenpurc enpfie man mich
vil vlîziclîch des danct ouch ich
mit zühten willeclîchen sâ
ich wart vil wol enpfangen dâ
die naht het ich dâ guot gemach
sâ dô der ander tac ûf brach
zehant ich wâpen mich began
ich wolde niht langer dâ bestân
gezimirt ûf daz velt fuor ich
dô heten ouch vil schône sich
gezimirt dâ niun ritter guot
die wâren ritterlîch gemuot
ûf den ich niun sper dâ verstach
gar sunder vaelen daz geschach
mîn ir dâ vervaelten drî
di wâren dâ von vreuden vrî
sehs vingerlîn sach man mich geben
dâ hin und al zehant mich heben
gegen knütelvelde ich fuor
ze tal mit vreuden bî der muor
des andern tages daz geschach
daz ich dâ wol zwei sper verstach
und gab zwei vingerlîn dâ hin
ûf hôhen lôn stuont al mîn sin
ze leuben reit ich alzehant
dâ ich wol zweinzic ritter vant
die wol gemuoten mîn dâ piten
dô ich kom zuo in dar geriten
ich wart von in enpfangen sâ
dêswâr vil minneclîchen dâ
gein mir ir ritterlîch antpfanc
dâ diente für wâr wol mînen danc
in mîn herberge reit ich duo
dâ was ich biz des morgens fruo
des morgens dô die sunne ûf gie
in den gazzen dort unde hie
hôrt ich holer floyten dôn
ich sach die ritter zogen schôn
ûf daz velt gezimirt gar
ir wâpenkleit was lieht gevar
dô ich si für mich zogen sach
mîn munt ûz hôhem muote sprach
die ritter zogent ritterlîch
si mügen vil wol sîn muotes rîch
zehant ich wâpen mich began
in wâpenkleit wîz als ein swan
ûf daz velt was al mîn ger
man fuort mit mir dâ zehen sper
dô ich hin ûf daz velt bequam
in mîn hant ein sper ich nam
dô kom gein mir mîn her dietmâr
von styer gerüeret vaste dar
diu orsse wir vaste zesamen triben
ich sage iu wie diu sper beliben
ze kleinen stucken ûf daz gras
ietwederz dâ gevallen was
dô kom gein mir mîn her sîfrit
von torsiul der het frumiu lit
dar zuo vil manlîches hertzen rât
sîn lîp begie nie missetât
er was vil ritterlîch gemuot
des wart sîn tyost dâ gegen mir guot
von unser beider speres krach
man sprîzel hôhe vliegen sach
ich wilz iuch kurzlîch wizen lân
driuzehen sper ûf mir vertân
wurden dâ dêswâr vil wol
sît ich di wârheit sprechen sol
drîer tjost vervaelt ich dâ
driuzehen vingerlîn ich sâ
gap den der sper man dâ sach
bresten sâ dô daz geschach
von liuben zogt ich dô zetal
hin dâ diu murtz hât ir val
in di muore krefticlîch
daz ist ein wazzer vische rîch
bî dem reit ich ze berge dô
under eine burc diu lît vil hô
diu ist capfenperc genant
in stîrelande wol bekant
dar ûffe gesezzen was ein wirt
der was des willen unverirt
swâ mit ein ritter immer sol
lop erwerben daz kund er wol
er was milte hôchgemuot
vor allen schanden gar behuot
er was küene wol gezogen
ich hân iu von im niht gelogen
er schuof nâch êren al sîn dinc
er hiez von stubenberc wülfinc
er was leute und guotes rîch
er lebte dêswâr lobelîch
dô dem vil êre gernden man
mîn kunft aldar wart kunt getân
er sprâch diu edel künegîn
sol mir willekomen sîn
der hôchgemuote der hiez sâ
den mînen boten künden dâ
daz sî ir kauffen liezen sîn
er sprach diu edel künegîn
sol ez nemen von mir hie
dô man si dâ niht kauffen lie
die boten mîn die wolden dan
der biderbe bat si dâ bestân
er sprach sît iwer vrowe guot
ist ûf ir vart alsô gemuot
daz sî umb sus niht nemen wil
sô kouffet lützel oder vil
daz ist durch zuht der wille mîn
si solde aber hie bî mir wol sîn
ich gaeb ez ir gern daz sült ir
für wâr wol gelouben mir
mîn schaffer sprach des lône iu got
herre ich sage iu âne spot
ir muot sô rehte hôhe stât
daz sî mir daz verboten hât
vil vlîzeclîchen an daz leben
swer ir umbe sust iht welle geben
daz ich des enpfâhe niht
mîn munt für wâr iu des giht
der hôchgemuot hiez an der stunt
daz tuon mînem wirte kunt
als reht liep im waere daz leben
daz er den kouf mir solde geben
sô swaz waer drîer marke wert
daz er darumbe niht engert
wan einen pfenninc und niht mêr
daz schuof der biderbe muotes hêr
dô mînem schaffer wart bekant
der kouf alsô er reit zehant
von danne was im harte gâch
der biderbe sant im aber nâch
und sprach sag an wâ wildu hin
von hinnen herre stât mîn sin
der kouf ist hie mir alze guot
des smielt der biderbe hôchgemuot
und sprach alsô ich sihe daz wol
durch zuht ich muoz unde sol
iu hie gar iwern willen lân
oder ir enwelt niht hie bestân
nu schaffet swaz ir welt alhie
dâ mit er reit daz er enpfie
mich dêswâr vil ritterlîch
sîn antfanc der was zühterîch
dâ mich enpfie der muotes hêr
wol drîzic ritter oder mêr
ûf orssen mit im gegen mir riten
gekleidet wol nâch ritters siten
ir sult für wâr gelauben daz
ich wart ê nie enpfangen baz
dan mich der tugentrîche enpfie
sâ dô der schoene gruoz ergie
in mîn herberge ich dô reit
gar sunder wâpen wol gekleit
dâ ich di naht gemaches pflac
sâ dô mir kom der ander tac
ich wart gezimirt aber wol
ez was vil hôhes muotes vol
daz minnegernde herze mîn
daz wart dâ volleclîchen schîn
in mîner herberge ich zehant
den helm ze houbet vaste bant
ze velde reit ich ritterlîch
dâ hielt gezimirt kosterîch
der von stubenberc alsô
daz ich sîn was ze sehen vrô
sîn kostlîchez wâpenkleit
mit liehte dâ gegen der sunne streit
der hôchgemuote biderbe man
gezimirt kom mich alsus an
als er füer ûz dem paradîs
er hete vil offte hôhen prîs
mit sîner ritterschaft bejaget
der hôchgemuote unverzaget
di tyost mir dâ sô nâhen reit
daz der hurt sich kûme vermeit
von unser beider speres ort
wart loch durch schilt mit tyost gebort
sô daz diu tyost lût erhal
und daz diu drumzûn zetal
vielen und der schilde ein teil
ûf beiden armen wart dâ meil
diu tyost wart ritterlîch geriten
und etelîch harnaschrinc versniten
alle die di tyost gesehen
dâ heten die hôrt man des jehen
si waere geriten ritterlîch
von stubenberc der muotes rîch
bant dô abe den helm sîn
und iesch an mich ein vingerlîn
daz gab ich im mit willen sâ
wan erz gedient wol hete dâ
dar nâch von spern wart dâ krach
der ich zwelfiu dâ verstach
nâch mînem willen ez dâ gie
wan ich tyost gevaelt dâ nie
die hôchgemuoten dâ ûf mir
zwelf sper verstâchen daz dâ ir
deheiner nie gevaelte mîn
dô gab ich in zwelf vingerlîn
mit urloube reit ich dô von dan
gein kinnenberc dâ saz ein man
des lîp het hôher tugende vil
den biderben ich iu nennen wil
von buochowe otte was er genant
von zuht von manheit wîte bekant
was der hôchgemuote degen
sîn lip kunde hôher tugende pflegen
er was mit zühten vil gemeit
sîn bote ein mîle gegen mir reit
er sprach vil edeliu künegîn
iuch heizet willekomen sîn
in ditz lant ein windisch wîp
diu wil mit ritterscheft ir lîp
gein iu versuochen ûf dem plân
ob ir ez welt für dienest hân
mîn munt von wârheit iu des giht
in disem tal ist ritter niht
gesezzen die der tyoste pflegen
dâ von sô hât si sich bewegen
gein iu ze komen mit den spern
ir sult si vrowe tyostirens wern
durch iwer hôhe werdicheit
sol ez ir sîn vil unverseit
ich smielt und hiez dem boten sagen
swâ ich noch ie bî mînen tagen
getyostirt hete wider diu wîp
dâ waer gar harnaschblôz mîn lîp
gegen ir aller tyost gewesen
und bin doch vor in wol genesen
ir tyost tuot herzenlîchen wol
gein in sich niemen wâpen sol
der bote sprach vrowe iwer lîp
hât sich gekleidet als ein wîp
und habt doch drunder harnasch an
alsô bestât ir manigen man
dâ von sô wil diu vrowe mîn
gein iu niht sunder harnasch sîn
si wil mit harnasch iu bestân
vil ritterlîch als einen man
ich sprach her bote iu sî gesaget
ich bin vor allen mannen maget
und bin den wîben bî gelegen
mit den kan ich wol freuden pflegen
ist iwer vrowe für wâr ein wîp
di sol gar harnaschblôz mîn lîp
vil wünneclîche alhie bestân
ir hulde ich wol verdienen kan
dô sprach der bote alzehant
iu sol mîn vrowe sô sîn bekant
ez ist ein ritter vil gemeit
und hât sich als ein wîp gekleit
ez ist ein minne gernder man
und füert wîbes kleider an
er hât durch minneclîchiu wîp
gewâget offte sînen lîp
ich sprach sît daz iwer vrowe ein man
ist und daz er mich bestân
wil hie durch sîne werdicheit
und wîbes kleit hât an geleit
des bin ich inneclîchen vrô
daz saget im reht von mir alsô
er wirt hie tyost von mir gewert
sît er ir alsô schône gert
dâ mit der bote dô von mir reit
hin dâ er sînem herren seit
daz ich mit tyost in wolde bestân
dô wâpent sich der biderbe man
in harnasch daz gap liehten schîn
sîn helm kunde liehter niht gesîn
dar ûf sô was ein wîte rinc
gemachet hoeret vremdiu dinc
für wâr ich iu daz sagen wil
in sînem helm ôrringe vil
was gemachet meisterlîch
die ôrringe wâren kosterîch
und hiengen verre hin zetal
er fuort zwên zöpfe die wâren val
grôz unde volleclîchen lanc
ir lenge für den satel swanc
ez hete der hôchgemuote man
seht eine gôdehsen an
daz ist ein windisch wîbes kleit
daz hete der biderbe an geleit
sîn schilt was kostelîche plâ
schapel dar ûf hie unde dâ
wâren wünneclîch gestreut
der tyost er sich gein mir dâ vreut
sîn orsse daz was verdecket wol
mit plâbem zendâl scapel vol
was gestreut diu decke gar
diu schapel wâren lieht gevar
von al den pluomen die uns gît
des wunnen pernden meien zît
er fuort ein sper ze mâzen grôz
von pluomen rûch und niender blôz
sus kom der biderbe gegen mir her
dô het ouch ich ein grôzez sper
in mîne hant aldâ genomen
man sach uns gegen einander komen
ûffe zwein snellen örssen sô
dâ von die drumzun vlugen hô
diu tyost dâ durch die schilde brach
daz manz ûf beiden armen sach
diu tyost dâ schôn ein ende nam
alzehant dô gegen mir quam
ein ritter der was wol bekant
ottacker traege was er genant
der ritterlîch gemuote man
dâ mit einem sper mich an
rant daz was unmâzen grôz
des er vil kleine aldâ genôz
wan ich im nâch dem willen mîn
daz sper dâ durch den helm sîn
ab den venstern verre stach
den helm man mich dâ füeren sach
an dem sper wol ackers breit
iu sî für wâr von mir geseit
daz dâ beliben ganz beidiu sper
ein ander tyost was al mîn ger
dô het ouch im dâ an der stunt
der helm betraufet nasen und munt
daz er niht moht gestechen mêr
dô kom gein mich gerüeret her
von rîchenvels der wol bekant
her sîbot sô was er genant
des tyost was dêswâr gegen mir guot
er was ein ritter hôch gemuot
des biderben tyost und ouch diu mîn
die kund dâ schoener niht gesîn
dô vande ich dâ tyost niht mêr
von peuchenpach der tegen hêr
vordert an mir dô sîn golt
daz het er ritterlîch geholt
als tet her sîbot ouch daz sîn
des gab ich in zwei vingerlîn
des traegen ungefüegez sper
wart mir dâ ganz nâch mîner ger
daz legt man ûf den wagen mîn
ich gab im dâ niht vingerlîn
wan er gevaelet het mîn dâ
dar nâch sach man mich zogen sâ
mit freuden an dem selben tage
in hôhem muot hin ze murzuslage
dâ het ich dô die naht gemach
sâ dô der ander tac ûf brach
und daz vil lieht erschein sîn blic
dô zogt ich über den semernic
gegen glokeniz alzehant
dâ ich wan sehs ritter vant
gezimirt schône tjoste gern
die sach man mich dâ snelle wern
si riten gewâpent dâ gein mir
ich het ouch mich gewâpent schir
in wâpenkleit vil wunneclîch
von ringenberc der muotes rîch
ein sper dâ wider mich wol verstach
al zehant dô daz geschach
dô stach ich einen ritter nider
der schamte sich des offte sider
von tosewel uolrîch er hiez
der wol gemuot des niht enliez
ich würde von im dâ an gerant
dô stach ouch in mîn zeswe hant
hinder daz örss ûf daz gras
sîn sper ouch dâ verstochen was
von im dêswâr vil ritterlîch
dâ mit gelac er jaemerlîch
dar nâch verstach ich dâ vier sper
dô was der ritter dâ niht mêr
gewâpent ûf daz velt bekomen
mîn helm dâ wart von mir genomen
ich gab dâ hin sehs vingerlîn
dâ mit ich in die herberge mîn
fuor die ich vil schoene vant
mîn lîp entwâpent sich zehant
dô ich aldâ entwâpent wart
diu herberge mîn wart wol verspart
zuo mir nam ich wan einen kneht
der zuo dirre vart was reht
von danne stal ich mich zehant
und reit mit freuden dâ ich vant
die herzenlieben konen mîn
diu kunde mir lieber niht gesîn
diu guot enpfie mich alsô wol
alsô von reht ein vrowe sol
enphâhen ir vil lieben man
ich het ir liebe dran getân
daz ich zuo ir was dar bekomen
mîn kunft ir trûren het benomen
si sach mich gern als tet ich sie
mit küssen mich diu guot enpfie
diu reine mich vil gerne sach
mit freuden het ich dâ gemach
und wunne unz an den dritten tac
diu guote mîn güetlîchen pflac
sâ dô der dritte tac bequam
eine messe ich dô vernam
ich bat got mîner êren pflegen
mir wart dâ güetlîch friundes segen
alzehant ich urloup nam
minneclîch als mir daz zam
in hôhem muot reit ich zehant
hin dâ ich mîn gesinde vant
dô ich ze glokentz kom geriten
die mînen mîn dâ schône piten
die wâren ûf die vart bereit
alzehant ich danne reit
hin ze niwenkirchen ich
vil schône fuor dô enpfie man mich
mit willen dêswâr ritterlîch
si wâren hôher zühte rîch
die mîn durch tyostiren biten
dô ich kom zuo in dar geriten
si wurden alle schier bereit
gezimirt in ir wâpenkleit
ir wâren neune für wâr niht mêr
die mîn dâ biten mit tyoste ger
dô ich si dô bereite vant
dô wâpent ouch ich mich zehant
der dâ des êrsten kom gein mir
der het gein vrowen minne gir
der biderbe ortolf was genant
von graetz ein ritter wol bekant
er het gezimirt schône sich
der biderbe man der wundet mich
durch schilt durch al daz harnasch mîn
mit der schoenen tyoste sîn
in die brust dô daz geschach
und ich die wunden pluoten sach
dô dacte ich mit dem röckelîn
daz pluot und ouch die wunden mîn
von puten her offe und ouch her heinrîch
die brüeder bêde ritterlîch
ir sper verstâchen wider mich
ir beider niht vermiste ouch ich
ich verstâch ûf in zwei sper
dô kômen gein mir sehs ritter her
der aller tyost geriet alsô
daz dâ ir drumzun flugen hô
dô ich niun sper aldâ verstach
ze herberge fuor ich durch gemach
des was mir zuo der wunden nôt
niun vingerlîn von golde rôt
sant ich in mit willen sâ
wan sîs verdienet wol heten dâ
die wunden mîn mir dô verbant
mit kunst eines guoten meisters hant
daz maere wart dô wîten kunt
ez waere diu küneginne worden wunt
mit einer tyost sô rehte sêr
daz sî niht möhte stechen mêr
daz was den biderben allen leit
dô mir daz maere wart geseit
ich sprach ich wil ze kirchen gên
morgen sô lange hie bestên
ich sol die leute hie lâzen sehen
an mir die wârheit rehte spehen
daz mîn lîp ist vil wol gesunt
waz danne bin ich ein lützel wunt
daz sol ich vor den leuten heln
mit fuoge sô ritterlîchen steln
daz sîn hie niemen wirt gewar
an mir als grôz als umbe ein hâr
gemach het ich aldâ die naht
sâ dô der ander tac mit maht
und ouch die sunne lieht erschein
dô was ich warden des enein
daz ich sô kleite mînen lîp
vil wunneclîchen als ein wîp
mîn wîbes kleit was lieht gevar
ich gie ze kirchen offenbâr
swer mich sô hôchgemuoten sach
ze kirchen gên zehant er sprach
dêswâr diu küneginne ist gesunt
si ist freudenrîch und niender wunt
ir stât vil hôch noch ir gedanc
ez wart umbe mich sô grôz gedranc
daz sî die kirchtür drungen nider
dô ich gie ûz der kirchen wider
ez het für wâr mîn minne ger
vil gerne dâ gestochen mêr
wan daz ichs niht mêr dâ vant
dô zogt ich schône dâ zehant
mit freuden hin ze niwenstat
mîn gesinde ich schône bat
rîten und sîn hôchgemuot
ich sprach zuht ist bî freude guot
sus reit ich unz an den kerebach
dâ ich gein mir her füeren sach
ein banir und wol zehen sper
fuort man die strâze gegen mir her
diu banir diu was silberwîz
dar in ein ember wol mit flîz
was gesniten der was plâ
dar nâch sô reit ein ritter sâ
der was genant mîn her bertholt
dem wâren die biderben alle holt
durch sîn vil hôhe werdicheit
gezimirt schône er gegen mir reit
und gruozte mich vil ritterlîch
der biderbe man was tugende rîch
und gar an êren unverzagt
er hete vil offte brîs bejaget
des selben er sich dâ versach
dô ich den man gezimirt sach
dô wâpent ouch ich mich zehant
den helm ich ze houbet bant
und nam in mîne hant ein sper
dô kom ouch er gerüeret her
als ein minne gernder man
der vrowen lôn verdienen kan
der buneiz wart schoen unde lanc
daz fiwer ûz beiden helmen spranc
alsô daz man ez verre sach
diu tyost dô beidiu sper zebrach
er stach mir mit der tyoste sîn
den helm dâ an daz kinne mîn
daz mir daz kinn wart bluotes naz
ez wart nie tyost geriten baz
dô bant ich baz den helm mîn
des was im nôt die riemen sîn
wâren drûz gebrosten gar
dô kom gein mir der schanden bar
von horschendorf mîn her wülfinc
vil ritterlîchen ûf den rinc
ûf dem ich driu sper dâ verstach
der tyost man in dâ vaelen sach
dar nâch sâ fünf ritter guot
mich bestuonden durch hôhen muot
der aller tyost dâ wol geriet
dâ mit ich abe dem velde schiet
und gab dâ hin sehs vingerlîn
her wülfinc het gevaelet mîn
des wart mîn golt im dâ verseit
daz was dem hôchgemuoten leit
dâ mit sô zogt ich in die stat
mînen kameraer ich bat
daz er mir hiez ein wazzerbat
bereiten ûzerhalp der stat
sô daz sîn niemen würde gewar
vil gar verholne kom ich dar
mîn lîp dâ in daz bat gesaz
dâ von ich müede vil vergaz
mîn lîp mit freuden batte sich
die bader die dâ badeten mich
der einer mich erkande niht
dar nâch ein wunderlîch geschiht
in dem bade mir geschach
mit vreuden liep leit ungemach
wart mir dâ von wîbe kunt
dâ von sô wart mîn hertze wunt
sus saz ich in dem bade alhie
mîn kameraere dô von mir gie
in die herberge mîn zehant
er wolt mir bringen mîn gewant
ir sult für wâr gelauben daz
gar mînes gesindes ich eine saz
dâ von wil ich galauben wol
sich füeget schiere swaz wesen sol
ich hab ouch dar an zwîvel niht
swaz sô geschehen sol daz geschiht
des wart mir dâ ein teil bekant
ich sage iu wâmit ichz ervant
dô ich saz aleine hie
ein fremder kneht dô zuo mir gie
vil wol gekleit höfsch unde kluoc
ich sage iu waz der knappe truoc
einen tepich der was guot
den nam der kluoge hôchgemuot
für daz bat er in dâ leit
dar ûf sô legt er vrowen kleit
ein rîsen und ein röckelîn
die kunden bezer niht gesîn
ein gürtel der was kosterîch
dar zuo ein heftel wunneclîch
ein tschapel und ein vingerlîn
des vingerls stein was ein rubîn
rôt als ein vrowen süezer munt
der manlîch hertze machet wunt
dar zuo er einen brief dar leit
der brief mit süezen worten seit
wer mir diu kleinôt het gesant
daz tet er teuticlîch bekant
dô ich daz kleinôt dô gesach
mîn munt ûz grôzem zorne sprach
sagt an wem habt ir ditz her brâht
jâ ist mir des vil ungedâht
daz ichs iht nem als umb ein hâr
daz sült glauben ir für wâr
nu tragt ez ûz daz ist iu guot
ich bin gein iu niht wol gemuot
der knape sweic und gie zehant
dâ er zwên ander knehte vant
die truogen nâch im rôsen dar
gepletert vrisch und wol gevar
der streut er dar ûf mich sô vil
für wâr ich iu daz sagen wil
daz mich noch daz bat niemen sach
dar zuo der knappe nie wort gesprach
swaz ich gezurnt swaz ich gebat
er streut die rôsen umb daz bat
sô vil daz al diu dille gar
wart wünneclîch nâch rôsen var
dar nâch er mir mit zühten neic
swaz ich gesprach vil stille er sweic
er was für wâr mir unbekant
von mir sô gienc er alzehant
in grôzem zorne er mich lie
mîn kameraere dô zuo mir gie
und brâht mir al mîn badgewant
dô er ditz kleinôt bî mir vant
er sprach vil edeliu künegîn
wie nu waz sol ditze sîn
ir sît bestreut mit rôsen gar
ez ist hinne allez rôsen var
ich sprach dâ hâstu missetân
daz dû mich eine hâst verlân
daz muoz ich wol von schulden clagen
ditz hât ein knappe gar her getragen
rôsen kleinôt und gewant
der ist mir leider unbekant
des muoz ich von der wârheit jehen
daz ich in niemêr hân gesehen
dâ von muoz ich zornic sîn
er hât ez âne den willen mîn
allez zuo mir her geleit
daz ist mir inneclîchen leit
solhe unfuoge ich nie bekant
nu reiche mir mîn badgewant
ich wil alsô ungebat ûz gân
und ditz allez lâzen hie bestân
dô sprach der kameraere mîn
nein vrowe guot daz sol niht sîn
ez waere vil sêre missetân
wolt ir ditz kleinôt hie verlân
die bader nement ez zehant
dâ bî sô wurde sî bekant
diu iuz durch liebe gesant her hât
dâ von waere ez ein missetât
si ist lîht sô gefriunt ein wîp
daz ez iu gên möht an den lîp
daz ir sîn müestet schaden hân
ob ir ez wolt hie verlân
dâ von lâtz behalten mich
bî mînen triuwen daz rât ich
und wizet daz ez ist iu guot
ob ir hie mit wîslîch tuot
dâ mit ir sî und iuch bewart
biz daz ir endelîch ervart
wie sî vil guote sî genant
di ez iu ze liebe hât her gesant
sô sendet ez hin wider ir
ob ir welt des volget mir
si ist iu holt daz seht ir wol
dâ von man sî behüeten sol
ich wil ez dich behalten lân
durch anders niht wan ûf den wân
sô mir diu vrowe wirt bekant
diu mirz verholn hât her gesant
daz ichz sô sende hin wider ir
daz soltu wol gelouben mir
ich nimes von ir fürnamens niht
dâ würde mîn staete von enwiht
ich hân gehoeret her al mîn leben
daz iemen dem andern müge geben
iht guotes under sînen danc
ez waeren mîne sinne kranc
naem ich von anders iemen iht
wan von ir der mîn herze giht
ze vrowen und der ich wil leben
der dien ich immer umb ir geben
mîn lîp sâ ûz dem bade trat
und fuor verholn sâ in die stat
in mîn herberge durch gemach
des tages ich nie ûz gesach
man sach mich lachen doch niht vil
wan zornic muot niht lachen wil
daz wart vil volleclîchen schîn
des tages an al den freuden mîn
man sach mich lützel wunne heben
mir was leit daz man mir gegeben
het klênôt âne den willen mîn
dâ von sach man mich trûric sîn
ich trahte hin ich trahte her
ich gedâht alsô jâ herre wer
mac mir ditz kleinôt hân gesant
diu ist mir leider unbekant
ich gedâht ich sol den brief wol mir
hie heizzen lesen waz ob ir
nam geschriben dar an stât
den brief ich mir dô lesen bat
der was geschriben meisterlîch
er gruozte mich vil minneclîch
sîn gruoz der huob mich vil unhô
nu hoert den brief der sprach alsô
dô mir der brief dâ wart gelesen
man sach mich aber zornic wesen
ich was trûric aber als ê
mir tet herzelîchen wê
daz sî sich mir niht het genant
und mir ir kleinôt het gesant
daz was mir inneclîchen leit
daz nim ich hiut ûf mînen eit
waz sol ich dâ von sprechen mê
mir was leit mir was wê
ich was von zorn ungemuot
di naht gemach mîn was niht guot
von sorgen leid ich ungemach
sâ dô der ander tac ûf brach
eine messe vernam ich dâ
und zogt von danne schône sâ
mîn gezoc was ritterlîch
sus fuor ich gegen oesterrîch
dô ich kom an die bistnic
dô sach ich liehter schilde blic
gezimirt helme wîziu sper
gegen mir füeren schône her
die ritter die dâ gegen mir riten
die enpfiengen mich nâch friundes siten
si hiezen mich willekomen sîn
vênus vil edeliu künegîn
iuch hât got vrowe her gesant
ze freuden uns in ditze lant
wir sîn alle iwer künfte vrô
iwer lop muoz immer hô
stîgen daz habt ir versolt
iu sint die biderben alle holt
die mich dâ enpfiengen alsô wol
ein teil ich iu der nennen sol
ir wâren drîzic oder mêr
ir einer hiez gors wolfkêr
der was an tugenden sô volkomen
daz von im niht wart vernomen
dâ von ritters lop wirt kranc
der biderbe ie nâch êren ranc
ez sprach zuo mir der biderbe man
küneginne vrowe wolgetân
ich wil iuch einer bete piten
die vernemt mit guoten siten
daz ir vil edeliu künegîn
mich lâzet iwer gesinde sîn
iwer kamerampt sült ir
durch iwer güete enpfelhen mir
sâ dô er die rede gesprach
dô reit zuo mir von tozenpach
der ritterlîch gemuot gotfrit
er sprach nu hoert ouch wes ich bit
mich hât mîn herre her gesant
und heizet iuch vrowe in ditz lant
got und im willekomen sîn
iuch siht vil gern der herre mîn
von regenspurc ist er genant
des tuomes vogt vil wol bekant
ist der vil êre gernde man
swaz sô er iu gedienen kan
des ist er willeclîch bereit
daz nim ich wol ûf mînen eit
er dienet iu gar sunder wanc
durch guoter wîbe habedanc
er hât mich heizen an iuch gern
des ir in gern sült gewern
daz ir vil edeliu künegîn
in lâzet iwern marschalc sîn
er ist guotes unde muotes rîch
er wil iu dienen ritterlîch
durch iwer hôhe werdicheit
ist iu sîn dienst vil bereit
ich hiez in beiden sagen dô
daz ich ir waere ze amptleuten frô
swer aber der ampt mîn wolde gern
der muozs enpfâhen mit den spern
und muoz doch sîn alsô gemuot
daz er der tyoste rehte tuot
an allen dingen als er sol
der mac mîn ampt gewinnen wol
diu mînen ampt sint ritterlîch
und sint doch dâ bî kumberlîch
ez mac vil wol ein amtman mîn
verliesen al die êre sîn
er mac ouch vil wol brîs bejagen
dâ von bedarf mîn hof niht zagen
für wâr ich iu daz sagen wil
dar inne ist speres krachen vil
dô sprach von gors her wolfkêr
vrowe waz sol ich sprechen mêr
wan iwer hof stât ritterlîch
man wirt dar inne wol êren rîch
und wirt mir iwer kameramt
ich hânz ob got wil ungeschamt
und wilz ouch von iu mit den spern
enpfâhen swenne ir welt vil gern
dâ ze dreskirchen daz geschehen
sol ich hoere iu tugende jehen
ir sît ein sô gefüeger man
daz ich iuch gern ze gesinde hân
ir kunnet vrowen dienen wol
dâ von mîn lîp iuch êren sol
des dancte mir der biderbe man
er neig mir schôn und reit von dan
in hôhem muote alzehant
hin ze dreskirchen dâ er vant
sîn harnasch und sîn wâpenkleit
daz wart dâ schier an in geleit
gezimirt als ein engel er wart
der biderbe wan er guot niht spart
dô man in von mir rîten sach
von totzenpach der höfsche sprach
vil hôchgelobtiu künegîn
waz sol ich dem herren mîn
von iu sagen daz tuot mir kunt
durch iwer zuht hie an der stunt
mîn rîten iuch hie lützel frumt
gern mîn herre fruo gegen iu kumt
ir sult dem tuomvogt von mir sagen
wil sîn lîp brîs durch wîp bejagen
sô sol er mîn gesinde sin
und wirt sîn lîp der marschalc mîn
sô muoz er sper mit tyoste drumen
daz mac an êren im gefrumen
ich bin des amptes im bereit
und wil er werben werdicheit
der höfsche dô balde von mir reit
hin ze wienen dâ er seit
mit zühten gar die potschaft mîn
dem hôchgemuoten herren sîn
der was der botschaft vil gemeit
die naht er dô vil wol bereit
sich unde sîn gesellen gar
ir zimir wâren lieht gevar
in der zît kom ich geriten
hin ze dreskirchen dâ gebiten
mîn hete der vil biderbe man
des lîp untugende nie gewan
von gors der biderbe wolfkêr
kom gezimirt gegen mir her
sîn zimir als der sunnen schîn
schein mir dâ in die ougen mîn
dô ich in gegen mir komen sach
mîn munt ûz hôhem muote sprach
hie kumt der kameraere mîn
und wil von mir hie daz amt sîn
enpfâhen als ein ritter sol
des amptes mîn gan ich im wol
sît er ist alsô wol gemuot
daz er daz beste gerne tuot
dô wâpent ouch ich mich zehant
den helm mîn ich ze houbet bant
ich was gezimirt wunneclîch
wîchâ herre wîchâ wîch
ruoft ûz freuden an der stunt
dâ vil maniges ritters munt
wir stapften gegen einander sâ
dô wir zesamen kômen nâ
dô nam ich mit den sporn mîn
mîn orsse als tet ouch er daz sîn
di tyost wir dâ sô nâhen riten
mit kunst nâch ritterlîchen siten
daz sich die schilde dâ bêde kluben
und daz diu drumzun hôhe stuben
ûf beiden helmen daz geschach
daz man diu sper dâ bresten sach
sus het der kameraere mîn
enpfangen von mir daz amt sîn
dar nâch mich zehen ritter sâ
bestuonden ritterlîchen dâ
der tyost dâ siben sper zebrach
ir drî man dâ vaelen sach
die schamten des vil sêre sich
reht einlef sper verstach dâ ich
ich gab den siben vingerlîn
und ouch dem kameraere mîn
der het ez ritterlîch geholt
im wâren di biderben alle holt
er het vil ritterlîche site
dâ liebte sich der biderbe mite
den vrowen und der werlde gar
er was gar aller schanden par
daz was der kameraere mîn
der het dô die gesellen sîn
und sich selben wol gekleit
selbe aht in ritterlîchiu kleit
ze fuozen er sâ zuo mir gie
mîn harnasch er von mir enpfie
dar an sô hiez er legen vlîz
daz er gemachet würde wîz
ze fuozen zeumt er mich zehant
in mîne herberge dâ ich vant
nâch mînem willen guot gemach
der höfsche zuo mir güetlîchen sprach
vrowe iu ist gemaches nôt
der hôchgemuote dô gebôt
daz man mîn herberge sparte zuo
dâ was ich biz des morgens fruo
sâ dô mir komt der ander tac
nu hoeret wes mîn lîp dô pflac
der wart vil wunneclîch gekleit
in wîziu liehtiu vrowen kleit
ich wart ê nie gekleidet baz
wan ich für wâr wol weste daz
daz mîn hôhe minne gernder lîp
des tages saehe manic schoene wîp
mîn lîp wart ê nie baz gecleit
dô mîn gesinde wart bereit
dô huob ich mich zehant von dan
von gors der vil biderbe man
der werde kameraere mîn
der wolte dô des niht lâzen sîn
er zeumt ze den fuozzen dannen mich
er het vil wol gekleidet sich
ich was vrô ich was gemeit
für malanstorf diu strâz ich reit
dâ widerfuor mir alzehant
ein kneht den ich vil wol bekant
der kunde höfscher niht gesîn
er was für wâr der bote mîn
dô ich in gegen mir rîten sach
vil herzenlieb mir dran geschach
mit zühten mir der höfsche neic
mîn dancen ich gein im versweic
für in sô reit ich balde dâ
er huob sich höfschlîch nâch mir sâ
und sanc ein liet sâ an der stunt
dâ mit sô tet er mir daz kunt
daz er mir braeht die botschaft
diu mir gaebe hôhez muotes kraft
daz liet mir in daz hertze klanc
daz dâ der höfsche kluoge sanc
ez tet mir innerclîchen wol
wan ich dâ von wart freuden vol
ez dûht mich süeze ez dûht mich guot
von im wart ich vil hôchgemuot
mîn muot stuont ûf gedingen hô
nu hoert daz liet daz sprach alsô
sâ dô ich daz liet vernam
von vreuden wart mîn trûren lam
ich trahte her ich trahte hin
jâ herre wie gesprich ich in
sô daz ez iemen hie verstê
got gebe daz ez mir wol ergê
ich muoz für wâr den boten mîn
vernemen und al die botschaft sîn
dô ich der sprâche mich bewac
dâ bî der strâze nâhen lac
ein schoeniu owe dar reit ich
mîn kameraere der vleiz des sich
daz iemen nâch mir rite dar in
mîn bote was höfsch und het ouch sin
der huob sich anderhalbe dar
sô daz des niemen wart gewâr
iu sî für wâr von mir geseit
in die owe selbe fünft ich reit
sâ dô ich dar komen was
do erbeizt ich ûf daz grüene gras
aleine ich in die owe gie
dâ ich den boten mîn enpfie
ich sprach vil lieber bote mîn
du solt mir willekomen sîn
er sprach ich nim des gruozes niht
er waer der botschaft mîn enwiht
kniet ir niht balde gegen mir nider
ich füer die botschaft mîn hin wider
zehant als er die rede gesprach
vor sînen fuozen er mich sach
knien als ich spraeche mîn gebet
mîn lîp daz willeclîchen tet
er sprach nu stêt ûf sîn genuoc
nie man sô hôhen prîs getruoc
daz ich iu sage solt ichz im sagen
er müeste hôchgemüete tragen
und müest von schulden wesen vrô
iu mac der muot wol stîgen hô
ich hân iu solhiu maere brâht
der iu ze saelden ist gedâht
iuch heizet willekomen sîn
iwers hertzen meienschîn
si hiez iuch grüezen minneclîch
und giht ob ir sît freuden rîch
des sî si herzenlîche vrô
si hât enboten iu alsô
daz sî von iwer werdicheit
in hertzen hôchgemüete treit
diu schoene tugentrîche giht
si habe an iwern êren pfliht
swaz sô iu êren sî geschehen
des welle sî für saelde jehen
ir habt die vart durch sî getân
dâ von wil sî des êre hân
swaz sô iu êren widervert
dâ mit ir trûren wirt verzert
ir mügt wol hôhes muotes sîn
sî hât ditze vingerlîn
iu ze liebe her gesant
daz hât si an ir wîzen hant
getragen mêr danne zehen jâr
daz hiez si sagen iu für wâr
ir sült für wâr gelauben daz
si ist iu holt gar sunder haz
dô ich daz vingerlîn enpfie
ich kniet nider an diu knie
ich kust ez sâ wol hundertstunt
dâ mit tet ich im liebe kunt
ich sprach sô wol mich immer wol
ditz kleine vingerlîn mir sol
immer geben hôhen muot
ez muoz mir sîn für trûren guot
immer mêr die wîle ich lebe
wol mich der wunne pernden gebe
mir muoz ditz kleine vingerlîn
vil liep in mînem herzen sîn
wan ez mir gibt vil hôhen muot
ich hân ez lieb für allez guot
und liep für allez daz ich hân
und immer mêr gewinnen kan
wol mich daz ich ie wart geborn
wol mich daz ich si hân erkorn
ze vrowen über mînen lîp
si reine süeze saelic wîp
si vrowe ob al den vreuden mîn
si ist mînes herzen freuden schîn
si ist mîner hôhen vreuden gebe
ich dien ir al die wîle ich lebe
swaz ich vil minne gernder man
ir immer mêr gedienen kan
des hât si mir gelônet wol
ob ich die wârheit sprechen sol
nie man sô hôhez lop getruoc
im waere der werdicheit genuoc
diu mir hie ist von ir geschehen
des muoz ich von der wârheit jehen
dô sprach zuo mir der bote mîn
ir sult niht langer bî mir sîn
ir schült gein wienen schiere varn
daz iuch dâ müeze got bewarn
des ist iu nôt gar endelîch
si sint vil hôhes muotes rîch
die iu dâ wartent mit den spern
iuch sehent die hôchgemuoten gern
ich sprach vil lieber bote mîn
du solt mîn gar âne angest sîn
wie kunde iht leides mir geschehen
sît daz ich dich hoere jehen
daz mir mîn vrowe genaedic sî
und waere ir ieglîches drî
die mir dâ wartent mit den spern
ich trûwe si alle wol gewern
sus schiet ich von dem boten dan
reht als ein hôch gemuoter man
ich was vil hertzenlîchen vrô
mîn muot gestuont mir nie sô hô
ich gedâht ich sol hie speres krach
machen und den ungemach
füegen die sich wâpent hie
ze mînen pferden ich dô gie
mîner knehte dô einer sprach
dô er mich zuo im komen sach
vrowe wâ sît ir hin gewesen
ir künnet lange bluomen lesen
ich sprach ich hân ein plüemikîn
gebrochen des daz herze mîn
muoz immer wesen hôch gemuot
ez ist mir gar für trûren guot
des soltu mit mir loben got
nu rîte hin und wis mîn bot
und sage den rittern daz si sich
wâpen schier als tuon ich mich
ich wil aber der vrowen mîn
mit speres krach dienunde sîn
du solt in von mir sagen sô
mir stâ der muot ze vreuden hô
sâ dô der bote von mir reit
und er den hôchgemuoten seit
daz mîn lîp het tyoste ger
si sprâchen alle harnasch her
die hôchgemuoten balde sich
zimirten dâ als tet ouch ich
ich wart gezimirt schône sâ
in liehtiu wâpenkleit aldâ
mîn zimir was des tages guot
ich wart ê nie sô hôchgemuot
ich het ein starkez sper genomen
dô sach ich gegen mir her komen
von horschendorf den biderben man
er wolt ôt aber mich bestân
er het vil gern ein vingerlîn
verdienet mit der tyoste sîn
ich sage iu kürzlîch wie ez geschach
zehen sper ich dâ ûf im verstach
daz er der tyost gar vaelet mîn
dâ von sach man in zornic sîn
sîn zehendiu tyost alsô geschach
mîn ros er durch daz houbet stach
daz ez vil kûme dâ von genas
diu tyost dem biderben leide was
sâ ûf ein ander ros ich saz
ir sült für wâr gelouben daz
ich het dâ gern gestochen mêr
dô kom von gors her wolfkêr
der werde kameraere mîn
er sprach hie sol sîn nimêr sîn
ich lâze iuch stechen nimêr hie
durch sîne bet ich ez dô lie
dô entwâpent ich mich zehant
und leit an mich wîplîch gewant
dar în wart ich vil wol gekleit
mîn lîp dô gegen wienen reit
mit mir wol ahzec ritter guot
dar zogten durch ir hôhen muot
gezimirt alle ritterlîch
ir was vil maniger muotes rîch
mîn lîp was ouch von herzen frô
mîn muot gestuont mir nie sô hô
ich vreut mich von der vrowen mîn
mich vreut daz kleine vingerlîn
daz diu vil guote mir het gesant
abe ir vil linden wîzen hant
daz was mîn trôst für ungemach
ich was vil vrô swenne ich ez sach
ich het vil hôhe minne ger
dô reit die strâze gegen mir her
der ritterlîche gemuot tuomvogt
ich sage iu wie er gegen mir zogt
der hôchgemuot het minne gir
vor im fuort man ein banir
zetal gehalbet wîz unde rôt
dem biderben was nâch êren nôt
dar nâch fünfzec armbrustschützen sâ
zogten dêswâr schône dâ
die fuorten ir armbrust alle enbor
den zôch man fünfzec louffer vor
die wâren schoen und snel genuoc
der ieslîcher ûff im truoc
ein türksen satel veste gar
sus zogt gein mir der schützen schar
dar nâch sâ fünfzec knappen riten
gekleidet wol nâch knehte siten
ir zwên und zwên die strâze her
der ieslîchem man ein sper
fuort bî einem louffer guot
ir herre was vil hôchgemuot
daz wart dâ an der verte sîn
gein mir vil volleclîchen schîn
ir sült für wâr gelouben mir
man fuort dar nâch aber ein banir
diu was reht als diu êrste gevar
dar nâch sô sach man ziehen dar
fünfzec ros als manigen schilt
man dâ bî fuort dâ nie gezilt
was dannoch durch tyoste loch
si wâren niwe und lieht dannoch
die schilt gelîche wâren gar
ir ober teil daz was gevar
schône beltzvêch wîz unde blâ
wol underscheiden hie unde dâ
daz nider teil daz was gar golt
under dem wâpen was geholt
ê vil offte vrowen danc
und etelîch süezer umbevanc
dar nâch fuort man driuhundert sper
gar starc genuoc daz was ir ger
den man diu sper dâ fuorte mit
daz man mit zühten für mich rit
die kneht gein mînem gruoze swigen
mit grôzen zühten si mir nigen
sie zogten für mich schône dâ
dar nâch sô sach man rîten sâ
reht funfzec ritter hôchgemuot
in cappen grüen di wâren guot
und ouch vil meisterlîch gesniten
die hôchgemuoten gegen mir riten
ich wart von in enpfangen wol
des dancte ich als man danken sol
vriundes grüezen âne wanc
was gegen in mîn habedanc
von ir gesmîde was grôzer klanc
diu minne ir etslîchen twanc
mit ir vil starcken kraft alsô
daz man in sach dâ von unvrô
ir was ouch maniger hôchgemuot
diu minne alsô ir friunden tuot
si tuot dem wê si tuot dem wol
si gibt mit seufzen hertzen dol
dar nâch der biderbe tuomvogt reit
ich sage iu wie er was gekleit
ez fuort der êre gernde man
von scharlach ein cappen an
dar ob sô fuort er einen huot
der was von pfânsvedern guot
gemachet dêswâr meisterlîch
er was von berln kosterîch
sîn roc von einem pfelle was
des varwe was grüen alsam ein gras
ir sult für wâr gelauben mir
dâ was von golde ûff manic tier
gemachet daz vil liehte schein
er het an sîniu beidiu bein
zwô swarze hosen guot geleit
sus was der biderbe man gekleit
er fuort zwên sporn guot genuoc
ein pferde den hôchgemuoten truoc
daz was starc vil sanft ez gie
jâ hân ich sît noch dâ vor nie
sô rehte schoenes niht gesehen
des muoz ich von der wârheit jehen
der zoum und ouch der satel sîn
die kunden bezzer niht gesîn
dô er mich zuo im rîten sach
der hôchgemuot höfschlîchen sprach
vênus vil edeliu künegîn
ir sült mir willekomen sîn
an swiu ich iu gedienen kan
daz wirt vil willeclîch getân
mit rehten triwen sunder wanc
daz ist mîn muot und mîn gedanc
ich neig im unde hiez im sagen
ich wolde im holdez hertze tragen
mit triwen âne valschen muot
sît er vor schanden waere behuot
und daz er durch sîn werdicheit
mir dienstes waere alsô bereit
dâ von sô wüehs in allen wîs
von grôzem reht sîn hôher brîs
er sprach vil edeliu künegîn
ich wil iu immer diende sîn
iwer marschalcampt mir her
lîhet daz ist al mîn ger
dar an wil ich iu dienen wol
mit rehten triwen als ich sol
vil edeliu küneginne guot
ich trage iu diensthaften muot
der tuomvogt sprach aber vrowe mîn
möht ez in iwern hulden sîn
ich wold des marschalcamptes mich
hînt underwinden füegt ez sich
herbergen wold ich in der stat
gewalticlîch ez ist mîn rât
daz hie die herberge von iu nem
ein ieslîch ritter als im daz zem
ich sprach vil lieber marschalc mîn
swaz ir gebietet daz sol sîn
ir sît sô ritterlîch gemuot
swaz sô ir mir ze dienest tuot
daz mir daz allez wol behaget
iu sî für wâr von mir gesaget
swaz sô ir êren bietet mir
dâ von sô êren rîchet ir
dâ mit der tuomvogt alzehant
mit freuden gegen wienen rant
sîn schützen und sîn knappen gar
dar mit im gâhten daz ist wâr
sîn ritter bî mir hie beliben
mit freuden wir den wec vertriben
ir schimpf was gegen mir zühterîch
und ir gebaerde ritterlîch
dô der tuomvogt ze wienen quam
er herbergt sô als daz vol zam
in al der stat gewalticlîch
da enwas dehein burgaer sô rîch
er müest in dâ herbergen lân
dô daz herbergen was getân
der tuomvogt dô die leute bat
mit zühten leben in der stat
dô mîn kunft den vrowen dar
wart gesaget gar für wâr
dô wart vil manic kostlîchez kleit
an maniger vrowen lîp geleit
si kleideten sich enwiderstrît
ir ieslîchiu het des nît
ob sich diu ander kleidet baz
der truoc si sâ darumbe haz
der vrowen muot ist sô gestalt
sî sîn junc oder alt
si habent gern gewandes vil
swelhiu sîn doch niht tragen wil
diu hât ez gern mac sîz bejagen
darumbe daz si müge gesagen
und wolde ich ich waer baz gekleit
danne mangiu diu ez vil gern treit
guot kleit den vrowen schône stât
ez ist mîn tumbes mannes rât
daz man sî gern kleide wol
sît daz ein man sîn guot wîp sol
reht haben als sîn selbes lîp
ein biderbe man sol sîn guot wîp
reht haben als sich selbe gar
den rât den gib ich offenbâr
die vrowen wâren wol gekleit
ze wienen dô ich zuo in reit
die gazzen wâren alle vol
von vrowen daz tet mir sô wol
daz ich dâ von wart hôchgemuot
ich sach dâ manige vrowen guot
von den wart ich enpfangen sô
daz ich sîn wart von herzen vrô
dô ich ze wienen kom geriten
vor mîner herberge mîn gebiten
het ein êre gernder man
den ich vil wol genennen kan
er hiez von küenringe hadmâr
mit einer ritterlîchen schar
mich der hôchgemuot enpfie
hurtâ hurtâ wie ez dâ gie
vil ritterlîch wart dâ antphanc
vor mîner herberge was gedranc
von einem buhurt der was grôz
mit schilden vil manic grôzer stôz
wart dâ gestôzen daz ist wâr
von küenringen mîn her hadmâr
enpfie mich mit einem buhurt dâ
in mîne herberge reit ich sâ
in eine line saz dâ mîn lîp
ich was gekleidet als ein wîp
daz man mich in der line dâ sach
daz fuoget dem biderben ungemach
der buhurt gie her unde dar
mit rotten er sich vaste war
dâ wart grôz hurten niht vermiten
die jungen dâ nâch brîse riten
dô ich die ritter ungemach
sô ritterlîchen lîden sach
dô hiez ich sagen dem marschalk mîn
daz er siz alle baet lâzen sîn
dô er sî des von mir gebat
den buhurt lie man an der stat
er wart durch mich fürbaz vermiten
ze herbergen sî dô alle riten
der tac was an den âbent komen
der buhurt ende het genomen
nâch mînem boten wart gesant
von mir der kom mir alzehant
mit im ich von den leuten gie
dâ ich in anderstunt enpfie
ich sprach vil lieber bote mîn
du solt ôt aber willekomen sîn
du solt mir ûf dîn triwe sagen
und die wârheit niht verdagen
wie sich die vrowe mîn gehabe
daz sag mir wol gezogner knabe
ob sî sî trûric oder vrô
stât ir der muot ze vreuden hô
sô kan mir nimmer missegân
von ir ich al mîn vreude hân
si ist an der al mîn saelde stât
sî ist diu den dienst mîn hât
daz ich ir einer immer lebe
si ist gar mîner vreuden gebe
dar zuo gar mîner êren wer
ir hulden ich mit riwen ger
ich hân ze vrowen sî erkorn
ich bin ze dienest ir geborn
mîn bot der sprach zehant alsô
si gehabt sich wol und ist vil vrô
ich hôrt di tugentrîchen jehen
swaz sô iu saelden waer geschehen
des waer si hertzenlîchen vrô
ez sprach die reine süeze alsô
swaz sô im êren widervert
dâ von ist vreude mir beschert
ir sult für wâr gelauben daz
si ist iu holt gar sunder haz
daz hât si iu erzeiget wol
sît ich die wârheit sprechen sol
dâ mit daz sî iu hât gesant
ab ir vil linden wizzen hant
bî mir ein kleinez vingerlîn
daz sol ir liebe wârzeichen sîn
ich sage iu daz diu guote giht
si habe an iwern êren pfliht
swaz sô iu êren widervar
daz zel si ir für saelde gar
ir sît ir liep si sî iu holt
daz habt ir wol gein ir geholt
mit ritterlîcher arebeit
daz hât diu guote mir geseit
ich sprach sô wol mich immer wol
sît ich der werden dienen sol
gar mit ir willen mîniu jâr
daz tuot mir alsô sanfte gar
daz ich dâ von bin hôchgemuot
niht dinges mir sô sanfte tuot
sô swenne ich ir iht dienen sol
daz weiz für wâr got von mir wol
bote nu soltu râten mir
wol als ich getrûwe dir
ich sage wes ich hân gedâht
sâ als diu vart mîn wirt volbrâht
nu merke reht waz ich dir sage
dar nâch sâ an dem ahten tage
wil ich turniren mac ez sîn
ze dienest aber der vrowen mîn
der koste kleine mich bevilt
fünfzic ritter mînen schilt
dâ ze dem turneye müezen tragen
mit den wil ich dâ brîs bejagen
gezimirt süln si schône sîn
alle von dem schilde mîn
ze niwenburc sol daz geschehen
dâ sol man vrowen dienen sehen
under schilden ritterlîch
bot ich bin sô muotes rîch
warden von dem vingerlîn
ez muoz für wâr mîn ende sîn
oder ich gedien ir eteswaz
dâ von ich ir gevalle baz
gein ir alsô mîn hertze stât
bot nu sprich waz ist dîn rât
herre ich râte iu daz vil wol
swâ mit ein ritter dienen sol
des sült ir sîn vil bereit
mit lûterlîcher staeticheit
ir mügt ir gerne dienen vil
si mac gelônen sô si wil
dar zuo ist sî sô wol gemuot
daz sî iu doch genâde tuot
iu sî für wâr von mir gesagt
der turney mir vil wol behagt
ir sült daz wizzen endelîch
ir werdet dâ von vil êren rîch
er muoz von reht gevallen wol
niemen iu in leiden sol
sît iu der muot ûf êre stât
sô ist der turney gar mîn rât
vil lieber bote ich bite dich
des dû solt wol geweren mich
ob ez mit fuoge müge sîn
sô reit ôt aber ze der vrowen mîn
und bit si durch ir werdecheit
der got hât vil an sî geleit
daz sî ir klênot sende mir
zuo disem turney bî dir
nu bit si durch ir hôhe tugent
und durch ir reine süeze jugent
daz sî mir sende eteswaz
dâ bî ich müge erkennen daz
daz sî den dienest mîn für guot
nem sô wirde ich hôchgemuot
ob ich kleinôt sol hân
sô kan mir nimmer missegân
herre unde friunt ich rîte dar
got iwer saelde an mir bewar
ich wirbe ez als ich beste kan
ob mir diu guot wol getân
daz kleinôt gibt als ir dâ gert
und wird ich des von ir gewert
ob sî iu sô genaedic ist
sô kum ich iu in kurzer frist
nu var alsô got müez dîn pflegen
dar und dan ûf dînen wegen
müeze dir saelde volgen mit
der bet ich got von hertzen bit
wirdestû des kleinôdes dort gewert
sô hân ich daz mîn hertze gert
dâ mit sô müeze dîn pflegen got
vil lieber friunt getriwer bot
der bot schiet von mir sâzehant
ich gie dâ ich gerihte vant
mîn bette dar an ich beleip
biz daz der tac die naht vertreip
eine messe ich dô vernam
und enpfalch mich gote als daz zam
wan âne in niemen êre mac
behalten einen halben tac
dô ich den segen dâ enpfie
in mîne kamer ich dô gie
dâ wart ich gewâpent wol
alsô von reht ein ritter sol
der sînes lîbes angest hât
und dem der muot ûf êre stât
dâ leit ich über daz harnasch mîn
ein wîz gevalden röckelîn
dô ich daz röckel an geleit
einen gürtel drîer vinger breit
gurt ich über daz röckel dâ
und spien ouch für den buosem sâ
ein spanne breitez heftelîn
daz kunde ouch bezzer niht gesîn
einen slegir ûf daz houbet ich leit
sus was mîn lîp aldâ gekleit
mîn muot der stuont zewâre hô
mîne busûnaer ich dô
hiez blâsen unde machen schal
der schal vast in die stat erhal
den rittern tet man dâ mit kunt
daz ich bereit was an der stunt
under in was vil maniger vrô
zuo mir sô zogtens alle dô
ich gie mit vreuden sâ zehant
dâ ich mîn orsse verdecket vant
mit einer decke silberwîz
dar an mit howen grôzer vlîz
was von meisters hant geleit
der meister der die decke sneit
der kunde manige spaehen snit
dâ er sîn loen wol diente mit
daz ros was starc snel unde guot
dar ûf saz ich vil hôchgemuot
ûf ritterschaft stuont al mîn ger
man fuort dâ mit mir drîzic sper
diu wâren elliu silbervar
mîn slogir dacte mîn antlütz gar
dar durch ich doch vil wol gesach
nu hoeret waz des tages geschach
dô ich ûz mîner herberge reit
selbe ahte hete sich gekleit
von gors der kameraere mîn
sîn kleider kunden niht gesîn
bezzer danne si wâren dâ
er nam mich bî dem zoume sâ
ze füezen zeumt er mich von dan
mit mir reit dâ manic biderbe man
bî mir was daz gedranc vil grôz
die lin dâ wâren niender blôz
si sâzzen alle vrowen vol
ir blic tet mînem hertzen wol
ich sach dâ vil manic schoene wîp
des wart vil hôchgemuot mîn lîp
vrowen schowen sanfte tuot
ir grüezen gibt vil hôhen muot
sanft ich durch die stat dô reit
wol hundert ritter wol gekleit
ûf schoenen pferden bî mir riten
ir kleider wâren wol gesniten
und allez ir gesmîde guot
si wâren ritterlîch gemuot
si sungen unde wâren vrô
seht dirre sus der ander sô
dâ bî ouch sehzic ritter riten
gewâpent wol nâch ritters siten
ir wâpenkleit was wunneclîch
und ir gezimir costerîch
ir eteslîches wâpenkleit
mit liehte dâ gegen der sunne streit
si wâren gezimirt alle wol
und ritterlîchez muotes vol
sus kom ich ûf daz velt geriten
dâ mîn vil schône het gebiten
der ritterlîch gemuot tuomvogt
dô er sach daz ich zuo im zogt
der hôchgemuot dô alzehant
den helm sîn ze houbet bant
und nam in sîne hant ein sper
ze vrowen dienen was sîn ger
gezimirt was der biderbe man
als ich iu wol gesagen kan
ein rûsch von pfânsvedern guot
fuort ûf dem helm der hôchgemuot
den aller hande untugende vlôch
diu rûsch was wol ellen hôch
gebunden ûf den helm sîn
mit einer rîsen guot sîdîn
der biderbe leit umbe êre nôt
von einem samît der was rôt
was sîn wâpenroc gesniten
dar an was howen niht vermiten
ein îsen als ein eychîn blat
der höfsche dâ mit in howen bat
dâ mit wart er gehouwen gar
sîn decke was alsam gevar
er warp vast umbe der minnen solt
sîn schilt was niderthalben golt
daz ober teil was peltzvêch gar
sus truoc den schilt der schanden par
sîn orsse was snel starc unde guot
er was vil ritterlîch gemuot
ûz êren er nie fuoz getrat
daz wart wol schîn an maniger stat
von gors der kameraere mîn
sprach vrowe vil edeliu künegîn
hie kom der tuomvogt gegen iu her
nu nemt in iwer hant ein sper
und sitzet vaste daz ist iu guot
er ist vil ritterlîch gemuot
dar zuo ist er ein starker man
sîn ritterschaft er vil wol kan
ich tet als mich der biderbe hiez
ein sper man in die hant mîn stiez
nu was ouch für den tuomvogt komen
ein ritter het sich für genomen
daz was iedoch dem tuomvogt leit
ein snellez orsse der biderbe reit
von stîer sô was er genant
gundacker und was wîte erkant
der biderbe vaste gegen mir treip
der tuomvogt dort ouch niht beleip
si triben beide enwiderstrît
gegen mir des was ouch zît
daz ich mîn orsse mit sporn nam
mîn lîp vil vaste dâ gegen in quam
des vordern vaelt ich gerne sâ
den hindern traf mîn tyost aldâ
dâ schilt und helme zesamen gât
und dâ den hals daz collir hât
beslozen dâ traf in mîn hant
sô daz daz collir wart entrant
und daz der starke biderbe man
ein teil sich neigen dâ began
daz in mîn tyost niht dâ vermeit
daz was zewâr uns beiden leit
sus wart mîn tyost aldâ geriten
ob mich ir beider sper dâ miten
nein ir tyost alsô geschach
daz ieslîcher wol verstach
sîn sper ûf mir daz ist alsô
der von stîer der was des vrô
daz er von mir ein vingerlîn
verdient dâ mit der tyoste sîn
daz gedranc was alsô grôz
ûf dem velde daz mich verdrôz
si drungen dort si drungen hie
si drungen sô seht daz ich nie
moht dâ gewinnen einen rinc
daz was mir doch ein müelîch dinc
mîn buneiz muost dâ sîn unlanc
mit dringen man mich des betwanc
den biderben den was gegen mir ger
vil ofte ir drî ranten her
mit einander gegen mir
sô grôz was dâ ir tyoste gir
swanne ich daz sach gelaubet daz
mit kunst ich deste vaster saz
swanne ich si sach sus gegen mir varn
ich bat mîn êre got bewarn
mit kunst ich vaste des tages reit
dâ von der hurt mich dâ vermeit
het ich mit kunst dâ niht geriten
sô het der hurt mich niht vermiten
daz velt was allez ritter vol
dâ wart manic sper verstochen wol
durch vrowen von der ritter hant
und vil manic harnaschrinc entrant
dô ich wol zweinzic sper verstach
nu hoeret waz mir dô geschach
ein ritter kom dâ gegen mir
der het vil hôhe minne gir
von strîtwisen mîn her kuonrât
was er genant vil hôhe tât
het sîn lîp durch wîp getân
er was für wâr ein biderber man
er treip gein mir vast ûf den hurt
ein starkez sper der biderbe fuort
daz er ûf mîner brust verstach
daz ez mir durch die blaten brach
dô traf ouch in diu tyoste mîn
oberhalp des schildes sîn
an den hals daz im bekant
wart ritters vallen ûf daz lant
von des biderben mannes val
wart ûf dem velde grôzer schal
ez sprach in spotte maniger sus
warte wie die küneginne vênus
die ritter stichet nider hie
ich sach bî mînen zîten nie
vrowen alsô vellen man
als sî die ritter vellen kan
dô gab man mir ein ander sper
dô kom vil schône gegen mir her
von totzenbach mîn her sîfrit
wie nâhen mir der biderbe rit
daz sag ich rehte als ez geschach
sîn sper er ritterlîch verstach
und zart mir mit dem schilde sîn
den stûchen von dem röckelîn
dô vaelt ouch sîn mîn tyost niht
ich traf in dâ der helm lieht
gibet den ougen iren schîn
aldâ traf in diu lantze mîn
alsô daz al des helmes bant
gar brâsten und daz ûf daz lant
viel der helme wizzet daz
der biderbe ritterlîch gesaz
dar nâch ich reht niun sper verswant
vil ritterlîch mit mîner hant
mîn schilt der was zestochen gar
bî mînen triwen daz ist wâr
er was zestochen dort unde hie
daz er wan bî dem riemen hie
dô kom der tuomvogt alzehant
den schilt nam er mir von der hant
und bant mir abe den helm mîn
er sprach vil edeliu künegîn
ich lâz iuch hie niht stechen mêr
ir habt verstochen drîzic sper
hie des ist iu alze vil
niht mêr ich ius gestaten wil
mich nam der hôchgemuote man
sâ bî dem zoum und zoumt mich dan
mit mir er von den leuten reit
dâ ein tepich was nider geleit
dar ûffe entwâpent ich mich dâ
und kleite mich als ein vrowe sâ
ich wart dâ schiere wol gekleit
in kostlîchiu vrowen kleit
ez wart nie vrowe gekleidet baz
ûf ein schoene pferd ich saz
ich reit dâ ich tjostiren sach
dâ liten ritter ungemach
mit ritterlîcher arebeit
vil maniger ungemach dâ leit
man tyostirte dort unde hie
vil manic schoene tyost ergie
ûf dem velde was grôzer krach
vil drumzun man dâ vallen sach
dâ wart verstochen vil manic sper
waz sol ich iu sagen mêr
wan daz dâ was schoen ritterspil
dâ wart getyostiret vil
und manic schoene tyost geriten
mit kunst nâch ritterlîchen siten
dâ manic schoen puneiz geschach
dô mîn lîp des gnuoc gesach
di ritter ich ez lâzzen bat
dô zogt wir sâ gar gegen der stat
mîn lîp mit zühten was gemeit
ein ritter sâ dô zuo mir reit
der sprach vil edeliu künegîn
iu hât enboten der herre mîn
von küenringen mîn her hademâr
er welliu dienen sîniu jâr
darumbe daz ir hie bîtet sîn
vil hôch gelobtiu künegîn
biz daz sîn lîp gewâpent sich
des hiez er vrowe iuch biten mich
daz er verstaeche gein iu ein sper
noch hînt daz ist des helden ger
swaz iwer wille dar an sî
daz enbietet im vrowe wandels vrî
ich sprach nu sagt hern hademâr
daz mîn lîp ist hînt müede gar
daz er daz durch sîn fuoge tuo
und sich enhalt unz morgen fruo
und wil er danne zehen sper
verstechen gern ich in des wer
ich weiz wol er ist sô wol gemuot
daz erz mit guotem willen tuot
der bot sprach edeliu künegîn
er solz hînt gern lâzzen sîn
sît irs im morgen sît bereit
dâ mit der bote von mir reit
unde sagt hern hademâr
swaz ich im enbôt mit zühten gar
er sprach ich hânz wol für guot
sît sî ez morgen gerne tuot
dâ mit reit ich an mînen gemach
ein rede man dô dâ von mir sprach
diu was mir hertzenlîchen leit
man sprach diu küneginne hât verseit
hern hademâr ir tyoste hie
daz tet si für wâr ritter nie
ich waen siz darumbe hât getân
daz man des giht er minne die man
dô diu rede alsô verre quam
daz si her hadmâr vernam
ir sült für wâr gelouben daz
er wart mir hertzenlîch gehaz
daz was doch âne die schulde mîn
er sprach ez muoz die künegîn
umbe dise rede geligen nider
des vleiz er sich vil sêre sider
in mîner herberge was ich dô
und het gemach mîn muot stuont hô
ein ritter kom zuo mir zehant
der iu von mir hie wirt genant
von küngesbrunne der biderbe man
her engelschalc der nie gewan
deheinen unritterlîchen muot
er het von schanden sich behuot
der biderbe tet mir an der stunt
durch sîne zuht vil heinlîch kunt
daz mir her hadmâr waer gehaz
und sagt mir reht gar umbe waz
er warnte des durch triuwe mich
her hademâr der hât sich
vermezzen tiwer er füege iu leit
daz hân ich iu durch guot geseit
ich sprach des mac wol werden rât
swen er gein mir geschaffen hât
mit hurt dem mac dâ schade geschehen
als lîht als mir daz lâze ich sehen
swer mich mit hurt sol rîten nider
ich trîbe mîn orsse gein im hin wider
alsô daz er lîht an der zît
ze hûffen mit mir nider lît
doch dancte ich dâ dem biderben man
des warnens des er het getân
mich dâ mit schiet er von mir
ze ruowen was dô al mîn gir
durch ruowe ich an dem bette lac
biz daz mir kom der ander tac
dô kleit ich mich und reit von dan
mit mir reit dan manic biderbe man
ich het mich aber wol gekleit
gein niwenburc mîn lîp sâ reit
über die tuonowe fuor ich dâ
und reit enhalp ze niwenburc sâ
dâ mîn wol hundert ritter biten
die biderben schône gegen mir riten
si vlizen des mit willen sich
daz sî dâ schône enpfiengen mich
ez was dannoch des morgens fruo
mit ritterschaft wir griffen zuo
dâ wart ein schoene ritterspil
der ritter was dar komen vil
dâ von ich sîn dâ fruo began
dâ was vil manic biderbe man
dâ zimirt maniger wol den lîp
durch die vil reinen süezzen wîp
ich was ouch dâ gezimirt wol
von reht ich iu nu sagen sol
wer dâ des êrsten mit mir stach
her gotfrit von totzenpach
was genant der biderbe man
sîn lîp untugende nie gewan
er warp umbe vrowen umbevanc
vil guotiu liet er von in sanc
dar nâch von stentz her uolrîch
mit mir dâ tyostirt ritterlîch
nâch dem her otte von ottenstein
ein sper verstach daz was niht klein
ûf mir dô kom der starke man
von kyowe unde rante mich an
sîn sper er durch den schilt mîn stach
daz man vil verre hôrt den krach
von hakenberc der arge heinrîch
mit mir dâ stach vil lobelîch
der was an guote gar verzagt
und het iedoch sîn lîp bejagt
mit ritterschaft vil hôhen prîs
der karge was an guote wîs
und was ouch manlîches hertzen gar
diu beidiu diu sint von im wâr
ich nants iu gar wol sunderlîch
die dâ mit mir vil ritterlîch
stâchen wan daz ich weiz wol
daz man diu maere kürzen sol
swâ man mit fuoge immer kan
dâ was manic minne gernder man
in vrowen dienste schône kumen
die sach man sper mit dyoste drumen
des tages mit tyost mir daz geschach
daz man mir von dem houbet stach
für wâr drîstunt den helm mîn
den ich mit snüeren doch sîdîn
ûf gebunden het vil wol
als man die helm binden sol
daz ich dâ von geneigt mich nie
des wundert jene dise unde die
diu ritterschaft wert al den tac
daz niemen anders niht dâ pflac
wan tyostiren durch diu wîp
man vant dâ müeden ritters lîp
der moht der mîne wol einer sîn
wan ich dâ durch die vrowen mîn
tyostirt unz an den âbent gar
des wart ich müede daz ist wâr
dô ich wol vierzic sper verstach
und daz her hadmâr ersach
daz dâ von müede was mîn lîp
kranc für wâr alsô ein wîp
dô tet er ein unhöfsch dinc
er brâht gein mir sâ ûf den rinc
einen ritter der mich nider
solde rîten daz rou in sider
dô man in gegen mir füeren sach
von küngesbrunne der biderbe sprach
her engelschalc vrowe künegîn
seht ditz sol der ritter sîn
der iuch sol nider rîten hie
ich gesach sô grôze unfuoge nie
bî mînen zîten daz ist wâr
als sî begât her hademâr
ich sprach des mac wol werden rât
ob er mich hurtes niht erlât
sô lâzze ich iuch daz wol gesehen
daz im hie schade mac geschehen
für wâr noch baz danne mir
daz sült für wâr gelauben ir
ir sült für wâr wol wizzen daz
ich kan den puneiz rîten baz
im was gehaz gar mîn gedanc
den puneiz macht ich dô lanc
dô treip ouch er dô gegen mir her
ez was gein im gar al mîn ger
daz ich in koeme twerhes an
ich kom ze twirhes an den man
und traf in mit dem rosse mîn
sô daz dâ strûchen muost daz sîn
ich kom mit hurt sô an den man
daz ich im von dem satel dan
reit bûsch und ouch den stegereif
wan daz in ein sîn vriunt begreif
sâ dô der hurt ergangen was
er waere gevallen an daz gras
von küenringen her hademâr
brâht einen andern satel dar
den leit man ûf daz ros aldâ
zwei andriu sper gab man uns sâ
ich dâht alsô ez muoz nu sîn
daz nim ich ûf die triuwe mîn
wir müezen bêde hie nider ligen
oder unser einer sô gesigen
daz er die êre sô füeret hin
daz ist mîn muot und ouch mîn sin
mîn orsse treip ich vil vaste dar
dô er an mir des wart gewar
daz ich in mit hurt dâ wolde bestân
do began sô wîchen mir der man
daz sîn gespottet wart genuoc
mîn orsse mich dâ sô zuo im truoc
daz ich im mit der tyoste mîn
stach von dem houbet den helm sîn
ich sage iu wie der biderbe hiez
der dâ den hurt durch vorhte liez
von busenberc was er genant
her bope und het den muot gewant
in vrowen dienest daz ist wâr
den dient er gern sîniu jâr
mit rehten triwen sunder wanc
des sol er immer haben danc
nu was der tac ouch nâch zergân
dô kom gein mir ein höfscher man
von antschowe mîn her rüedegêr
sîn wâpenroc sîn decke sîn sper
was allez liehter varbe rôt
er het umbe êre grôze nôt
in fremden landen ofte erliten
und manige schoene tyost geriten
diu naht den tac het gar verswant
nâch grôzen liehten ich dô sant
der kom mir ûf daz velt gar vil
für wâr ich iu daz sagen wil
wir stâchen bî des liehtes schîn
sô gern dient ich der vrowen mîn
bî dem lieht wir reht sehs sper
verstâchen ich und her rüedegêr
in mîne herberge zogt ich sâ
fünf unde drîzic vingerl dâ
gab ich den vil lobelîch
die sî gedienet ritterlîch
heten mit ir kunst alsô
daz dâ ir drumzun vlugen hô
den gab ich allen vingerlîn
willen ûz der hende mîn
reht driu unde vierzic sper
ich dâ verstach unhöfsch ist er
swer des giht unde sîn sî niht
von des hant selten ez geschiht
dâ von erz niht gelauben mac
ich het gestochen al den tac
unz in die naht seht daz sült ir
für wâr wol gelauben mir
ich het die naht dâ guot gemach
des andern tages gein mistelbach
ich zogt mit freuden alzehant
dâ ich ouch vrowen dienest vant
dâ wart getyostirt dêswâr vil
daz ich iu kürzlîch sagen wil
ich verstach dâ zehen sper
und man ûf mir dâ eines mêr
einlef rittern hôchgemuot
gab ich ein vingerlîn diu wâren guot
si heten sî gedienet wol
si wâren hôhes muotes vol
dâ mit fuor ich an mîn gemach
die naht was ich ze mistelbach
des andern tages reit ich von dan
mit mir vil manic biderbe man
zwei hundert ritter oder mêr
mit mir danne riten muotes hêr
was vil maniger der dâ reit
si wâren ritterlîch gekleit
ich was ouch hôhes muotes rîch
die strâzze zogt ich vil ritterlîch
diu gegen velsperc dâ gie
dâ mich der wirt vil wol enpfie
er was genant mîn her cadolt
von velsperc man was im holt
von reht durch sîne werdicheit
der hôch gemuote gegen mir reit
mit vierzic rittern lobelîch
der kleider wâren kosterîch
von meisters handen wol gesniten
vil ritterlîch si gegen mir riten
ich wart von in enpfangen dâ
vil baz danne sît ofte anderswâ
der wirt hiez mich mit senften siten
des vil zühteclîchen biten
daz ich dô solde mit im sîn
er sprach ez sol diu künegîn
durch zuht ezzen hie mîn brôt
sô gern ez ir nie wirt gebôt
ich hiez dem êre gernden sagen
daz er der bet solt gar gedagen
wold ich herberge von iemen nemen
diu möht mir von im wol gezemen
daz er ez het für übel niht
ich naeme die vart von niemen niht
gar umbe sus daz waere wâr
alsô grôz als umb ein hâr
er sprach vrowe ez sol geschehen
ich wil iu lâzzen vrowen sehen
von hôher art guot unde klâr
in wîbes zühten wol gevar
die sehen iuch gern daz weiz ich wol
gein iu ich ir geniezen sol
sô daz ir edeliu künegîn
durch sî geruochet hie bî mir sîn
ich sprach ich wil die vrowen sehen
vil gern mag ez sô geschehen
daz ir der herberge mich erlât
der wil ich von ir haben rât
ze disen zîten daz ist alsô
des wart der biderbe man unvrô
daz ichz im het sô gar verseit
in mîne herberge ich dô reit
dâ vant ich ritterlîch gemach
alzehant dô daz geschach
dâ kom für mîne herberge dar
von liehtenstein mîn her dietmâr
gezimirt schôn in wâpenkleit
ez het der biderbe an sich geleit
wâpenkleit vil kosterîch
von liehter varwe wunneclîch
er hielt mit ûf gerihtem sper
dô kom gein im mîn her wolfkêr
von gors der kameraere mîn
dêswâr der kund ouch niht gesîn
gezimirt baz denne er dâ was
von tiuwerm manne nie munt gelas
danne er was daz ist gar wâr
des het er êre sîniu jâr
von im nie bôsheit wart vernomen
man sach in ritterlîchen komen
als einen man der tyoste gert
der wart ouch er dâ wol gewert
dô ich sach komen mîn her dietmâr
von liehtenstein dô nam er war
daz er den buneiz gegen im rit
sô daz sîn tyost in niht vermit
ir beider tyost dô geriet alsô
daz dâ ir drumzen flugen hô
von beiden speren wart dâ krach
die tyost manic schoene vrowe sach
die sâhen gern daz ritterspil
swer vrowen lop verdienen wil
daz muoz geschehen mit arbeit
in ist gemach an mannen leit
von disen beiden wart geriten
manich schoene tyost nach riters siten
dô ich ir tyost dâ vil gesach
mîn munt ûz hôhem muote sprach
hie mac niht mêr gemaches sîn
nu bringe mir her daz harnasch mîn
ich mac ditz niht mêr an gesehen
hie muoz ouch tyost von mir geschehen
dô hiez ich an der selben stunt
den rittern balde machen kunt
swes lîp durch vrowen tyoste gert
daz er der wurde von mir gewert
an der stat manic biderbe man
gein mir sich wâpen dô began
mîn lîp wart ouch gezimirt sâ
dêswâr wol ritterlîchen dâ
in der stat wart über al
dô von ûzzogen grôzer schal
wir zogten ûf daz velt zehant
da man schoenez vrowen dienest vant
den wart gedienet dâ alsô
daz sîn dâ maniger wart unvrô
sîn wart ouch maniger hôchgemuot
diu beidiu vrowen dienest tuot
nu was ouch ûz ze velde komen
ein ritter von dem man vernomen
hât manige ritterlîche tât
und der den brîs vil offte hât
behalden swâ man dienen sol
den vrowen den dient er sô wol
daz er gedient ir habedanc
und eteslîcher umbevanc
her sîfrit weise der biderbe man
was genant der nie gewan
deheinen zagelîchen muot
er was für wâr ein ritter guot
swâ man nâch hôhem brîse ranc
dâ wart im ie der habedanc
mit ritterlîcher arebeit
het er verdienet werdicheit
gezimirt ûf dem velde hielt
der biderbe man der êren wielt
ez het der werde wol bekant
ein grôzez sper in sîner hant
dâ mit wold er tyostirens pflegen
dô het ouch ich mich tyost bewegen
ich und der vil hôchgemuote man
vil balde ein ander randen an
der puneiz wart envollen lanc
her sîfrit weise des het gedanc
daz er dâ nider staeche mich
des selben des gedâht ouch ich
des wart ein tyost dâ wol geriten
und vaelen bêdenthalp vermiten
diu tyost mit hurt alsô geschach
daz man dâ schilt sper bresten sach
diu tyost mit hurt alsô ergie
daz beide schilt und beidiu knie
einander ruorten dâ ein teil
sô daz diu knie von smerzen meil
gewunnen und die schilt sich kluben
die sprîzel von den scheften stuben
durch beidiu collir wart gebort
vil wîtiu loch mit speres ort
alle die di tyost gesehen
dâ heten die hôrt man dâ jehen
si waere vil ritterlîch ergân
alzehant dô rande mich an
mîn her bertolt der rebestock
des helm schilt decke und wâpenroc
was geschaechet blâ unde golt
sîn lîp het êren vil geholt
sîn lîp was ofte umbe êren gast
sîn sper ûf mînem helme brast
sô daz der helm lûte erklanc
der tyost muost man im wizzen danc
ouch fuort der hôch gemuote man
mîn sper in sînem schilte dan
dâ schilt und helme zesamen gie
mîn sper dâ in dem schilte hie
dar nâch verstach ich zweinzic sper
vil ritterlîch und eines mêr
daz eine alsô verstochen wart
daz sîn schoene tyostlîch vart
dâ schaden tet ich sage iu wie
dâ mit ein schoeniu tyost ergie
die ich iedoch niht gern sach
nu merket reht wie die geschach
ich het in mîne hant genomen
ein starkez sper dô sach ich komen
von purstendorf hern ruopreht
gegen mir her dô was mîn reht
daz ich ouch tribe gegen im dar
ich stach im durch sîn harnasch gar
und durch den hals die lanzen mîn
dâ von sîn lîp muost vallende sîn
hinder daz orsse er verre viel
daz bluot ûz sîner wunden wiel
sô daz daz gras wart vaste rôt
man wânt des wol daz er waer tôt
daz was mir herzenlîchen leit
von leide ich abe dem velde reit
in die herberge trûriclîch
mîn lîp was unmuotes rîch
iedoch genas der biderbe man
des andern morgens vruo von dan
wolt ich vil gerne sîn geriten
dô hiez mich zühteclîchen biten
der wirt des lîp ie êre holt
von velsperc mîn her cadolt
daz ich dâ saehe durch höfschen muot
sîn wîp und manic vrowen guot
ich sprach daz sol durch in geschehen
ich wil die vrowen gerne sehen
ez muoz durch zuht mir wol gezemen
ich wil hiut messe bî in vernemen
des wart der bote von herzen vrô
alzehant er sagte dô
dem wirte daz ich wolde dar
des freuten sich die vrowen gar
ez wart von im manich schoene kleit
gein mir ze vlîze sâ an geleit
dô kleit ouch ich mich schône dâ
und reit in hôhem muote sâ
ûf die burc dâ enpfie man mich
willeclîch des danct ouch ich
mit zühten als daz schône zam
ir gruoz ich willeclîch vernam
der wirt mich dâ vil wol enpfie
sîn wîp diu hûsvrowe gein mir gie
mit vrowen vil ein stiege zetal
der kleider vielen manigen val
abe der stiege her nâch dem trit
ir guot geberde ir senfter sit
und ouch ir minneclîcher schîn
tet mir wol in dem hertzen mîn
dô ich si sach her gegen mir gên
ich wolt durch zuht niht langer stên
ich gie vil blîde gegen in dar
des smielten al die vrowen gar
daz ich ez alsô blîde an vie
und ouch in wîbes kleidern gie
und alsô schoene zöpfe truoc
des wart gelachet dâ genuoc
diu hûsvrowe sprach vrowe künegîn
ir sült mir willekomen sîn
des neig ich ir mit zühten dâ
die vrowen gar mich gruozten sâ
ir einer ich mit küssen bot
diu wart dâ von gar rôsenrôt
einer andern ichz dô truoc
diu wart vor scham ouch rôt genuoc
diu hûsvrowe nam mich bî der hant
si wîste mich von danne zehant
in eine kirchen wol getân
ein schoene messe huob man dô an
die man dâ got ze êren sanc
bî mir von vrowen was gedranc
für wâr ich iu daz sagen wil
got wart gedienet dâ niht vil
mich het dâ nâch der minne stric
gevangen und manic süezer blic
der dâ von liehten ougen gie
daz mich diu minne dâ niht vie
daz wande niht wan diu staete mîn
solde ich gevangen immer sîn
daz het ein vrowe aldâ getân
het mich mîn staete si vâhen lân
der guot gebaerde ir liehter schîn
brach vaste durch diu ougen mîn
mir unz in des herzzen grunt
ir rôsenvarwen rôten munt
dô ich den gegen mir lachen sach
und er gein mir sô suoze sprach
und waere mîn staete mir dô niht komen
si hete die sinne mir benomen
dô ich si an von hertzen sach
diu staete mîn sâ zuo mir sprach
wie nû wie nû waz sol daz sîn
wem wil du lân di vrowen dîn
an der nâch got dîn leben stât
und diu vil manige tugende hât
tuo hin dîn muot ist gar enwiht
ich gestate dir sölher dinge niht
dô mîn staete mich strâft alsô
daz hertze mîn wart gar unfrô
daz mir der wanc was dâ geschehen
ich gedâht ich wil niht mêr an sehen
ditze wunneclîche wîp
sî hât sô minneclîchen lîp
wolde ich si lange sehen an
des müest mîn staete schaden hân
ich warf diu ougen sâ von ir
und gedâht vil herzenlîchen mir
jâ herre wes het ich gedâht
het mich alsô in zwîvel brâht
dirre vrowen liehter schîn
gein der vil lieben vrowen mîn
sô waere unbilde an mir geschehen
ich wil si sô vast niht mêr an sehen
dâ sint mîn ougen schuldic an
dô sî mich sach sô güetlîch an
und ich erblicte ir rôten munt
deu ougen mîn sâ an der stunt
dâ liezen ir vil liehten schîn
enmitten in daz hertze mîn
nu enruoche des sol niht mêr geschehen
ich lâz ez niht mêr sô vrîlîch sehen
ich sihe wol wolde volgende sîn
mîn hertze nâch den ougen mîn
si rieten im vil lîhte daz
dâ von ich immer müeste haz
in beiden an mîn ende tragen
wie solde ich hôhen lôn bejagen
wolde ich den ougen volgen nâch
sît in mit sehen ist sô gâch
mîn lîp hie in gedanken stuont
gar sinne lôs alsô die tuont
die an diu wîp verdenkent sich
als het ouch ich verdâht dâ mich
daz ich niht weste wâ ich was
biz daz man daz êwangelje las
dô daz ein ander pfaffe huob an
dâ von alrêrst ich mich versan
man sach dâ manic schoene vrowen stên
dô ich ze dem opfer wolde gên
die hûsfrowen hiez ich für mich gân
si sprach des sult ir mich erlân
war koemen danne die zühte mîn
gienge ich vor einer künegîn
daz waere an êren mir niht guot
ir sült sîn haben deheinen muot
ich gie ze dem opfer schône sâ
nâch mir gie vil manic vrowe dâ
daz ich den ganc sô blîde an vie
des wart gelachet dort unde hie
mîn nîgen und mîn umbeswanc
diu wurden dâ envollen lanc
ich gie nâch blîder vrowen sit
kûm hende breit was dâ mîn trit
swie seine ich gie swie sanfte ich trat
ich kom doch wider an die stat
dâ ê gestanden was mîn lîp
bî mir stuont dâ manic schoene wîp
die wâren minneclîch gevar
dô truoc man mir daz paece dar
an einem buoche daz was guot
daz nam ich als manic vrowe tuot
dô ich daz paece aldâ enpfie
ich bôt ez dort ich bôt ez hie
ich bôt ez dâ manic vrowen an
der ez deheiniu wolt enpfân
ich bôt ez der schoenen willeclîch
dô sprach diu reine tugende rîch
ir sült des paeces mich erlân
sît man iuch hât für einen man
diu messe dô schier endet sich
dô sach man urloubes gern mich
der wirt und ouch diu hûsvrowe sâ
die bâten mich enpîzen dâ
ich sprach ich wold iuch gern gewern
sît ichs iuch sihe mit zühten gern
wan daz ez hât diu staete mîn
verlobt dâ von mag ez niht sîn
ich sprach ich hân sô dise vart
gevarn daz ich daz hân bewart
daz mir hab iemen iht gegeben
wan sî der ich wil immer leben
diu hât gegeben mir hôhen muot
si ist mir für ungemüete guot
von ir mîn muot vil hôhe stât
dâ von si mînen dienest hât
dô nam ich urloup an der stunt
mich segent dâ manic süezzer munt
si sprâchen alle vrowe künegîn
got lâzze iuch immer saelic sîn
swar iwer lîp von hinnen var
daz iuch der rîche krist bewar
sus schiet ich von den vrowen dan
reht als ein hôchgemuoter man
dô reit ich in die herberge mîn
und sant den rittern vingerlîn
der drumzen man ze velde vant
und der tyost het sper verswant
der wâren zweinzic daz ist wâr
zwei unde zweinzic sper ich gar
aldâ verstach daz ist alsô
mîn lîp was mînes gelückes vrô
mîn lîp dâ kürzlîch wol enpeiz
dar nâch ich mich mit willen vleiz
daz ich dâ schône rit von dan
ein niuwe capen leit ich an
dar zuo ein niuwez rockelîn
dô bat ich daz gesinde mîn
daz si schône riten durch die stat
si tâten reht als ich si bat
über die thye zogt ich zehant
mit freuden in der bêheim lant
dâ stuont ein owe wunneclîch
dar in reit ich vil muotes rîch
und hiez dâ offenbaere sagen
swer dâ wolde brîs durch wîp bejagen
daz der vil palde wâpent sich
dô wâpent ouch ich balde mich
diu mînen wîzzen wâpenkleit
het ich dâ schiere an mich geleit
und stapfte gezimirt für daz holz
dâ mich bestuont ein ritter stolz
von schoenkirchen otte er hiez
der biderbe man des niht enliez
dô er mich sach sus gegen im komen
ez würde sîn orsse mit sporn genomen
daz treip er vaste gegen mir her
er fuort ein wol gewahsen sper
daz sluog er under den arm sîn
als tet ouch ich zehant daz mîn
von beiden speren wart dâ krach
die drumzen man vaste stecken sach
in den schilden dort unde hie
diu tyost vil ritterlîch ergie
der ritter was ze velde komen
wol hundert als ich hân vernomen
gezimirt alle ritterlîch
wîchâ herre wîchâ wîch
lât hie tyostiren durch diu wîp
vil manic biderben ritters lîp
si gâhten vaste her gein mir
dô het ouch ich ze tyoste gir
ich gert alsam ein vederspil
der ritter kom dâ gegen mir vil
ich het durch vrowen tyoste gir
des wart dâ wol gebüezet mir
ir herze het ouch ze tyoste ger
si triben vaste gegen mir her
vil ofte ir drî dâ gegen mir riten
daz waer durch zuht baz vermiten
des tages manic tyost geschach
gein mir daz ich si nie gesach
daz ir drî ofte gegen mir riten
daz kom dâ von die biderben striten
vil vaste umb die tyost gein mir
ez wart des tages vil manic banir
ûf mir enzwei gestochen sô
daz dâ ir drumzen flugen hô
dô ich dâ funfzehen sper verstach
dô kom der vogt von lengenbach
der tuomvogt sô was er genant
von sînen tugenden wîte erkant
er kom vil schône gegen mir her
unser ietwederre dâ sîn sper
verstach vil ritterlîchen wol
der tuomvogt der was tugende vol
daz wart in manigen landen schîn
dô er verstach dâ daz sper sîn
den helm zehant er abe bant
er reit dâ er mich haldent vant
ich hielt mit ûf geworfem sper
er sprach ich statte iu ditz niht mêr
nieman sô starken lîp getruoc
er het gestochen nû genuoc
er zeumt mich bî dem zoume dan
den bat ich mir vil ofte lân
ich enlâzzes iu niht sô sprach er
er brach mir ûz der hant daz sper
er sprach vil edeliu künegîn
ir sült iwer tyostiren lâzen sîn
durch iwer vrowen ich iuch bit
dô liez ich ez mit senftem sit
den schilt gab ich dô von der hant
den helm ich von dem houbet bant
den stûchen von dem röckelîn
warf ich dâ über daz houbet mîn
dar durch ich doch vil wol gesach
swâ ûf dem velde dâ tyost geschach
dâ wart manic schoene tyost geriten
mit kunst nâch ritterlîchen siten
man hôrt dâ allenthalben krach
von grôzen speren daz geschach
dâ ruoft vil maniger herâ her
dâ vordert ouch vil maniger sper
die helm man dâ vaste bant
dâ nam manic ritter schilt zehant
sus wurben si umbe werdicheit
mit ritterlîcher arebeit
für wâr ich iu daz sagen wil
sper schilt helm gelac dâ vil
ûf dem velde hie unde dort
wart loch durch helm mit tyost gebort
von der edelen ritter hant
eteslîchen tyostiraer man vant
gevallen ûf daz grüene gras
der des vil ungewon ê was
ich waene wol den waere daz leit
wan swâ der man umbe werdicheit
wirbet und im missegât
des hôchgemüet ein ende hât
swem wol gelinget der ist vrô
umb ritterschaft stât ez alsô
hiute liep morgen leit
diu beidiu die sint in bereit
dô man dâ vil vor mir gestach
der tuomvogt sâ dô zuo mir sprach
vrowe vil edeliu künegîn
ir sült niht langer bî uns sîn
sît iwer vart ist wol volbrâht
sô vart reht als ir habt gedâht
lât iwer gesinde mit mir varn
daz wil ich iu vil wol bewarn
ich fuor als mir der biderbe riet
ich sage iu wie ich danne schiet
ich gab dâ niunzehen vingerlîn
hin dar nâch zogt der lîp mîn
in daz holz dâ entwâpent ich
dêswâr vil snellîchen mich
von mînem gesinde ich urloup nam
vil minneclîch als mir daz zam
verholne reit ich sâ von dan
mit mir reit niemen wan ein man
der was des tuomvogtes kneht
er was mir holt mit triuwen sleht
er hiez von vrônhoven kol
er kunde die strâzze gar alle wol
gegen wienen durch daz lant
die wâren im alle wol bekant
vil balde ich hin ze wienen quam
ein herberge ich verholne nam
dar inne was ich drî tage
nu merket reht waz ich iu sage
in der zît wart mir bereit
funfzic rittern wâpenkleit
gesniten dêswâr meisterlîch
si wâren hôher koste rîch
dô ich mich hie bereitent lac
nu hoeret wes mîn gesinde pflac
dô ich dort kom von in geriten
mîn kameraere mit höfschen siten
nam alzehant diu driu pferde mîn
cappen und diu rockelîn
ûf diu pferde er ez sâ leit
und swaz dar zuo hôrt vrowen kleit
ûz der owe erz fuort zehant
hin dâ er manigen ritter vant
die riten schône gegen im dar
und nâmen mîn dâ alle war
dô mich dâ ir deheiner vant
und daz si sâhen mîn gewant
dâ ligen ûf den pferden mîn
si sprâchen war ist diu künegîn
war ist si komen jâ herre war
die ritter kômen alle dar
dô sprach der kameraere mîn
ez hât mîn vrowe diu künegîn
dêswâr vil übel an mir getân
si hât mich alsô hie verlân
daz ich niht weiz war sî ist komen
des ist mir vreuden vil benomen
disiu pferd und disiu kleit
hât sî hie lân daz ist mir leit
ichn weiz waz ich hie mit tuo
dâ sult ir alle râten zuo
füer ichz von hinne dêst missetân
sol aber ich ez hie verlân
sô râtet wem oder wie
des volge ich iu gar allez hie
dô sprach der tuomvogt hôchgemuot
knappe kluoc mich dunket guot
daz ir ez hie den varnden gebet
und schône in hôhem muote lebet
iwer vrowe wol ander guot bejagt
ist sî sô rîch als man uns sagt
und als man an ir koste siht
sô schadet ir diu gâbe niht
dô sprach der kameraere mîn
herre ich wil iu volgent sîn
er gab ez gar den varnden diet
als im der hôchgemuote riet
der tuomvogt sich dô alzehant
des gesindes mîn gar underwant
swaz ich sîn het aldâ verlân
daz fuort er mit im allez dan
die ritter alle dô ritterlîch
wider gegen oesterrîch
zogten über die tye zehant
ze velsperc dâ man dô vant
von reht ein hôchgelobten wirt
ist daz guot wirtschaft êre birt
sô sol man im immer wesen holt
er hiez von velsperc her kadolt
der biderbe man des niht enlie
die ritter alle er wol enpfie
die naht si muosten mit im sîn
guot spîse met unde wîn
des gabe er in envollen gar
er was guot wirt dâ sîniu jâr
er het in guot wirtschaft dâ getân
des andern tages si riten dan
dô sî di strâzze von danne riten
der tuomvogt sâ mit senften siten
sprach zuo dem kameraere mîn
vriunt dû solt mir sagende sîn
wie vil dîn vrowe habe der sper
ûf dirre vart verstochen her
daz soltu mir gar rehte sagen
die rehten wârheit niht verdagen
er sprach herre daz sage ich iu
driu hundert unde sibeniu
hât si verstochen ûf dirre vart
sî hât zewâr got wol bewart
daz ir dâ her nie misselanc
des mac si got wol sagen danc
ich wânde niht dô sîs began
daz sî ez halbez möht hân getân
ich sage iu ûf die triwe mîn
si hât zwei hundert vingerlîn
und dannoch eins und sibenzic mêr
die vart hin gegeben als manic sper
ist ûf ir verstochen gar
bî mîner wârheit daz ist wâr
daz ich die vart gesach daz nie
sî dâ von geneigt sich ie
si hât vier ritter mit ir hant
gestochen nider ûf daz lant
mit rehter tyost daz ist alsô
si mac wol immer wesen vrô
der êren der si hât bejagt
iu sî für wâr von mir gesagt
ir ist hôher muot mit zühten bî
got gebe daz si immer saelic sî
dô sprach der tuomvogt alzehant
got weiz wol mir wart nie bekant
dehein vart sô rehte ritterlîch
ob sî dâ von ist êren rîch
daz sol für wunder niemen hân
si hât sô hôhiu dinc getân
mit lîbe mit guot daz ist alsô
daz ir lop stât von schulden hô
die ritter die dâ riten bî
die sprâchen daz er immer sî
unsaelic swer si brîse niht
swer ir niht lobes darumbe giht
der ist ein ungemuoter man
diu dinc diu sî dâ hât getân
diu muoz man brîsen immer mê
deist reht die wîle diu werlt stê
für wâr ich iu daz sagen wil
ez wart geret dâ von mir vil
die reten sus die andern sô
die wâren mînes gelückes vrô
sô was ez den von herzen leit
wan swâ der man umbe werdicheit
wirbet der muoz lîden nît
wol im ûf dem sölch nîden lît
nît ist übel nît ist guot
swer nîden in dem muote tuot
daz sîn lîp niemen êren gan
der ist ein ungemuoter man
swer sô nîdet swâ geschiht
einem wol daz er des niht
hât getân des nît ist guot
swer alsô nîdet der ist wol gemuot
nu wâren ouch sî ze wiene komen
ir kunft mir liep was dar vrnomen
wan mir kom daz gesinde mîn
daz kunde mir lieber nicht gesîn
ich hiez mîn herberge machen dô
vil schoen ich was von hertzen vrô
daz ich die ritter solde sehen
dô was vil liebe mir geschehen
diu pferde ich mir gewinnen bat
dô wolde ich rîten in die stat
ich wolde den tuomvogt hân gesehen
des liez der biderbe niht geschehen
wan ê daz würden mir bereit
diu pferde der biderbe höfsche reit
ê in die herberge mîn
er sprach got grüeze iuch künegîn
er sprach got wunder hât getân
an iu daz ir nu sît ein man
und wârt vor vier tagen ein wîp
daz ir sus wandelt iwern lîp
daz ist ein wunder endelîch
ir wârt ein küneginne rîch
nu sît ir als ein ander man
wem habt ir iwer küncrîche lân
des lacht ich und manic ritter guot
als man nâch spaeher rede tuot
die ritter kômen dô alle gar
in mîne herberge daz ist wâr
der mich vil maniger gern sach
manic schimpf wort man zuo mir sprach
uns was mit rede dâ wol genuoc
dar zuo man ofte trinken truoc
den tuomvogt ich dô an der stat
vil heinlîch zühteclîchen bat
ich sprach vil lieber herre mîn
ich wil ez immer diende sîn
daz ir des herre mir niht versagt
daz ir zuo disem turney tragt
mînen schilt daz stêt iu wol
ouch dien ichz immer als ich sol
dô sprach der hôchgeborne man
an swiu ich iu gedienen kan
des wirt iu nimmer niht verseit
ich bins iu willeclîch bereit
dêswâr ich wils iu niht versagen
iwern schilt den wil ich tragen
ze disem turney daz ist alsô
des dancte ich im und was sîn vrô
dô mich der edel dâ gewert
an swelchen ich sîn dâ nâch gert
der hetz ungerne mir verseit
si wârens alle mir bereit
dô bat ichs wan die hoehsten dâ
die gewerten mich ouch alle sâ
grâven frîen dienestman
der hôhen funfzig dâ ich gewan
daz mirz deheiner het verseit
und mir sîn wâren sô bereit
des was ich herzenlîchen vrô
urloup si von mir nâmen dô
und riten in die stat zehant
dâ herberge ieslîcher vant
si bereiten gegen dem turneie sich
daz tet ouch ich vil schône mich
ze wienen wir vier tage beliben
die zît mit freuden wir vertriben
wir sâhen dâ manic schoene wîp
der amblic junget ritters lîp
swelch man ist ritterlîch gemuot
ich weiz wol daz im sanfte tuot
swâ er ein schoene wîp ersiht
der man bî schoene güete giht
dô uns kom der sunnetac
gemaches man dô nimêr pflac
in der stat wart über al
von ûzzogen grôzer schal
wir zogten ûz vil ritterlîch
gein niwenburc ein banir rîch
die het ich dâ gebunden an
ich sage iu wie diu was getân
diu waz gesniten wol ze flîz
von einem zendâl der was wîz
dar durch von zendâl swarz gevar
gesniten spannen breit zwô bâr
schipfes nach dem swerte zetal
dâ vor sô macht man grôzen schal
mîn busûnaer die bliesen dô
mit kunst ein reisenot vil hô
nâch der banir fuort man sâ
den helm mîn gezimirt dâ
der helm was als ein swert sô lieht
des hân ich iu gelogen niht
dar ûf ein waele von golde rôt
gebunden was als ich gebôt
mit snüeren vil guot gar sîdîn
diu waele gab dâ vil liehten schîn
si was geworht meisterlîch
an ieslîch ort ein caste rîch
von pfânsvedern der was guot
gebunden was durch hôhen muot
diu waele was gevalden wol
ieslîch valde bleter vol
was gehangen ieslîch blat
was lieht von golde als ich bat
dâ bî fuort man dô den schilt mîn
der was vil wîz von härmîn
dar durch von swarzem zobel gar
wâren gesniten vil wol zwô bâr
dar ûf ein buckel meisterlîch
diu buckel was vil kosterîch
dâ mit er solt geriemet sîn
daz wâren barten guot sîdîn
mîn orsse ouch dâ verdecket gie nu hoeret mich ich sage iu wie und mit wiu ez was verdaht mir was ein vil guot scharlach brâht dar ûz diu decke was gesniten lanc unde wît nâch meisters siten gehowen meisterlîch genuoc gezegelt hôch ûf unz an den buoc mit borten gar von golde rîch was sie gegetert meisterlîch ie swâ der gater zesamen gie von silber rôsen dort unde hie wâren dar ûf vil wol geslagen sô daz ez muoste wol behagen der rôsen was diu decke vol mit gel zendâl gefurrirt wol des tuomvogtes ros man dar nâch zôch den aller slaht untugende vlôch des decke was von zendâl rôt gehowen wol als ich gebôt der schilde mîn vil darûf gestreut daz hertze mîn sich sêre freut daz er solde tragen mînen schilt den hôher koste nie bevilt sin helm was ouch gezimirt wol dâ von ich hie niht sagen sol wan ich hân iuz ê geseit wie er gezimirt gegen mir reit dâ er vil schône mit mir stach als ich den helm sîn dâ sach alsô sach man in hie tragen waz solt ich dâ von mêre sagen alle die den schilt mîn dâ truogen der orsse zôch man sâ vil schône nâch der banir mîn man sach si wol verdecket sîn als ich iu hân dâ vor geseit wie des tuomvogtes rosse kleit was gesniten und getân disiu verdact man sam sach gân ob ich iu nant gar sunderbâr daz zimir ûf ir helme gar die dâ truogen den schilt mîn sô müest daz maere ze lanc gar sîn si truogen ir helm sunderlîch ir wâpenkleit was gar gelîch ir schilte ir decke ir wâpenroc ich het ein ritterlîch gezoc gegen niwenburc wir dô zogten unde wâren vrô mit zühten wâr wir hôchgemuot zuht ist bî hôhem muote guot swer hôhen muot mit zühten hât des muot nâch hôhen êren stât gein êren wart nie niht sô guot sô manlîch zuht und hôher muot dô ich ze niwenburc zuo reit ich was vil ritterlîch gekleit die küenringaere mîn dâ biten mit rittern vil si gegen mir riten si gruozten mich vil minneclîch ir antphanc was vil zühte rîch vil ritter mit in riten dâ die gruozten mich vil schône sâ ir gruozes ich dâ dancte wol alsô man gruozes danken sol der sunder valsch mit zuht geschiht swâ vriunt den vriunt gerne siht daz wirt wol an dem gruoze schîn mich sâhen dâ die vriunde mîn vil gern alsô tet ich sie manic ritter mich dâ wol enpfie dâ mit wir zogten in die stat manic ritter dô den andern bat ze hûse derz im doch verseit in mîne herberge ich dô reit ze herberge alle die ritter riten dâ wart mit zühteclîchen siten des nahtes guotes vil vertân dâ was manic hôchgemuoter man des wart dâ guotes vil verswant und ouch wahses vil verbrant man sach dâ vil manic grôze lieht als ofte durch hôhen muot geschiht si giengen hin si giengen her mit liehten in der stat entwer swelch man niht selbe dâ liehtes truoc der gesach iedoch dâ wol genuoc manic ritter in mîn herberge gie die naht mîn lîp daz ouch niht lie ich saehe die wolgemuoten gar in ir herbergen daz ist wâr die naht wir sus wol halp vertriben dêswâr daz waere niht wol beliben wan manic man dâ ze friunt gewan des nahtes manigen biderben man die andern halben naht gemach wir heten dô der tac ûf brach ze kirchen fuor wir an der stat dâ got vil tiwer manic bat daz er im lieze gelingen wol got umbe heil man biten sol wan âne in niemen saelde hât an sînen gnâden ez allez stât dô wir die messe vernâmen dâ den turney hiez man teilen sâ der wart geteilet ritterlîch und fuor wir rehte gar gelîch drithalp hundert ritter guot dar wâren komen durch hôhen muot und durch diu reinen süezen wîp die wolden urbern dâ den lîp dô der turnei dâ enzwei wart geteilt manic grogir schrei nu wâpent iuch ir ritter guot wâpent iuch sît hôch gemuot und zogt mit freuden ûf daz velt dâ lît der minne gernden gelt dâ sol man ritters ellen sehen und dâ der vrowen ritter spehen dô wâpent sich manic biderbe man mîn lîp sich wâpen ouch began ich legt an mich ein spaldenir und ouch zwô îsenhosen schir die kunden liehter niht gesîn dô kom zehant der bote mîn den ich von hertzen gerne sach swie wê mir dâ von im geschach dô ich in sach dâ vor mir stên die leute bat ich alle gên von mir ûz dô daz geschach zuo mînem boten ich dô sprach vil hertzenlieber bote mîn du solt mir willekomen sîn sage an waz bringestu maere mir waz ist enboten mir bî dir er seuft von hertzen unde sweic daz houbet im sêre nider seic ich sprach wie nû waz sol daz sîn sage an waz hât diu vrowe mîn mir enboten wie tuostu sô ich gesach dich nie mêr als unvrô ich bin an vreuden gar verzagt dîn swîgen mir niht wol behagt er sprach herre ich muoz iu sagen alsölhe rede möht ichs verdagen daz ich sîn waere von hercen vrô iu ist bî mir enboten sô daz ich daz weiz wol für wâr und sült ir leben tûsent jâr daz ir sîn immer sît in clage swanne ich die botschaft iu gesage iu hât iwer vrowe enboten daz si welle iu immer tragen haz und werde iu für wâr nimmer holt daz habt ir wol gein ir versolt mit maniger hande unstaeticheit si giht si füege iu hertzenleit in kurzen zîten endelîch daz hiez iu sagen die tugendrîch sie hiez iu dannoch mêre sagen si wolde ir vingerl immer klagen daz sî iu het bî mir gesant daz ir ez trüeget an iwer hant daz waere ir endelîchen zorn mich bat diu reine hôchgeborn daz ich ez braehte hin wider ir daz enpfalch si vlîziclîchen mir mir hât diu guote gesaget daz warumbe sî iu sî gehaz si giht ir sî für wâr geseit daz ir ze dienest sît bereit einer andern vrowen gar daz sî gesaget ir für wâr si wizze ez für wâr endelîch sus sagt mir diu tugentrîch ez ist diu reine süeze guot für wâr an iuch sô ungemuot daz ichz an vrowen nie gesach swaz sî von iu dâ gegen mir sprach daz tet diu guote in dem unsit ê daz ich mêr dar wider rit ich wolde ê rûmen iu daz lant des sî vor gote mîn saelde pfant ich sprach owê der grôzen klage die ich nu immer mêre trage in mînem herzen endelôs die ich ze vrowen mir erkôs mit reines staetes herzen gir daz die sô übel tuot an mir daz ist ein jaemerlîchiu nôt daz wolde got und waere ich tôt oder daz ich waere nie geborn wie hân ich mînen dienst verlorn umbe lûterlîche staeticheit der ich hân vil an sî geleit ich pin ein vil unsaelic man got weiz wol daz ich nie gewan gein ir deheinen valschen muot swie übel an mir die süeze tuot und waere ich schuldic iht gein ir daz wolt ich rechen sô an mir daz ich dâ von müest ligen tôt owê owê der grôzen nôt wie hât unsaelde mir vergeben zwiu sol mir guot zwiu sol mir leben zwiu sol mir muot zwiu sol mir lîp sît mir ist vîent daz reine wîp waz ich vil armer man nu tuo dâ bedörft ich râtes zuo sît ich muoz sunder vreude leben ich wil mich von dem lande heben ze füezen als ein armman der guot noch vreude nie gewan dâ niemen wizze wer ich sî der wille ist mînem herzen bî ich saz hie weinende als ein kint ich was vor weinen vil gar blint die hende mîn ich sêre want daz hertze mîn der klage enpfant wan im dâ was niht sanfte mit vor jâmer krachten mir diu lit als dâ man brichet spachen vil diu klage was niht ein kindes spil do ich saz in dirre klage hie der tuomvogt dâ ze der tür ein gie er sprach wie nû waz sol daz sîn und sprach ouch zuo dem boten mîn geselle mîn nu gê hin für dô tet er nâch im zuo die tür dô sprach der hôchgemuote man sagt an wer hât iu iht getân daz ich iuch sihe in solher klage darumbe ich ungemüete trage swaz iu werre daz sult ir durch mînen willen sagen mir swer iu iht leides hât getân der muoz iu ze buoze stân von rehter wârheit wizzet daz oder ich trage im immer haz dô er mir zuo sô güetlîch sprach der jâmer mich zehant dô brach daz ich sâ weinde reht als ê ich sprach owê mir immer mê ich muoz von hertzen immer klagen daz ich mîn leit sol niemen sagen mîn leit ist alsô getân daz ichz geklage nimmer man dô der getriwe man gesach und ouch gehôrt mîn ungemach dô was er sâ mit mir in klage bî mînen triwen ichz iu sage er weint mit mir mîn klagende nôt reht als im waere sîn vater tôt warumbe er weinte des west er niht daz was ein wunderlîch geschiht dô ich in weinen sach aldâ der jâmer mînem hertzen sâ tet sô herzenlîchen wê daz ich vor jâmer lûte erschrê ich ruofte owê des daz ich lebe got mir den tôt vil schire gebe des waere mîn lîp zewâre wert des tôdes ich von hertzen gert wir sâzen bêde hie jâmerlîch dô gie ze der tür in her heinrîch von wazzerberc was er genant von ritters tugenden wîte erkant er het ze konen die swester mîn er sprach seht hie waz sol daz sîn sprach zornlîch der biderbe man wer hât iu beiden iht getân er sprach zewâr man muoz mirz sagen ditz ist ein swaches ritter klagen ir weinet reht alsam diu kint die dürftigen unde weisen sint und als die kranken bloeden wîp sol alsus weinen ritters lîp nein ez krenket ritters namen ir mügt ez iuch bêde immer schamen dô sprach der tuomvogt her heinrîch her uolrîch klaget sô klägelîch daz ich ez nie mêr hân gesehen ich weiz niht waz im ist geschehen jâ wil er leider mirz niht sagen ich hoere in alsô sêre klagen daz ich mit im bin vreuden vrî mich wundert sêre waz im sî von wazzerberc der biderbe man sprach sâ her tuomvogt ir sült gân von uns ûz daz ist mîn rât swaz er sô hertzenleides hât daz sol er mir zewâre wol sagen wan ich wil immer mit im tragen swaz sô im leides widervert dâ mit ist vreude mir erwert der tuomvogt gie zehant hin für her heinrîch der spart zuo die tür und gie in zorne zuo mir stân er sprach wie nû ir boeser man pfaech herre pfaech wie tuot ir sô nu solt wir alle wesen vrô von reht der hôhen werdicheit der iwer lîp hât vil bejeit nu sagt mir ir vil boeser man wer mac sô leide iu hân getân darumbe ir habt alsölhe klage bî mîner wârheit ich iu sage gefreischent ez von iu diu wîp si hazzent immer iwern lîp umbe disen gar swachlîchen muot seht daz irs nimmer mêr getuot ich sach in an und sprach alsô jane wirde ich nimmer mêre vrô daz wizzet endelîch für wâr und solde ich leben tûsent jâr mîn lîp wirt nimmer wol gemuot ez dunke iuch boese oder guot ich lîde swaz mir dâ von geschiht warumbe daz sî des sag ich niht daz ir sô hertzenlîchen klaget und ir daz mir noch niemen saget sô weiz ich ez doch für wâr wâ von ir sît sô vreuden bar ob ichz râte welt ir mirz sagen iwer hertzenlîches klagen und iwer seuftenbaeren leit diu iwer hertz verholne treit ich sweic dô sprach der biderbe man ich weiz wol waz iu ist getân nu merket rehte waz ich sage diu vrowe der ir iwer tage habt gedienet sunder wanc ûf minneclîchen habedanc und als man vrowen dienen sol diu hât enboten iu ê wol und hât ir hulde iu nû verseit daz sint diu seuftenbaeren leit diu man dâ hoeret iuch hie klagen ich hânz errâten welt ir ez sagen zehant als er die rede gesprach daz bluot mir ûz dem munde brach für wâr und ûz der nasen mîn daz man mich vaste sach bluotic sîn dô er mich alsus bluoten sach der höfsche man höfschlîchen sprach vil süezer got des lob ich dich daz dû vor mînem tôde mich hâst lâzen noch den man gesehen dem ich von wârheit mac gejehen daz er ein wîp minne âne kranc und gar âne aller slahte wanc ûf sîniu knie er kniete dô sîn hende beide ract er hô daz wort er gar von hertzen sprach wol mich daz ich ez ie gesach wol mich daz ich ez wizzen sol daz tuot mir hertzenlîchen wol und wil sîn immer wesen vrô die wîle ich lebe daz ist alsô er stuont ûf sâ er zuo mir gie mit armen er mich umbevie er sprach du sol dich wol gehaben ich wil dîn reinez hertze laben bî mînen triwen wil ich dir sagen dich legt in vil kürzlîchen tagen an ir arm diu vrowe dîn des sî pfant al diu saelde mîn mir sint der vrowen site kunt baz danne dir wol tûsentstunt vil lieber vriunt nu hoere mich si wil dâ mit versuochen dich ob dîn lîp staete künne sîn nu hüete als der ougen dîn daz sî von dir iht des ervar dar an dîn staete missevar und ob dîn staete sich bewar du solt gelauben mir für wâr daz dû mit staete ir wenkest niht sô weiz ich wol daz dir geschiht in kurzen zîten liep von ir des sî mîn saelde pfant gein dir wis vrô und lâ dîn trûren sîn daz frumt dir gegen der vrowen dîn nu wis mit zühten hôch gemuot gein vrowen lôn ist niht sô guot sô daz man hôhez muotes sî in ist selbe hôchgemüete bî swer hôhen muot mit zühten hât des dienest in ze hertzen gât trûren ist gein in enwiht si habent sîn für dienest niht ez waere für wâr ein missetât ein wîp die schoene und güete hât ob sich diu naem für dienest an swâ trûric waere ir dienestman du solt für wâr gelauben mir daz hôher muot baz hilfet dir danne trûren unde swacher muot hin ze wîben was ie freude guot er ist ein ungemuoter man swer in daz wil ertrûren an daz sî in minnen dêst alsô man sol in ze dienste wesen vrô wan rehtiu freude in wol behaget dir sî für wâr von mir gesaget daz hôchgemuotes ritters lîp vil wol erwirbet werdez wîp nu wâpen dich daz ist mîn rât ez ist ein grôziu missetât daz dîn sô manic biderbe man hie warten sol dêst missetân die durch dich doch sint herbekomen ich enweiz ob du habest vernomen si habent vor der herberge dîn nu wâpen dich dêst der rât mîn daz weinen mich ôt aber brach mîn munt vil jâmerlîchen sprach ich mac geturniren niht wan ich hân hôhes muotes niht swer ritterschaft mit trûren tuot ich weiz wol daz wirt selten guot ritterschaft und hôher muot die sint in vrowen dienest guot ich wil mîn turniren lân wan ich niht hôhes muotes hân zwiu sol mir lîp zwiu sol mir guot sît daz ich hân niht hôhen muot ich muoz in trûren immer leben daz hât unsaelde mir gegeben ich muoz in trûren immer sîn doch weizgot âne die schulde mîn der êre gernde biderbe man der rede mîn lachen dô began er sprach ich hân mich des bewegen du muost dîn harnasch an dich legen ez sî dir liep ez sî dir leit du muost in dîniu wâpenkleit zehant mich wâpen dô began sunder danc der biderbe man er bant mir ûf den helm mîn vil vaste mit den handen sîn und fuorte mich von dann zehant dâ ich mîn orsse verdecket vant dar ûf ich trûric saz aldâ den schilt mîn den gab er mir sâ sus kom ich trûric ûz geriten dâ mîn die hôchgemuoten biten si hielten vor der herberge mîn ir zimir gab vil liehten schîn und ouch ir wâpenlîchiu kleit mit in ich sâ ze velde reit dâ hielt vil schône mit sîner schar von küenringe her hadmâr und ouch sîn bruoder her heinrîch hielt ouch geschart dâ ritterlîch dô schart ouch wir uns sâzehant manic ritter helm ze houbet bant dô nam ouch ich nach mîner ger in mîne hant ein starkez sper man sach mich schône dâ für komen mîn orsse mit sporn wart genomen den puneiz treip ich vaste dar gegen des hademâres schar dô ich kom ûf die schar gerant mîn sper ich ritterlîch verswant wan ez dâ wol verstochen wart mit mîner ritterlîchen vart reit ich sper unde schilt enzwei her hademâr durch sîn zuht dô schrei in sol hie nieman grîffen an ir sült in von uns rîten lân durch sîn gebot man mich dan lie rîten daz mich niemen vie mich wolt der êre gernde man durch zuht dâ niemen vâhen lân durch sîne bet wart ez vermiten dô kom ich schône dan geriten ein ander sper gab man mir dâ dâ mit sach man mich sprengen sâ mîn bûneiz der wart ritterlîch ûf die schar dâ her heinrîch von küenringen under hielt des lîp vil selten tumpheit wielt er was ein wîse junger man und het mit güete vil getân bî sîner zît daz êre birt er was für wâr ein vil guot wirt dô ich ûf sîner schar verstach mîn sper der junge wîse sprach lât rîten disen ritter guot swelch der mîn im hie iht tuot daz ist gar âne den willen mîn lât dienen in der vrowen sîn ob wir daz tuon dêst ritterlîch sus sprach der biderbe muotes rîch dô reit ich danne sâzehant hin dâ ich mîn schar haldent vant ich sprach wir süln den turnei heben ich waene si vride mir hânt gegeben versteche ich ûf in drîzic sper ez ist zwâre deheines ger daz sî mich iender rüeren an ich waen siz haben durch zuht getân dô nam ich aber zehant ein sper dô stapft ouch gegen uns schône her her hademâr mit sîner schar dô hiez ich gegen in kêren dar er stapft ouch gegen uns ritterlîch wan er was hôhes muotes rîch wir habten ouch uns zesamen wol reht als man gegen den vînden sol dô wir zesamen kômen nâ mîn orsse nam ich mit sporn sâ mit willen treip ichz vaste dar biz ûf hern hademâres schar dâ ich mîn sper wol ûf verstach die schar ich in mit hurt durchbrach die mînen nâch mir schône in riten mit hurt nâch ritterlîchen siten dô wir durchriten sâ die schar von küenringen mîn her hademâr het sich erholt manlîch des schir an dem umbeswanc er mir vie dâ abe drî ritter guot er was vil ritterlîch gemuot er was an ritterschaft volkomen von im ofte guot rât wart vernomen doch umberite wir in dâ dô sprancte vil manlîche sâ sîn bruoder mîn her heinrîch er kom ze helfe im ritterlîch er und die sînen schône in riten von in wart hurten niht vermiten man hôrt von in dâ speres krach waetlîch man uns dô wîchen sach dô wir von vînden nôt hie liten dô kom ze helf uns in geriten vil schôn von gors her wolfkêr er und die sînen fuorten sper der hôchgemuote sich des vleiz daz dâ würde schoen sîn buneiz den turney er mit hurte durchbrach daz was hern hademâr ungemach der turney was zesamen gar komen iedwederhalp zwô schar wâren und deheine mêr die minnegernden muotes hêr tâten ez des tages sô dâ von ir lop muoz stîgen hô ir lîp erwarp dâ werdecheit dêswâr mit grôzer arebeit nu habt ez ûf die triwe mîn swelches mannes lîp wil müezic sîn daz der êren niht bejagt iu sî daz für wâr gesagt daz hôhez lop und müezic leben got hât zesamen niemen geben swer hôhez lop erwerben wil der muoz unmuoze haben vil des tages dâ vil manic biderbe man mit arbeit hôhez lop gewan die boesen wurben drumbe niht als noch an maniger stat geschiht den biderben ist nâch êre wê die boesen muotent ouch niht mê wan daz si haben gemach unde guot sus ungelîche stât ir muot hurtâ wie man dâ rîten sach des tages den vogt von lengenbach von gors der höfsche wolfkêr verstach des tages dâ vil manic sper er reit den turney her und dar von liehtenstein her dietmâr der tet ez dâ dêswâr vil guot er was vil ritterlîch gemuot von wazzerberc der höfsch heinrîch der tet ez dâ vil ritterlîch von kyowe der vil starke man des tages mit arbeit lop gewan von steutz her uolrîch tet ez sô dâ von sîn lop muost stîgen hô des biderben lîp von ottenstein des tages wol bî den vînden schein von küngesbrunne her engelschalch sîn êre gelücke dâ ofte enpfalch ûf die wâge erz vaste leit sîn lîp sô hurteclîchen reit daz man im brîses muoste jehen man muost den rebestoc ouch sehen umbe lop dâ werben al den tac umbe êre in arbeit ringe wac ob ich iu nant die ritter gar die ez dâ tâten sunderbâr umbe êre des tages dâ ritterlîch und welhe dâ wâren muotes rîch und wie der durch den hûffen brach und jener hie sîn sper verstach wie der und der nâch êren ranc sô deuht daz maere iuch lîht ze lanc ir habt von turniren vil vernomen dâ von ich iu niht wil sagen von disem turney mêr wan daz ich dâ verstach niun sper kurzlîchen ichz iu sagen sol ez tâten dâ die biderben wol si ruorten manlîch dâ ir lit dâ wurben sî nâch êren mit der turney der muost ende hân abe dem velde wir zogten dan manneclîch in die herberge sîn ich zogt ouch in die herberge mîn swaz ritter was gevangen dâ die wurden alle ledic sâ durch zuht und durch den willen mîn des muost von rehte ich dankent sîn die naht belibe wir alle dâ des andern morgens fruo zogt sâ in hôhem muote heim manneclîch ich reit ouch dannen trûriclîch dô mich mîn bote sus trûren sach der kluoge höfsch getriwe sprach ez tuot vil wê dem hertzen mîn daz ich iuch sihe sus trûric sîn ich sprach vil lieber friunt nu sprich wes sol mîn hertz vreuen sich oder wes sol ich wesen vrô mir hât mîn vrowe bî dir alsô enboten daz ich nimmer mê wirde hôhes muotes wider als ê mîn hôher muot ist gar gelegen jâ muoz ich immer trûrens pflegen dô sprach der bote herre mîn ir sult iwer trûren lâzen sîn und sült an vreuden niht verzagen ich kan für wâr iu niht gesagen wie iwer vrowe sî gemuot ob sî ir zürnen gegen iu tuot darumbe daz sî versuochen wil iuch die vrowen künnen vil ich wil iu râten einen rât der mir iedoch vil nâhen gât ir sült mich lân versuochen baz ob iu ir hertze sî gehaz oder ob ez ein versuochen sî ê daz ich iuch sehe vreuden vrî ich wilz ê wâgen aber als ê got gebe daz ez mir wol ergê bot du tuost mir alsô wol daz ich ez immer dienen sol bî mîner wârheit sag ich dir daz du hâst gerâten mir des getorst ich niht gebiten dich sît daz du aber dich über mich erbarmet hâst des lôn dir got vil lieber vriunt getriwer bot du solt der guoten sagen daz ob mir ir hertze sî gehaz daz daz gar âne schulde sî ich bin gein ir gar valsches vrî des sî pfant al mîn saelicheit swer ir von mir iht hât geseit es sî wîp oder ez sî man der hât mir gar unreht getân ich kan dir niht enpfelhen vil wan eines ich dich piten wil berede mich gegen der vrowen mîn und sage ûf die triwe dîn gein ir gar rehte mînen muot er sî übel er sî guot den soltu ir gar rehte sagen des willen mîn gar niht verdagen vil lieber friunt geviel ez dir sô wolt ich aber ein liet von ir singen ob ez mir waere guot von den dingen als mir der muot gein der vil reinen süezen stât und als si mir enboten hât bî dir dô dîn lîp von ir schiet dâ von sô wolt ich singen liet herre ez muoz mich dunken guot mit swiu ir iwern staeten muot ir mügt erzeigen dêst mîn rât sît iwer heil gar an ir stât und ir habt iwern lîp geselt und ûz ir dienst niht enwelt sô tuot swaz ir gevalle wol mit triwen ich daz râten sol alzehant dô huob ich an von hertzen tihten ich began liet sâ von der vrowen mîn daz ich ir wolte staete sîn und nimmer wolde von ir komen und daz si mir waere unbenomen bî mînen zîten immer mê si taet mir wol si taet mir wê dô ich getiht aldâ diu liet mîn bot zehant dâ von mir schiet und fuort diu liet geschriben hin dar mîn liep dient hertze unde sin mit rehten triwen sunder wanc ûf minneclîchen habedanc und ûf den reinen süezen solt den man von guoten wîben holt sus schiet der bot von mir aldâ dô reit ich von im trûric sâ an eine stat dâ ich gemach vant des mir dâ vil geschach zuo der vil lieben konen mîn diu künde mir lieber niht gesîn swie ich doch het über mînen lîp ze vrowen dô ein ander wîp ich het gemach dâ zehen tage nu merket reht waz ich iu sage ich het verbiten des boten mîn dô wolde ich dâ niht langer sîn gein liehtenstein mîn lîp dô reit ich het von senedem kumber leit ich was vor senen ungemuot als noch der minnegernde tuot nu hoeret wie mîn bot dort gevar im ist des nôt daz in bewar gelücke und ouch diu saelde sîn dô er kom zuo der vrowen mîn diu gruozt in wol und lacht in an zehant si frâgen in began sage an wâ ist der herre dîn und giht er noch ze vrowen mîn jâ frowe mîn swie ir im tuot er hât gein iu sô staeten muot daz ir im sît für elliu wîp und lieber danne sîn selbes lîp und lieber danne iht dinges sî er ist gein iu gar valsches vrî daz ich wol nim ûf mînen eit und gar ûf al mîn saelicheit dô ich im iwern zorn gesagt sô herzenlîchen sêre er klagt daz ich ez niemêr hân gesehen ich hôrt den biderben man des jehen daz er wolde von dem lande gân ze füezen als ein arm man und wolde ouch nimmer werden frô die rede sprach er mit weinen sô ich sage iu vrowe waz im geschach daz bluot von sînem munde brach und ûz der nasen von sîner klage bî mîner wârheit ich iu sage ich waene niht daz er waere genesen und waer her heinrîch niht gewesen von wazzerberc der biderbe man daz in der troesten dâ began er waer benamen anders tôt von sîner klagelîchen nôt bot du maht mir niht gesagen sîn senen und sîn grôzez klagen ûf mîne triwe wil ich dirs jehen ez hât mîn bote gar an gesehen swaz er dâ tet und swaz er sprach mîn bote ez hôrte unde sach den het verholn ich dar gesant der stuont allez ûzen bî der want durch eine luken er ez sach swaz man dâ redet unde sprach des tuomvogtes weinen und sîn klagen kan ich dir allez wol gesagen und swaz dâ tet der höfsche heinrîch daz weiz ich allez bescheidenlîch sît ir ez wizzet vrowe gar sô wil ich daz hân wol für wâr daz er wol iwer hulde hât wan im sîn muot gein iu sô stât daz nie dehein minnegernder man dehein vrowen alsô liep gewan als er iuch hât guot vrowe mîn mit triwen in dem hertzen sîn si sprach er hât mîn hulde wol für wâr ich dir daz sagen sol ich bin für wâr im niht gehaz dû solt aber mir gelauben daz des er von mir ze lône gert des ist er immer ungewert des sol er niht für übel hân wan ichs gewern wil nimmer man vil liebiu vrowe ich weiz daz wol swâ mit ein ritter immer sol verdienen von iu minnen solt daz er den willeclîchen holt mit ritterlîcher arebeit sîn dienst ist an iuch geleit mit triwen sunder wenken gar daz weiz ich endelîch für wâr er hât iu liet bî mir gesant diu iu ein teil tuont wol bekant des meiniclîchen willen sîn er bat mich des vrowe mîn daz ichs iu gaebe daz was sîn bet vil tugendrîchiu vrowe sêt ir solt si lesen sî sint guot ez vreut in sêre ob ir ez tuot si nam den brief sâ in die hant dar an si wol geschriben vant si las in hie si las in dort mit guoter schrift wîse unde wort in las diu reine tugende rîch mit spilnden ougen minneclîch si smielt und was mit zühten vrô nu hoert diu liet diu sprechent sô dô sî diu liet gelas dô gar diu reine süeze wol gevar sprach alzehant geselle mîn dîn lîp und ouch der herre dîn ir künnet beide lôsens vil für wâr ich dir doch sagen wil diu liet diu sint ze wâre guot ich wils behalten daz ist mîn muot nu rîte hin zuo dem herren dîn und sage im daz und müge ez sîn daz ich in welle gerne sehen und ob ez mac alsô geschehen daz er sich unde mich bewar alsô her und von hinne var daz er vermeldet werde niht des bin ich vrô ob daz geschiht du solt im sagen mînen rât ir sült her an ûzsetzen stat komen des sunnetages morgens fruo und gêt mit den ûzsetzen zuo tuot mir iwer kunft mit klopfen kunt sô sende ich iu sâ an der stunt mînen boten endelîch swaz iu der sage daz tuot heinlîch du solt im dannoch sagen mêr er sül dar ûf niht komen her daz ich in zuo mir welle legen des sol er sich vil gar bewegen daz in mîn ouge hie gern siht des sol er dâ für haben niht daz ich hie welle minnen in des sol er haben deheinen sin ich wil in darumbe lâzen her komen daz dû ez gihst daz er mir habe gedienet sîne tage nu merke reht waz ich dir sage ich wil in hie mit senften siten des zewâr güetlîchen biten daz er mich lâze gar dienstes vrî als liebe ich im ze vriunde sî vrowe ich sage im iwern muot ich weiz ouch wol daz er ez tuot er kumt zuo iu her endelîch er wirt der botschaft vreuden rîch er ist ouch sô gefüege wol daz er her kumt reht als er sol in vil armer ûzsetzen wât als im iwer munt enboten hât dâ mit sô schiet der bote von dan und reit hin dâ er mich hete lân dâ er mîn leider niht envant dô streich er nâch mir alzehant er streich vil vaste naht unde tac sîn lîp vil selten ruowe pflac sîne tugende niht wâren klein er vant mich dâ ze liehtenstein des vrîtagen âbendes mîn lîp reit ein orsse ze velde mir was leit daz mir mîn bote niht was komen des was vil freuden mir benomen ich dâht jâ herre waz ist im geschehen solde ich in nimmer mêre gesehen sô würde ich trûric immer mêr do ich des gedâht dô reit er her dô ich in zuo mir rîten sach mîn munt ûz grôzen vreuden sprach wol mich hie kumt der bote mîn nu wil ich hôhes muotes sîn er mac mir deuten vil wol guot daz mir sîn kunft sô sanfte tuot er sagt vil lîht mir eteswaz dâ von mir senenden wirdet baz mîn lîp sâ dâ niht lenger beit gein mînem boten ich dô reit ich sprach vil lieber bote mîn du solt mir willekomen sîn ich muoz dir des von wârheit jehen ich hân sô gerne dich nie gesehen ich getrou ez gote wol unde dir du bringest liebiu maere mir der bote mich smielende sâ an sach der höfsche kluoge höfschlîchen sprach ich nim hie iweres gruozes niht biz man iuch ûf der erde siht für mich knien ûf diu knie ich hân die botschaft bî mir hie diu iwerm herzen sanfte tuot und der ir wert vil hôchgemuot dô erbeizt ich von dem rosse sâ und kniet vil willeclîchen dâ für in nider ûf diu knie der höfsche mich dâ niht lange lie er sprach stêt ûf herre mîn ir mügt wol hôhes muotes sîn got iwere saelden hât gedâht ich hân iu guotiu maere brâht der rede was mîn hertze vrô dô saz ich ûf mîn orsse aldô ich sprach vil lieber bote mîn sag an waz süln diu maere sîn ist mir mîn vrowe noch gehaz oder hât si sich bedâht iht baz und wil si mîn genâde hân sô wirde ich noch ein saelic man iu hiez diu tugende rîche sagen daz sî iuch in vil kurzen tagen verholne gerne wolde sehen an dem sunnetage sol daz geschehen des morgens fruo vor ezzenzît ein steinhûffe vor ir bürge lît dar sült ir komen verholne gar sus hiez iu sagen diu süeze clâr ir sült dar komen in swacher wât an eines boesen ûzsetzen stat swie iu ir bote dâ saget sô vart und seht daz ir daz wol bewart daz ir dâ werdet vermeldet iht diu reine süeze guote giht helt ir iuch wol daz sî iu guot si sî alzan vil vaste behuot ich sage iu wes si mêre giht ir sult dar ûf dar komen niht daz ir des habt deheinen wân daz sî iuch welle bî ir lân ligen des müge niht geschehen sî wil iuch sus wan gern sehen und mit iu reden minneclîch des jach diu reine tugende rîch sol ich dar komen an dem sunnetage fruo nu merke waz ich dir sage ich waene niht daz ez müg geschehen wan ich hoere des von wârheit jehen dar sî für wâr wol vierzic mîl des waene ich wol swie sêre ich îl daz ich müge nimmer komen dar dâ von sô râte mir wie ich var herre ir habt vaste missetân daz ich iuch dâ niht funden hân dâ ich iuch lie nu wizet daz ich waene si werde iu aber gehaz die frowen sint vil wunderlîch si wellent daz man staeteclîch ir willen tuo swer des niht tuot gein dem sint sî niht wol gemuot ir mugtz ouch nû ergâhen niht ich waen vil wol dâ von geschiht daz sî des hât vil staeten wân daz irz durch tracheit habt verlân dâ von wirt sî vil ungemuot got weiz wol ichn weiz waz ir tuot iwer dinc vil kumberlîchen stât got müeze iu füegen wîsen rât ich wil mich ûf die reise heben got müeze mir gelücke geben ich wil versuochen ob ich dar mac komen ez ist nu lanc der tac man rîtet eines tages nu vil dâ von ich ez versuochen wil ob ich müge immer dar bekomen mîn wille ist mir vil unbenomen wir süln zuo uns wan einen kneht nemen der zuo der vart sî reht sô daz er gar verswigen sî sô werdent unser niht wan drî wir suln füeren sehs pferde guot ez ist für wâr alsô mîn muot daz ichs ze tôde rîte elliu gar oder ich kume des suntages dar friunt geselle herre mîn ir mügt ez wol versuochende sîn ich hân sîn aber deheinen wân daz ez immer müg ergân daz wir dar kumen an dem suntage fruo nu merket waz ich iu sage uns welle got danne wol bewarn wir mugen dâ wol missevarn ez kom ze schaden oder ze frumen mîn lîp muoz zewâre dar kumen sît daz si mirz enboten hât ez waere ein grôziu missetât versuoht ich niht die saelde mîn ez muoz für wâr mîn ende sîn oder ich gesihe daz werde wîp und ir vil minneclîchen lîp die vrîtagen naht beleip ich dâ des samztages fruo huob ich sâ selbe dritte balde ûf mîne vart ez wart von mir vil wol bewart daz iemen weste wâ ich wolde hin ich kêrt dar an gar mînen sin daz mîn vart würde wol verholn vor allen liuten gar verstoln bî mîner höfscheit ich iu sage ich reit für wâr an dem samtztage reht sehs unde drîzic mîl von mîner grôzen tagweide îl wart ich müede des gie mir nôt mir lâgen ûf der strâze tôt zwei mîner pferde daz ist alsô diu huoben mich zewâr unhô die naht was ich in einer stat dar inne ich mir bereiten bat ûzsetzen nepfe und swachiu kleit diu wurden fruo dâ angeleit von mir und von dem boten mîn si kunden swacher niht gesîn wir nâmen zuo uns mezzer lanc als uns des lîbes vorht betwanc des suntagen morgens fruo ich reit von danne zwô mîle swachlîch gekleit diu pferde liez ich verholne stân ich und mîn bote wir giengen dan zwô mîle für ein burc wunneclîch dar ûf sô was diu tugendrîch mîn vrowe der ich nie vergaz diu guote mit hûse dar ûffe saz dô gie ich für die burc zehant dâ ich vil armer leute vant der saz dâ âne mâzen vil für wâr ich iu daz sagen wil wol drîzic ûzsetzen oder mê dâ sâzen den ir siechtuom wê tet ir suht si sêre twanc mit grôzem siechtuom maniger ranc dô muost ich zuo in sitzen gân daz het ich doch vil gern lân dar wîste mich der geselle mîn sam ich unkreftic solde sîn dâ gruozten uns der siechen schar mit grôzem snûden daz ist wâr vil ungesunt ir maniger was dâ saz ich zuo in daz gras dô wir gesâzen zuo in dâ si vrâgten alle gemeine sâ von wanne wir waeren dar bekomen diu vrâge mir leide was vernomen ich sprach wir sîn zwên geste hie wir kômen bêde her noch nie uns riet her unser armuot ob uns hie iemen taete guot si sprâchen ir sît reht her komen wir enwizzen ob irz habt vernomen diu hûsfrowe iezuo siech hie lît dâ von man uns vil ofte hie gît pfenninge unde spîse genuoc ein juncfrowe iezuo vor iu truoc uns her brôt und dar zuo wîn daz si immer saelic müeze sîn weste man iuch hie geloubet daz man gaebe iu her für eteswaz ir mügt wol klopfen unde biten nâch unser armer liute siten man gît iu her für wîn und brôt dâ mit ir büezet des hungers nôt und gît man iu hiut pfenninge niht für wâr ez morgen doch geschiht dô gieng ich von den siechen dan gein einer line hin nâher stân dâ für sô was ein tepich guot gehangen als man ofte tuot für line dâ man wil windes niht noch lieht für diu ez geschiht vor der line der tepich hie dar in vil kleine iht windes gie dô nam ich her für den napf mîn der kunde heller niht gesîn dô klopft ich daz ez lûte erschal und in die kemenâten hal nâch dem klopfen an der stat ich vil jaemerlîchen bat daz man mir gaebe her für daz brôt mich twunge grôziu hungers nôt sâ dô ich die bet gesprach ein juncfrowe ûz der lin her sach dô sî uns sach dô sunder stên und unser wâren niwan zwên dô tet si wider zuo die lin und gie sâ zuo ir vrowen hin der sagte sî wir waeren dâ diu reine sante si zuo uns sâ diu juncfrowe ûz dem tor her gie an einem orte si ane vie si gabe den siechen allen dâ ieslîchem einen pfenninc sâ dô sî kom hin dâ sî uns sach diu süeze ûz rôtem munde sprach sagt an wenne sît ir komen her ich gesach iuch hie niht mêr mit verkêrter stimme ich sprach von kumber lit wir ungemach von sichtuom und von armuot swer uns durch got iht guotes tuot daz mag an saelden in gefrumen wir sîn durch grôzze armuot her kumen und sîn vil nâch vor hunger tôt vor armuot lîde wir grôzze nôt si gie zuo uns sâ nâher stân si sprach ir sült mich wizzen lân wer ir sît daz tuot mir kunt vil endelîch hie an der stunt ich sol bî iu niht langer sîn sît ir durch die frowen mîn komen daz sult ir mir sagen die rehten wârheit niht verdagen dô sprach ich zuo der schoenen magt frowe iu sî für wâr gesagt mich hiez iwer frowe komen her unde wizzet daz ich binz der des freude an ir genâden stât und der ir ie gedienet hât und der ir immer dienen wil mit triuwen an sîn endes zil dô sprach diu maget zehant alsô stât iu der muot durch frowen hô sô sol iwer manlîch werder lîp umbevâhen werdez wîp habt ir mit tyost iht sper verswant ûf vrowenlôn mit iwer hant gefuor iwer lîp ie ritterlîch dem sitzet ir hie vil ungelîch ich wil zuo mîner frowen gân und wil si von iu wizzen lân daz ir durch sî sît her bekomen iwer kunft vil lieb ir ist vernomen ich kum zuo iu her wider schir und sage iu endelîch von ir wie iwer lîp sol varen hie dâ mit die maget von mir gie hin dâ si die vil guoten vant si saget der reinen alzehant von rehter wârheit ich waer dâ dô sprach diu reine süezze sâ dêswâr des bin ich harte vrô du solt im von mir sagen sô daz er mir sî willekomen sîn kunft ich gern hân vernomen du solt hinwider zuo im gên so daz sich sîn iemen müge verstên und trage im hin für eteswaz und sage dem hôchgemuoten daz daz er schir ab dem perge var und sich vor melden wol bewar und ouch wol hüete der êren mîn als lieb im sî daz leben sîn bit in hin ze âbent her wider gân her ûf sô wil ich in wizzen lân wes ich mit im hie hân gedâht und umbe wiu ich in hân her brâht daz heizze ich im danne allez sagen du solt im spîse hin für tragen hüener dâ zuo brôt unde wîn und bit in got willekomen sîn diu maget gie dô alzehant hin dâ si mich noch wartent vant si und ein ander juncfrowe truoc mir spîse und wînes ouch genuoc dô ich si sach selbe ander gân den napf mîn satzt ich verre hin dan und sprach vrowe dâ legt ez in wan ich leider vil siech bin diu eine juncfrowe stuont stille sâ diu ander gie zuo mir vil nâ diu sprach alsô swaz mir geschiht ich scheuh iuch durch den siechtuom niht iuch hât diu werde vrowe mîn got willekomen heizen sîn und giht si welle iuch gern sehen swanne ez mit fuoge müge geschehen si hât enboten iu bî mir des mügt gerne volgen ir daz ir schir ab dem berge vart und iuch vor melden wol bewart und hüetet iuch wol des gât iuch nôt tuot ir des niht sô sît ir tôt teilet mit iu selben iwern sin daz rât ich wol swie tump ich bin ir sült hin ze âbent her wider gân her ûf sô sol ich iuch lân gar wizen mîner vrowen muot ich waene wol der sî gegen iu guot ir sult für wâr gelouben daz iu ist diu reine niht gehaz si wart sô holt noch ritter nie dâ mit diu juncvrowe von mir gie sâ dô diu juncvrowe von mir quam spîse unde trinken ich sâ nam zuo den ûzsetzen ich ez truoc ich sprach uns hât mîn vrowe genuoc spîse unde trinken hiute gegeben got lâze si lange mit saelden leben almuosen sô grôz ich nie enpfie daz wil ich mit iu teilen hie swaz ich sîn hie enpfangen hân daz sül wir gar gemeine hân darumbe swanne man iu spîse guot gebe daz ir daz selbe tuot uns si sprâchen daz sol sîn man gît uns ofte vleisch brôt und wîn daz teile wir mit iu gar gelîch wir leben mit iu geselleclîch ze ringe sâze wir alle sâ und satzten in die mitte aldâ die spîse guot und ouch den wîn ich sach dâ manges hende sîn alsô daz ichs niht getar gesagen jâ muoz ichs vil durch zuht verdagen bî mîner höfscheit ez ist wâr vor unvlât gie ze berge mîn hâr mir wart dâ grôz unvlât bekant die vinger manegem ûz der hant wâren alsô gefûlet abe als einem der tôt in dem grabe gelegen ist wol hundert tage bî mîner wârheit ichz iu sage ir âtem als ein hunt dâ stanc als sî ir miselsuht betwanc mit in muozt ich dâ ezen pflegen ich het des lîbes mich ê bewegen ê daz ich mit in het dâ gâz dô twanc mich zuo dem ezzen daz ich der werden vrowen mîn ir êre müeste hüetende sîn het ich mit in niht gâz aldâ ich waer für wâr vermeldet sâ nu weiz ich wol daz maniger giht ich kunde mit disen siechen niht deheine wîle haben gâz si heten wol erfunden daz daz ich waere miselsühte vrî swer des giht dem waene iht sî gar kunt waz man mit wurzen tuot si sint ze manigen dingen guot mir sint noch hiut diu wurze kunt swelch man genaems reht in den munt daz er dâvon geswülle gar und daz er wurde als missevar daz er waere immer unbekant durchfüer sîn lîp gar elliu lant daz niemen möhte erkennen in die kunst kan ich swie tump ich bin die selben wurze het ich dâ ich het mîn hâr gevärbet grâ des waen ich nû bedorfte niht wan man mich vil nâch halben siht grâ wan von den sorgen mîn vor alter solt sîn noch niht sîn sus hât diu minne und ander leit mîn houbet ze dem andern mâl gekleit diu minne und ungetriwer rât mîn houbet grâ gevärbet hât swelch man der minne dienet vil und im diu minne niht lônen wil der muoz vil ungemüetes tragen wan er sîn leit sol niemen klagen wan aleine der vrowen sîn des muoz er ofte trûric sîn swâ sô mir ungetriwer rât schaden und leit gefüeget hât daz wil ich iezuo gar verdagen und wil daz maere iu fürbaz sagen dô wir siechen gâzen hie vil palde ich ab dem berge gie in daz geu an siechen stat dâ ich des almuosens pat man gab mir dâ vil stuckelîn diu nam ich durch diu vrowen mîn man gab mir allerslaht genuoc vil güetlîch ich daz danne truoc in einem zîle leit ich ez nider ich kom dar nâch für wâr nie sider ich weiz niht reht wer ez dâ nam ich weiz wol daz ez mir niht zam durch kürzwîle ich sus petelen gie biz sich diu sunne nider lie gegen dem berge mit ir schîn und daz ez wolde schir âbent sîn dô gieng ich für die burc sâ wider und saz an mîne stat dâ nider dâ ich die siechen aber vant die enpfiengen mich dâ sâ zehant dô ich hie bî den siechen saz ich vrâgte si ob man hete gâz si sprâchen alle man izzet alzan ir sît ze rehter zît her gegân daz almuosen man des âbendes gît uns armen in sô rehter zît daz unser ieslîcher gât wol dannoch dâ er herberge hât dô ich gesaz guot wîle alhie diu magt ôt aber her zuo uns gie mit der schoenen man uns truoc spîse unde wînes aber genuoc si sprach zuo mir ir sült ab gân und sült für wâr des niht enlân ir kum her fruo aber ze ezzenzît sehet daz ir hînt gewärlîch sît ich sprach waz frumt di vrowen mîn alsô mîn wunderlîch hie sîn daz ich si heinlîch niht sol sehen diu maget sprach des mac niht geschehen biz morgen daz ez wirdet naht si hât ze sehen iuch gedâht für wâr ê daz ir hinnen vart sehet daz ir meldens iuch bewart dô diu juncfrowe kom von dan ezen man mich sach hin gân zuo den siechen aber als ê mir tet ir geselleschaft vil wê des mich von schulden wol betwanc ir unvlât und ir âtemstanc ir sült für wâr gelauben daz daz ich mit in ungern az dô wir die spîse verzerten dâ die siechen mich dô alle sâ bâten ze hûse widerstrît dô jach ich mîner gesellen lît einer siech dar wil ich gân ich hân in vil unkreftic lân bî dem sô wil ich hînte sîn durch got und durch die triwe mîn dô gie ich von der burc zehant in ein velt verre dâ ich vant ein korn dick gewahsen hôch dar în ich vor den leuten vlôch ich und ouch der geselle mîn daz korn muost unser herberge sîn ir sult für wâr daz ûf mir hân ein vil boese naht ich dâ gewan sâ dô der tac ein ende nam und daz diu vinster naht bequam dô huob sich sâ ein wint vil grôz mit regenes ungevüege ein gôz dô muost ich lîden ungemach für den regen was mîn dach ein rock und ouch ein mäntelîn diu kunden boeser niht gesîn ich was vil nâch vor vroste tôt dannoch sô leit ich dâ ein nôt wolt ich an dem maere iht verdagen daz ich iu nimmer solte gesagen die ungenanten würme mich pizen sô die naht daz ich an dem lîbe vil gar ûzbrast mich peiz die naht vil manic gast und ouch für wâr manic gestîn dô ich ersach des tages schîn des wart ich hertzenlîchen vrô alzehant mîn lîp lief dô umbe sô vil daz mir wart warm dô êreck an enîten arm lac dô was im verre baz danne mir die naht gelaubet daz sô boese naht ich nie gewan und waere ich niht ûf lieben wân die selben naht aldâ gewesen jâ waene ich nimmer waer genesen guot gedinge der ist vil guot lieber wân noch sanfter tuot swer lieben wân bî kumber hât des mac mit vreuden werden rât dô was ouch nû diu sunne ûf hô mîn lîp der gie zehant aldô für die burc an mîne stat dâ ich mit klopfen tiwer bat daz man mir gaebe aber eteswaz swaz ich an hete daz was gar naz daz tet mir hertzenlîchen wê dô kom diu juncfrowe aber als ê mit ir truoc man aber spîse vil ich gedâht ich waen mîn vrowe wil mich gern machen siech alhie dâ mit die maget zuo mir gie si sprach wâ sît ir hînte gewesen wie sît vor weter ir genesen ir habt geliten ungemach sît ir gewesen sunder dach ich sprach ich hân erliten nôt mir was der lîp hînt vil nâch tôt vor vroste und ouch vor mêr geschiht der ich iu getar gesagen niht daz ich doch güetlîch allez dol wan ich wird sîn ergetzet wol ob mîn diu guote genâde hât an der genâden mîn lîp stât si sprach nu ezzet und vart wider abe dem berge balde nider und komt hînt ze âbent wider her bî mînen triwen ich iuch wer daz diu vil werde vrowe mîn iuch sô niht lân hie wil mêr sîn si wil iuch vil kurtzlîchen sehen bî dirre naht sol daz geschehen dâ mit sô schiet si von mir dô ir rede tet mich von hertzen vrô zuo den siechen ich dô gie mit den muost ich aber ezzen hie daz ich doch vil ungerne tet dô ich gaz sâ an der stet gie ich von danne in einen walt dâ sungen vogel manicvalt an eine sunne mîn lîp dô saz des vrostes mîn ich gar vergaz dâ sach ich den gesellen mîn mit klûben vil unmüezic sîn er klûbte dort er klûbte hie der tac im gar dâ mit zergie mit solher kunst ein wälhisch man niht bezzers möhte dô hân getân mir wart für wâr nie tac sô lanc der minnen gir mîn hertze twanc mich twanc diu minne ûf hôhen muot diu minne ist werden leuten guot dâ von diu hertze werdent vrô swelch hertze gerne minnet hô daz schamt sich aller missetât diu minne ist reines hertzen rât nu wizzet daz ein werder man für wâr gar nimmer werden kan er minne mit triwen guotiu wîp zwiu sol eins jungen ritters lîp der niht wil werben umbe den solt den man von werden wîben holt der solt kan hôchgemüete geben mit êren ritterlîchez leben sus saz ich in dem walde alhie biz daz der âbent aber an gie dô stuont ich ûf und gie von dan in hôhem muote reht als ein man des hertze hât hôhe minne ger und des waent daz man in wer des muot muoz hôhe von schulden stân in disem wâne gie mîn lîp dan für die burc ich aber saz ir sült für wâr gelouben daz ich was dar komen alsô fruo daz dannôch die leute niht giengen zuo als man doch gern gein âbent tuot hie saz ich und was hôchgemuot ich gedâht wol mich sol ez hînte sîn daz ich sol sehen die vrowen mîn mîn muot stuont hôch ûf lieben wân dô sach ich aber zuo mir gân die maget reine gar zühte rîch si sprach ir habt vil witzeclîch getân daz ir sô fruo sît komen ich enweiz ob irz habt vernomen der siechen einer vaste giht ir sît für wâr ein ûzsetze niht er giht ir habt an iuch geleit sô rehte guot lînîniu kleit daz si für wâr ein edel man mit grôzen êren trüege wol an ich weiz niht wâ erz hât gesehen er hât sîn wider mich gejehen nu fürht ich daz erz anderswâ sage darumbe ich vil grôze sorge trage ich sprach sol ich vermeldet sîn diu schult ist wan der vrowen mîn waz wolde si mînes sitzens hie und daz ich alle tage her gie wie kunde daz immer sîn geschehen man het eteswaz an mir ersehen dâ von ich waer vermeldet gar nu râtet vrowe wie ich nu var si sprach ir sült vil balde abe gân fürnames hie niht langer stân sich hât mîn vrowe wol bedâht nu merket sô sich tag unde naht scheide sô komt vil balde wider bergt iuch dort in dem graben nider helt ir iuch wol daz ist iu guot iu ist nôt ob ir wîslîch tuot teilt mit iu selben iwern sin seht ir dort jene hôhe lin sô man dar ûz her habt ein lieht sô sûmet fürnames iuch dâ niht ir gâht dar under selleclîch dâ vindet ir hangen endelîch lîlachen zesamen gebunden wol dâ mit man iuch ûf ziehen sol dô tet ich als die maget riet vil snellîch ich dâ von ir schiet und huob mich aber in den walt mîn muot ze freuden was gestalt ich gedâht nu wol mich immer wol daz ich noch hînte sehen sol die hertzenlieben vrowen mîn des wil ich hôhes muotes sîn ûz dem walde ich dâ niht quam biz daz der tac gar ende nam und in vertreip diu vinster naht mit ir vil vinsterlîchen maht dô gâht ich in den graben sâ und vermûret mich aldâ mit steinen daz mich niemen sach in kurtzen zîten daz geschach als tet ouch der geselle mîn wir muosten dâ vil stille sîn dô wir verholne lâgen hie der hûsschaffer selbe sibent gie umbe die burc her unde dar er nam vil vlîziclîchen war ob iemen dar waer verholne komen des wart von im wol war genomen dô er ez hie unde dort gesach nu hoeret waz mir dort geschach ez gie der ungemuote man von sînen gesellen zuo mir stân und tet sîn unzuht dâ ûf mich sô daz dâ von gar naz wart ich des getorst ich im geweren niht daz was ein wunderlîch geschiht dâ mit er in die burc sâ gie dô saz ich alsô nazzer hie daz was mir leit und ungemach ûz der lin daz lieht ich sach leuhten dô stuont ich zehant ûf und zôch abe mîn gewant daz boese daz ich durch helen truoc daz barg ich snellîch genuoc under die lin sleich ich zehant dâ ich diu lîlachen hangen vant dar in sô trat ich willeclîch der geselle mîn was fuoge rîch der schoup vil willeclîche nâch mir was hin ûf von hertzen gâch ez zugen lindiu händelîn enbor ein teil ûf den lîp mîn dô si gezugen mich dâ sô reht in der mâze ze berge hô daz mir niht mêr moht helfent sîn der vil getriwe geselle mîn von rehter wârheit wizzet daz dô mohten sî mich niht fürbaz bringen daz was mir vil leit in was ouch leit dâ von bereit dô liezen sî mich balde nider unde zugen mich aber wider ûf an die stat dâ ich was ê si mohten fürbaz mich niht mê ûf geziehen umbe ein hâr bî mîner höfscheit ez ist wâr daz was mir und in ungemach die naht mir daz drîstunt geschach dô ich kom dô ze dem driten mâl ûf die erde alsô zetal vor ungemüet ich an der stat balde ûz dem lîlachen trat ich sprach vil guot geselle mîn du maht wol ringer danne ich sîn trit balde in daz si ziehen dich hin ûf geselle daz rât ich alsô trat er in dô daz geschach dô schoub ich willeclîchen nâch si zugen in vil snellîch hin ûf des wart ich freuden rîch dô er kom in die kemenât mit kusse er dâ enpfangen wart mîn niftelîn kust in für mich des schamt si sît vil ofte sich sâ dô der fremde kus ergie diu lîlachen mîn geselle lie zuo mir vil snellîchen her daz was gar mînes hertzen ger in diu lîlachen ich dô trat mit guotem willen an der stat hin ûf stuont vil gar al mîn sin hin zugen sî mich an die lin dar in sô steig ich an der stunt mîn niftel mit ir rôten munt twanc an den mînen minneclîch diu vil schoene tugende rîch wîst mich in einen winkel dan ein suckenîe gab sî mir an diu was von einem paltekîn die legt mir an die niftel mîn dâ mit sô gie ich sâzehant hin dâ ich mîne vrowen vant diu saz ûf einem bette guot diu reine süeze wol gemuot mich vil zuhteclîch enpfie dô mîn lîp dar zuo ir gie si hiez mich willekomen sîn ich sprach genâde vrowe mîn ich sage iu wie si was gekleit ez het diu guote an sich geleit ein hemde wîz daz was vil klein diu hôchgemuote schoene rein eine suckenîe het dar obe von scharlach diu ze hôhem lobe was gefurrirt wîz härmîn diu veder niht bezzer kunde sîn ir mandel grüene als ein gras ein vêhiu kürsen drunder was diu kürsen het ein überval ze mâzen breit ze mâzen smal ir het diu reine wol gemuot gebunden in ein rîsen guot sus saz vor mir diu wandels vrî ir stuonden dâ aht vrowen bî die wâren ouch vil wol gekleit über daz bette dâ was geleit dar ûf diu reine süeze saz von samît ein guot materaz dar ob zwei lîlachen sîdîn diu kunden bezzer niht gesîn dar ûffe sô lag ein deckelach daz ritter bezzerz nie gesach dâ lage ein bolster kosterîch und ouch zwei küsse wunneclîch daz vletz man niender blecken sach vil manic guot tepich was sîn dach ze den füezen für daz bette zetal zwei grôziu lieht ûf zwei kertzstal wâren gestôzen ich liuge niht und an die wende wol hundert lieht die aht vrowen die wâren clâr und dêswâr minneclîch gevar die ich sach in der kemenât si heten an kostlîche wât für wâr ich iu daz sagen wil mich dûhte der vrowen dâ ze vil mir was ir wesen dâ ungemach von hertzen ichs ungerne sach hie saz diu werde vrowe mîn vor mir daz schoener niht gesîn kunde ir tugentrîcher lîp dô kniet ich für daz werde wîp und sprach vrowe durch iwer tugent durch iwer hôchgelobte jugent durch ewern reinen süezen muot sît mir genaedic unde guot vrowe ob al den freuden mîn mir sol iwer lîp genaedic sîn gedenket iwer güet an mir bedenket mînes hertzen gir die ich gein iwer minne hân bedenket daz ich nie gewan sô liebes niht sô iwern lîp ir sît mir liep für elliu wîp ir sît mir lieber danne iht sî sol ich iu hie geligen bî sô bin ich alles des gewert des mîn lîp ie ze vreuden gert iwer gewern mac mir hie geben hôhen muot und werdez leben immer mêr gar al mîn zît ir sît an der mîn freude lît dô sprach diu reine süeze guot ir sult des hân deheinen muot daz ich iuch zuo mir lege hie iht des sült ir an mich muoten niht ir sult der bet vil gar gedagen ich wil iu ûf mîn triwe sagen daz ir sîn sît nu ungewert ze dirre zît swie ir sîn gert ich wil iuchz rehte wizzen lân umb welhe rede ichz hân getân daz ich iuch ze disen zîten her habe lâzen komen daz ich iuch wer des ir dâ gert des mac niht sîn iuch habent hie diu ougen mîn in mîner heinlîche gern gesehen daz ist wan ze êren iu geschehen ez hât gevarn sô iwer lîp daz iuch von reht ein ieslîch wîp darumbe wol immer êren sol und künde ich iuch geêren wol daz taet ich ir sult ez hân für êre daz ich iuch hân lân in mîne heimlîche komen her daz widerfuor nie ritter mêr mîn man und ouch der herre mîn der wil des gar âne angest sîn daz ich gemînnen müge immer man ob ichz durch got niht wolde lân und durch mîn êre sô wolde er mich doch wol behüeten und wolt ôt ich sîn huote waer hie gar enwiht und liez ichz durch mîn êre niht in frumt hie baz mîn reiner muot danne swaz er hüetens mîn getuot daz ich sus wâge die êre mîn und mich bewige der hulde sîn daz ist wan ze êren iu getân und würde iwer hie inne ie man dâ von sô würde mîn êre kranc der wâge sult ir mir wizzen danc ich wil vil liebiu vrowe mîn von hertzen iu immer dankent sîn des unde swaz ir mir getuot ich weiz daz wol ir sît sô guot daz ir vil reine saelic wîp von trûren schaidet mînen lîp sô daz mir lieb von iu geschiht hînt hie des hân ich zwîvel niht si sprach die rede sült ir lân ob ir mîn hulde wellent hân daz ir iht gert der êren mîn und wizet daz des niht mac sîn ze disen zîten daz ist wâr gert ir iht mêr ir vlieset gar die hulde mîn daz ist alsô ich erschrac und stuond ûf von der drô und gie sâ zuo der niftel mîn zuo der sprach ich waz sol ditz sîn sol ich umbe sus sîn her bekomen sô ist mir hôher muot benomen des wil ich ir güete getrûwen niht ez waer ein michel ungeschiht und waer ein grôziu missetât mîn vrowe diu solts wol haben rât niftel mîn swaz mir geschiht ich kum für wâr von hinne niht mir geschaehe liep von der vrowen mîn ich wil des gar âne angest sîn daz sî hie lâze verderben mich si solde wol baz bedenken sich ez ist niht ein guot wîplîch muot daz sî an mir als übel tuot dô sprach mîn niftel an der stunt neve mir ist für wâr daz kunt daz sî dich her umb anders niht hât heizen komen wan als si giht für wâr ich dir daz sagen wil si hât unser drumme hinne sô vil daz du ir hie sô iht ringest mit nâch sumelîcher manne sit ich weiz daz endelîch für wâr und rüerest dus an als umb ein hâr wider ir willen daz si dir wirt nimmer holt gelaube mir und möht dîn wille doch niht ergân einez ich von ir gehoeret hân und wenkestu an ir dienste niht daz dir noch liep von ir geschiht ich sprach ich engrîffe sî niht an wider ir willen daz wirt verlân darumbe ich weiz vil wol daz ir sîn leider niht gestatet mir und waer iwer hinne niht sô vil ich rünge hie mit ir an daz zil daz sî mir siges müeste jehen daz müest für wâr alsô geschehen neve nu volge mir dêst dir guot mir ist kunt gein dir vil gar ir muot nu tuo gar swaz ir wille sî sô mahtu ir geligen bî in kurzen zîten endelîch diu guote ist alsô tugende rîch und alsô reht wîplîchen guot daz sî dir schire genâde tuot nu ginc vil balde zuo ir hin wider und knie für die werden nider bit sî daz sî genâde dir neve des soltu volgen mir ir ist dîn loeslîch rede niht leit swâ ritters munt güetlîchen reit dêst im gein werden wîben guot wir vrowen sîn güetlîch gemuot dô gie ich zuo der vrowen mîn ich sprach ir sült genaedic sîn mir vrowe durch iwer werdecheit der got hât vil an iuch geleit lât mich von iu sus scheiden niht sît man reht iu güete giht die erzeiget hie an mir alsô daz mich iwer minne mache vrô erzeiget iwer güet an mir ir sült bedenken iuch daz ir mich hiezet durch genâde her komen sol mich mîn kunft her niht gefromen sô daz ich iu gelige bî sô bin ich immer vreuden vrî und wirde ouch nimmer mêre vrô und scheide ich hie von iu alsô und sold ich alsus von iu komen swaz dâ von iemen wurde vernomen daz krenket iwer werdicheit daz ist mîn ander hertzenleit wan sol ich immer iht vernemen daz iwern êren mac niht gezemen daz waer ein nôt ob aller nôt mîn lîp der waer noch sanfter tôt vrowe ob al den freuden mîn vrowe mîner vreuden schîn vrowe über hertze und über muot frowe über lîp und über guot frowe über allez daz ich hân oder immer mêr gewinnen kan frowe mîner saelden gebe ir sît der ich ze dienest lebe ir sît an der mîn vreude stât ir sît diu mînen dienest hât mit triwen sunder wenken gar und solt ich leben tûsent jâr mîn dienst würde an iuch geleit mit lûterlîcher staeticheit des sult ir lân geniezen mich durch iwer güete des bit ich lât mich geniezen daz ir sît gar mîner vreuden hôchgezît und daz mîn lîp nie niht gewan sô liebes noch gewinnen kan als iuren reinen süezen lîp vil tugende rîche reine wîp tuot mir swie iwer genâde sî iu ist mîn dienest immer bî wie stüende daz iwerm werden namen sich möchts iwer werdicheit wol schamen ob ich von hinne füer alsô daz ich müest immer sîn unvrô von iwern schulden vrowe mîn durch iwer güete des sol niht sîn mir sol hie iwer minne geben vil hôhen muot und werdez leben dô sprach diu reine hôchgemuot iu ist diu bet ze nihte guot wold ich hie minnen iwern lîp ich bin wol alsô witzic wîp daz ich iuch het enpfangen baz bî mînen triwen wizzet daz ob ir die bet iht langer tuot ich wirde gein iu vil ungemuot von dem bette trat ich dô ir rôter munt sprach zuo mir sô wol dan ir sult mit mir gân ich wil iuch mêr gezimbers lân schowen alsô sprach ir munt dô gie diu reine dô an der stunt in ein muoshûs wünneclîch dô saz aber nider diu tugentrîch si sprach ir sult mir des verjehen ist iu iht liep hie an geschehen daz ir alsô ze dirre zît her zuo mir heimlîch komen sît mîn êre ich sêre gewâget hân durch iwern willen welt irz verstân ir mügt wol wesen hôchgemuot daz iu mîn lîp sölhe êre tuot vrowe swâ mit ir êret mich daz ist mîn reht vil wol daz ich daz immer diene die wîle ich lebe ir sît gar mîner vreuden gebe und aller mîner êren wer iwerr minne ich gar mit triwen ger ir sît an der mîn vreude lît gar mînes hertzen meien zît swaz ir mir êren habt getân dâ mit daz ir mich vrowe lân habet alsô zuo iu komen dâ mit wirt vreude mir benomen wunne und aller hôher muot ob ir mir niht genâde tuot sô daz ich iu hie lige bî sô bin ich immer vreuden vrî vrowe ir sult mich wizzen lân ob ich iht habe gein iu getân dâ von ich iwerr minne enbir alhie daz sult ir sagen mir und ist ez von den schulden mîn sô wil ich immer mêre sîn von rehter wârheit wizzet daz mir selben umb die schulde gehaz und hât getân hie iht mîn lîp dâ mit ich iuch vil werdez wîp hân beswârt daz ist mir leit ich was iu ie ze dienst bereit und wil iu dienen swie ez ergê mit rehten triwen immer mê der dienst sol sîn âne wanc daz ist mîn muot und mîn gedanc ich weiz vil wol ir sît sô guot und alsô reht wîplîch gemuot und alsô vrowenlîch getriu dô ir mich hiezet komen zuo iu dô het ir muot des endelîch daz ir mich hie gewisselîch minnen woldet wie hân ich daz hie verworht des wundert mich diu guote sprach nu wizzet daz iu wart mîn lîp noch nie gehaz ir mügt ez aber gedienen wol alhie ob ichz iu sagen sol daz ir verlieset die hulde mîn lât ir die tumben bet niht sîn die ir sô vrevelîchen tuot ich trage iu drumbe häzlîchen muot ich hânz iu hînt wol zwir geseit daz iu mîn minne ist unbereit ze disen zîten endelîch und waert ir guoter sinne rîch und waer iu liep diu hulde mîn ir liezet solhe bete sîn diu iuch gein mir niht kan gefrumen und iu mac wol ze schaden kumen welt ir daz ichz iu rehte sage die ganzen wârheit niht verdage sô lât mich gar der bete vrî als liep iu reht mîn hulde sî ir sült für wâr daz ûf mir hân und welt ir mich ir niht erlân daz ich iu niht antwürten wil ob ir redet lützel oder vil dô stuont ich ûf und was unvrô zuo mîner niftel ich aber dô gie unde sprach alsô gein ir niftel dû solt râten mir durch dîne triwe des ist mir nôt und wizze ich waer noch sanfter tôt danne hie diu werde vrowe mîn sol vrî von mîner minne sîn neve ich râte vil gern dir dû solt ouch gern volgen mir var als dîn vrowe dich heizze varn du maht dich gern gein ir bewarn si ist dir holt daz weiz ich wol und lônet dir ouch als si sol gein ir des staeten muotes dîn neve daz habe ûf die triwe mîn niftel nû gelaube mir bî mînen triwen sage ich dir ich enkum für wâr von hinnen niht ob mir niht liep von ir geschiht sô wil ich hie geligen tôt von hinnen bringet mich nimmer nôt ez muoz alhie mîn ende sîn daz habe ûf die triwe mîn solde ich alsô von hinne varn sô möhte ich nimmer daz bewarn mîn lîp müest trûren immer mê sô wil ich hie sterben ê sold ich niht wesen hôch gemuot zwiu waer mîn leben danne guot trûriclîchem ritters leben wirt selten hôhez lop gegeben ich weiz wol ob ich hie bestân biz morgen daz ich verloren hân vil endelîchen mînen lîp sô hat ouch daz vil werde wîp ir güete ir êre mit mir verlorn sô waer ich bezzer niht geborn daz sol mîn vrowe bedenken gar wan ich niht sus von hinne var dô sprach mîn niftel an der stunt ich wil ez mîner vrowen kunt tuon daz dû wil hinnen niht swaz leides dir dâ von geschiht des habestu dich vil gar bewegen und welle diu guote êren pflegen des sî ir endelîchen nôt du wellest alhie geligen tôt dô gie mîn niftel alzehant hin dâ sî mîn vrowen vant si sprach seht vrowe waz ir tuot mîn neve uolrîch ist sô gemuot daz er für wâr wil hinnen niht ob ihm niht liep von iu geschiht nû seht vrowe wie ir gevart sô daz ir vrowe iwer êre bewart dô sprach diu guote tugende rîch daz waer uns beiden schedelîch mir und im daz ist alsô hüebe in umbe sînen lîp unhô sô solde er doch wol hüetent sîn durch sîne zuht der êren mîn durch sîne triwe sol er bewarn mîn êre güetlîch von hinnen varn du solt hin wider zuo im gân und bite in solh gemüete lân und heiz in wesen hôchgemuot ob er hie mînen willen tuot sô habe daz ûf die triwe mîn daz ich ouch tuon den willen sîn ob er mich mîner bet gewert sô tuon ich gern ouch swes er gert nu sage im ûf die triwe dîn het er hîntstunt den willen mîn mit guotem muote gar getân ich enhet für wâr des ouch niht lân ich het getân den willen sîn und wil er mir die minne mîn an erkriegen sunder danc daz ist ein gar tumplîch gedanc taet er güetlîche swaz ich in hiez vil ungern ich in hinnen liez für wâr wan mit dem willen sîn daz ist für wâr der muot mîn daz soltu wizen endelîch ich wolde in grüezen minneclîch als ein guot wîp ir lieben man des hân ich noch niht hie getân mîn niftel gie dô alzehant hin dâ si mich vil senenden vant si sprach du solt dich wol gehaben wil dû dîn trûren wirt begraben du sûmest dich gar âne nôt nie vrowe ez ritter baz erbôt denne dirz hie biutet diu vrowe dîn wil dû ir güetlîch volgende sîn diu reine tugende rîche giht du mügest ir an erkriegen niht ir minne sî sî sô gemuot daz sî für wâr des niht entuot daz dû ir hie geligest bî die wîle dîn lîp des willen sî daz dûz ir wellest erkriegen an sô müg ez für wâr niht ergân mir hât diu guote des verjehen daz für wâr waere geschehen hîntstunde an ir der wille dîn woldestû ir güetlîch volgende sîn daz sî dich niht enpfangen hât hînt lieplîch darumbe lât diu guot dich bî ir hie niht ligen durch anders niht bistû verzigen du solt vil lieber neve mîn gein ir für wâr niht kriegende sîn ob dû niht hier ir willen tuost sô wizze für wâr daz du muost gar immer mêre ir hulde enbern wil dû güetlîch ir minne gern dir mac hie liep von ir geschehen des hât diu guote mir verjehen dô sî mit mir geredet sus hie in der zît mîn vrowe gie zuo uns dar diu guote sprach got weiz wol daz ich nie gesach deheinen man sô sinnelôs ir waert noch billîcher umbe mich lôs danne daz ir mir die minne mîn welt hie sus an erkriegent sîn nu sagt an wes habt ir gedâht belîbt ir hie biz daz diu naht zergât sô flieset ir daz leben ir möht iuch gern hinnen heben und füert als ich iuch hieze varn welt ir niht zuht gein mir bewarn sô gert ir mîn ze friunde niht und ist iwer triwe gein mir entwiht mir ist des vil von iu geseit daz ir ze dienst mir sît bereit die sager habent mich betrogen und von iu leider vil gelogen daz sihe ich wol an solchem sit swes ich iuch hînte hie selbe bit des verzîhet ir mich alsô daz iuch mîn hulde hebt gar unhô dô sprach ich liebiu vrowe mîn ich wil iu immer diende sîn mit triwen unz an mînen tôt dâ von mich bringet nimmer nôt ir sît mir liep für elliu wîp und lieber danne mîn selbes lîp und lieber danne iht dinges sî von iu ich liebe wirde nimmer vrî vrowe ob al den vreuden mîn nu lât in iwern hulden sîn daz ich iu hie gelige bî als lieb iu wîplîch güete sî und scheide ich alsô von iu hie sô getet für wâr ein vrowe nie an ritter wirs denne ir an mir daz sült für wâr gelauben ir und welt ir reine saelic wîp alsus verderben mînen lîp wie hân ich daz gein iu versolt ich was iu ie mit triwen holt ob ich alsô von hinne var sô wirde ich endelîch für wâr nimmer mêre rehte vrô daz geloubet mir für wâr alsô dô sprach diu reine tugende rîch het ich gegrüezet iuch minneclîch sô solde ich daz vil wol bewarn daz ich iuch lieze sus hinne varn nu volget mir daz ist iu guot swes ich iuch bite daz ir daz tuot tret in daz lîlachen wider sô lâze ich iuch ein wênic nider und ziuhe iuch balde wider her und grüeze iuch wol nâch mîner ger als ich iuch danne enpfangen hân sô bin ich iu gar undertân swes ir mit mir beginnen welt ich hân ze friunde mir erwelt für alle ritter iwern lîp sus sprach daz reine schoene wîp vrowe west ich daz für wâr sô taet ich iwern willen gar nu fürht ich abe der schulde mîn daz ich der müeze engeltent sîn alsô daz ir mich lâzet nider und mich niht ziehet zuo iu wider sô waer mîn hôher muot verlorn und waer unsaeliclîch geborn si sprach des setze ich iu ein pfant ir sult mich haben bî der hant vil vaste daz erloube ich iu ir mügt wol sîn niht gar getriu sît ir mir niht getrûwen welt und iuch mîn lîp doch hât erwelt ze friunde für alle ritter gar bî mîner wîpheit daz ist wâr ich wil vil liebiu vrowe mîn mich iu enpfolhen lâzen sîn ûf iwer genâde reht als ich sol ir mügt mir übel oder wol diu beidiu tuon reht swie ir welt sît ir des jeht ir habt erwelt mich ze friunde für alle man sô wil ich mich gern an iuch lân si sprach daz sol iu werden guot ob ir hie mînen willen tuot sô habt ir daz ûf den triwen mîn ir sult sîn gar âne angest sîn ich tuo swaz iwer wille sî ir sult mir hie geligen bî nâch ewerm willen endelîch sus sprach diu schoene tugend rîch mich nam diu guote bî der hant si wîste mich hin dâ si vant diu lîlachen zuo der lin dâ hiez si mich sâ treten in si sprach ir sült gar âne angest sîn habt ez gar ûf den triwen mîn ich lâze iuch von mir sus niht komen ich hân ze friunde iuch mir genomen mit sorgen ich dô an der stat in diu lîlachen trat dô liez man mich sô verre nider daz man mich solde ziehen wider diu guot mit listen zuo mir sprach got weiz wol daz ich nie gesach sô lieben ritter noch erkant sô der mich hât bî mîner hant si sprach nu wis mir willekomen von mir dir trûren wirt benomen du solt got willekomen sîn si vie mich bî dem kinne mîn sî sprach friunt nu küsse mich von dem wort sô vrô wart ich daz ich ir lie sâ die hant dâ von wart kumber mir bekant sâ dô der gruoz aldâ ergie und daz ich ir die hant gelie dô wart sô snel mîn nidervart und het mich got dâ niht bewart ich möht mich wol ervallen hân und het ez got niht understân dô ich kom zuo der erde nider diu lîlachen zucten sî sâ wider dô saz ich nider trûriclîch mîn herze was hôher sorgen rîch vor leide ich dâ den sin verlôs ich wart sô rehte sinnelôs daz ich vor leide lûte erschrê owê owê mir immer wê owê daz ich ie wart geborn wie hân ich lîp und êre verlorn nâch dem schrîen ich ûf spranc vil sinnelôs wart mîn gedanc ein stechel rise zetal ich lief gein einem wazzer daz was tief dar inne wolt ich ertrenket hân mich daz was doch missetân waer mîn geselle niht schiere komen ich het den ende aldâ genomen den liez man nâch mir snelleclîch dô der vil höfsche triuwen rîch erhôrte daz ich alsô schrê daz tet dem triwerîchen wê nâch mir die rise er lief zetal dô ich alzan den tôdes val in daz wazzer wolde hân getân do begreif mich der getriwe man er sprach owê waz sol ditze sîn lieber friunt und herre mîn ditz ist ein jaemerlîchiu nôt welt ir iu selbe tuon den tôt sô het ir lîp und sêle verlorn sô waert ir bezzer ungeborn nu sît ir doch ein manlîch man und wolt ir solhe untât begân ich sprach ez muoz benamen sîn für wâr alhie der ende mîn mîn leben muoz alhie zergân sît ich verlorn von bôsheit hân daz reine werde süeze wîp daz sol mir gân hie an den lîp ich wil nâch swachem tôde streben und wil für wâr niht langer leben dô sprach er ir mügt gerne leben mich hât mîn vrowe iuch heizen geben ir wangeküsse dâ si manige naht ist ûffe gelegen si hât gedâht daz ir hinz naht ir bî geliget und ir mit trûten an gesiget si wil iwer hertze machen vrô wie tuot ir biderman alsô sâ dô er die rede gesprach und ich daz wangeküsse ersach ich kom ein teil ze witzen wider in grôzem trûren saz ich nider ich sach den vil getriwen man mit zäherenden ougen an ich sprach owê ich muoz wol jehen daz mir vil übel ist geschehen wie hât betrogen mînen lîp daz reine süeze werde wîp si hiez mich ûf ir triwe hân si wolde mich her abe niht lân des satzt si mir ein werdez pfant ir vil linde wîzen hant die gewan si mir mit listen an daz was iedoch niht wol getân dô sprach der geselle mîn herre ir sült mit vreuden sîn ich sage iu daz vil wol für wâr si wil iuch hînte ergetzen gar iuch wil diu reine tugende rîch hînt grüezen alsô minneclîch daz ir gewalticlîchen tuot mit ir swaz iuch dunket guot ir sult niht langer hie bestên wir süln vil balde hinnen gên der tac gêt ûf ez wirt schier lieht des sul wir hie erbeiten niht ir sült besorgen daz ist reht iwern tumben jungen kneht ob der noch sî den rossen bî oder ob er dâ vermeldet sî ez ist für wâr diu sorge mîn daz wir ze lange von im sîn und wirt sîn iemen dâ gewar der wil ouch wizen daz vil gar wes diu pferde sîn der er pflege nu seht ob daz geschaden mege und werdent diu pfert aldâ bekant wir sîn vermeldet alzehant wir sîn ze lange von in gar ich weiz daz endelîch für wâr er weiz niht war wir sîn bekomen er waenet lîhte uns sî benomen daz leben und ist er von dan darumbe ich grôze sorge hân ern weiz niht wie ez umb uns stât nu gên wir zuo im dêst mîn rât ich sprach du solt gelauben mir daz ich vil gern volge dir ez dunket mich selben wol getân wir suln dar vil snelle gân ob uns diu pferd niht sîn benomen sô sul wir palde her wider komen versuochen ob diu vrowe mîn mir welle noch genaedic sîn dô gienge wir snellîche dan dar dâ wir diu pferd heten lân die funde wir verholen reht mich sach vil gern dâ der kneht er sprach vil lieber herre mîn ir sult mir willekomen sîn ich hân von klage erliten nôt ich vorht zewâr ir waeret tôt ich sprach des müez got lônen dir du hetest zwâre vil an mir schaden genomen waer ich verlorn ich hân ze friunde dich mir erkorn ich bin dir holt des hân ich reht mîn heinlîch weiz dehein mîn kneht niwan dû daz ist dir guot ich trage dir drumme friuntlîchen muot sâ sprach der geselle mîn herre ir sult bî witzen sîn ich entar iuch lenger niht verdagen ich muoz iu endelîchen sagen waz iu iwer vrowe enboten hât verlopt mir solhe missetât als hiut enmorgen ir hetet muot ich sage iu daz iu sanfte tuot ich sage iu endelîch für wâr würde man sîn inne als umb ein hâr sô het ir iwer werdecheit gar verlorn daz waer mir leit seht daz irz immer mêr getuot ez was ein gar unmanlîch muot sô grôze untât nie mann geschach ich freu mich daz ez niemen sach dô sprach ich friunt du solt mir sagen die rehten wârheit niht verdagen waz ist daz dû mir sagen wil durch got mich langer niht des hil nu sage mirz durch die triwe dîn du solt des gar âne angest sîn daz ich die tât iht mêr begê der ich vor leide het willen ê si hât enboten iu bî mir daz ir für wâr sült komen ir von hiute reht über zweinzic tage nu merket reht waz ich iu sage sô wil si iuch enpfâhen sô des ir sült immer wesen vrô ez wil daz reine werde wîp ergetzen vil wol iwern lîp des swaz si iu nu hât getân sî hât iuch vil ungern lân alsus danne daz sagt si mir ez was ein vrowe dâ bî ir ir sült für wâr gelauben daz und het siz durch die niht getân si het iuch alsus dan niht lân diu vert nu danne daz ist alsô des ist si hertzenlîchen vrô sô sult ir zuo ir wider komen ich hân von ir daz wol vernomen si wil iuch dâ hân zehen tage bî mîner wârheit ichz iu sage und wilz iu bieten alsô wol als ein guot wîp ir vriunde sol nu wolde got und hetestu wâr nu rât geselle wie ich var wâ ich die wîle enthalte mich er sprach herre daz râte ich ir sült vil balde rîten hein den rehten wec gein liehtenstein dâ enweiz niemen war ir sît komen dâ von ist rîtens zît dô reit ich snellîchen dan gein liehtenstein dâ ich het lân mîn gesinde die gruozten mich vil willeclîch des danct ouch ich si sprâchen wir müezen iu des jehen daz wir iuch gerne hân gesehen wir enwesten war ir wârt bekomen iwer kunft vil liebe uns ist vernomen des danct ich in mit willen sâ durch mîn gemach beleip ich dâ reht drîe tage und reit zehant gein oesterrîch sâ in daz lant hinz sant pölten was genomen ein turnei dar wold ich komen selbe sehst gesellen wold ich dâ sîn mit mir reit dar der bote mîn dô ich dar ûf der strâze reit mich twanc ôt aber mîn senede leit dô sprach ich zuo dem boten mîn möht ez in dînen hulden sîn sô waer mir liep daz dû hin ritest und bî mir hie niht langer bitest zuo mîner vrowen des bit ich vil lieber friunt von hertzen dich ervar mir an ir dêst mir guot vil endelîch gar al ir muot ob sî mir vîent oder holt noch sî oder welhe wille ir sî noch bî wie ich verholne zuo ir var und mich dar unde dan bewar daz soltu allez ervaren mir vil lieber friunt des danc ich dir durch iwern willen ich aber dar var got iwer gelücke an mir bewar daz ich si vinde wol gemuot ob si güetlîch gegen iu tuot die botschaft wil ich gern sagen ich kum iu wider in kurzen tagen nu sît ze dem turnei hôchgemuot si ervert ez gar swaz ir dâ tuot von mir sô reit er alzehant hin dâ er die vil werden vant dô sî in sach sî sprach alsô friunt ich bin dîner künfte vrô du solt mir ûf dîn triwe sagen die rehten wârheit niht verdagen wie sich gehabe der herre dîn des soltu mich niht helende sîn dô sprach der bote vrowe mîn und welt ir im genaedic sîn sô wirt er noch hôch gemuot got weiz wol daz ir übel tuot an im getar ichs gein iu jehen wan ich nie ritter hân gesehen der ie dehein vrowen meinde baz danne er iuch tuot gelaubet daz ich sage iu waz im hie geschach wie im sîn leit die witze brach dô er geschiet von iu alhie und daz man mich hin nâch im lie dô hôrt ich daz er lûte schrê daz übel wort owê owê dô lief ich nider balde nâch im dô het verkêret sich sîn sin daz was ein jâmerlîchiu nôt er wolde im selben hân den tôt in dem wazzer hie getân het ichz mit witzen niht understân er het alhie ertrenket sich daz understuont mit witzen ich ich sagt im von iu guot botschaft daz gab im wider sîne kraft ich sagt im von iu vrowe daz er des nahtes solt zuo iu komen her sô woldet ir hie minnen in dâ von kom wider im der sin iwer wangeküsse gab ich im in die hant sâ dô daz wart von im bekant dô wânde er ez waer allez wâr daz ich im het gesaget gar ich riet im daz er hinnen gie hin dâ er sîniu pferde dâ lie diu funde wir verholen gar do wir kômen zuo dem knehte dar dô sagt ich im aber an der stunt ich tet im vrowe von iu kunt er sold iuch sehen über zweinzic tage daz was von iu gein im mîn sage ich sagt im dannoch von iu mê daz iu von hertzen taete wê daz ir in hetet hinnen lân daz waer umb anders niht getân ez waere ein vrowe hie bî iu diu waere den vollen niht getriu vor der sô müest ir iuch bewarn diu wold nu schiere hinnen varn sus hân ich im von iu gelogen und doch umb anders niht betrogen wan daz ich vorhte der biderbe man het an im selben daz getân dâ von er immer waer enwiht mîn munt von wârheit iu des giht tuot ir niht schir genâde an im daz er verwandelt gar den sin sîn triwe ist immer gegen iu niu er hât gesant mich aber zuo iu ûf den vil minneclîchen wân von mîner sage daz ir begân an im sult wîplîch güete alsô des er sî immer mêre vrô lât in geniezen vrowe mîn daz er iu kan sô staete sîn ich sol im komen in kurzen tagen und sol im iwern willen sagen ze sande pölten vinde ich in dâ het er iu ze dienen sin dâ ist ein turnei hin genommen dar ist er iu ze dienste komen dâ wil er urborn aber den lîp in iwerm dienste reine wîp diu guot sprach zehant alsô er möht noch gerner wesen vrô danne trûric het er guoten sin ich weiz daz wol swie tump ich bin daz trûriges ritters lîp erwirbet nimmer werdez wîp swelch wîp ir laet ertrûren an ir minne dêst vaste missetân ich sage dir friunt waz hie geschach dô er alsô sîn zuht zebrach daz er sô jaemerlîch erschrê und alsô lûte owê owê dô daz vernam der wahter hie von der zinne er balde gie und sagt sô in die burc zehant er het gehoeret den vâlant dô vragt man wie unde wâ er sprach seht bî der mûre dâ hôrt ich in schrîen lûte owê owê mir hiut und immer mê die rise fuor er zetal alsô daz ich dâ von wart vil unvrô wan ich von im erkom vil gar do ich sînes gevertes wart gewâr sus sagt der wahter über al er fuor die rise alsô zetal daz im die stein vast walgten nâch ich enweiz niht war im ist sô gâch ich bat mich sêre got bewarn und hiez in der sunne haz hin varn vil vaste ich mich gesegnen pflac sô rehte sêre ich nie erschrac wie behagt dir daz geselle mîn daz alsô vert der herre dîn swâ ritters lîp sô missetuot der ist niht gar manlîch gemuot wie stât daz werdez ritters lîp daz er klagt als ein krankez wîp und würd man sîn von im gewar er het sîn êre verloren gar dô sprach der bot ich muoz des jehen daz im ist übel dran geschehen er het den sin verkêret sô daz in sîn leben huop gar unhô er waer alhie gelegen tôt het ich in von der klagenden nôt mit süezen maeren niht genomen sone waer er nimmer hinnen komen im ist sô hertzenlîchen wê nâch iwerr minne daz ichs nie mê an deheinem ritter hân gesehen des muoz ich von der wârheit jehen ich weiz daz wol er ist sô gemuot ob ir im niht genâde tuot in kurzen zîten daz sîn leben wirt ê der zît dem tôde gegeben bote nu sage dem herren dîn wil er verdienen die minne mîn sô muoz er varn durch mich ein vart über mer ob in bewart got daz er kumpt wider her bî mînen triwen ich dich wer ich lône im alsô minneclîch daz er ist immer freuden rîch du weist vil wol geselle mîn daz ich noch nie den dienest sîn wolt für wâr mich an genemen vert er die vart die mac mir gezemen ze dienste der lôn ich im sô des er muoz immer wesen vrô und in dem hertzen vil gemeit ich swende im al sîn senedez leit ich gibe ze lône im mînen lîp ich lône im sô daz nie dehein wîp gelônet für wâr nie ritter baz nu sage im ûf mîn triwe daz ob er die vart durch mich bestât daz er dâmit verdienet hât mich und allez daz ich hân die vart er gerne mac bestân ich sage im vrowe gar iwern muot ich weiz ouch wol daz er ez tuot er hât des ie gein mir gejehen daz im niht liebers kan geschehen danne swâ ir dienstes von im gert des wert ir volleclîch gewert er dienet iu mit triuwen gar gar sunder wenken sîniu jâr der bot schiet von ir sâ zehant der höfsche ze wazzerberc mich vant dar was ich von dem turney hin geriten manic sper enzwei was dâ verstochen durch diu wîp von der edelen ritter lîp was dâ geturniret ritterlîch dâ wart vil maniger êren rîch sâ dô der bote dar zuo mir quam von den leuten ich in nam vil verre in ein heinlîche dan ich sprach du solt mich wizzen lân waz mir mîn vrawe hât bî dir enboten daz soltu sagen mir ob mir diu guote genâde tuot sô wirt mîn lîp noch hôchgemuot dô sprach der bote ich sagez iu gar si hât enboten iu für wâr daz ir ir hôhen minnen solt mit dienst noch niht habt geholt ir müezet durch sî noch varn ein vart ist daz iuch got an der bewart sô daz ir komt her wider ir si lônet iu sâ nâch iwer gir diu vart sol wesen über mer bî mînen triwen ich iu swer si giht ob ir die vart getuot si sî iu gegen ir lône guot jâ wil daz tugendrîche wîp ze lône iu geben ir werden lîp und allez daz si ie gewan daz mache sî iu undertân ich sprach si wirt der vart gewert von mir und allez des si gert des kan erwenden mich niht nôt ich wil durch sî geligen tôt oder ez wirt ir minnen solt sô ritterlîch von mir geholt daz sî mîn muoz genâde hân und wîplîch güete an mir begân ich diene ir allez daz si wil es sî lützel oder vil wol mich daz ich ir dienen sol daz tuot mir hertzenlîchen wol ezne wart nie vart sô starc sô lanc dâ mit ich mac ir habedanc verdienen ich sî sîn bereit daz sî dir friunt für wâr geseit er sprach diu vart gevellet mir niht nu wizet für wâr daz iu geschiht vil ofte hertzenlîchen wê und welt ir varen über sê ir mügt dâ wol geligen tôt so ist daz diu aller groeste nôt daz iu diu sêle ist immer vlorn sô sît unsaelic ir geborn die vart gefuor für wâr nie man durch dehein wîp sô getân die man wan durch got varen sol der mag ir ouch gelônen wol swelch man si füere wan durch ein wîp flüre er ûf der vart sînen lîp des sêle müeste gar missevarn daz sült ir herre mîn bewarn dô sprach ich friunt got ist sô guot und als erbarmeclîch gemuot und alsô hôher tugende rîch swer einem wîbe hertzenlîch dienet daz im daz ist niht leit man sol den vrowen sîn bereit ze dienen daz ist der wille sîn daz wizze für wâr geselle mîn got müeze mir sêle und lîbes pflegen ich hân der vart mich gar bewegen swaz wunders mir dâ von geschiht ich lâze der vart für namens niht sît mirz mîn vrowe enboten hât ez waer vil swachez hertzen rât und waer an êren gar verzeit und waer mîn lîp ir niht bereit ich wils halt immer wesen vrô daz sî mir hât enboten sô daz ich die vart ze dienst ir var ich hân ir elliu mîniu jâr gedienet vil gar âne ir danc taet ich nu an dem dienste wanc den sî gebiutet diu vrowe mîn sô müest ich gar verzaget sîn sît ir der vart niht welt abe stân daz ich iu herre gerâten hân so enbietez ir balde si ist sîn vrô daz weiz ich endelîch alsô die botschaft ich gern werben sol ich wirde von ir enpfangen wol ich weiz wol sî ist sô gemuot daz ir diu botschaft sanfte tuot sît dû des troestest geselle mich daz sîz gern hoere sô wil ouch ich tihten aber ein boteschaft ir ob dûz geselle râtest mir sô wil ich aber der vrowen mîn senden ein klein büechelîn daz ir sage mînen willen gar daz ich die vart gern durch si var dô sprach er herre ich râte ez wol gein vrowen man suoze sprechen sol swer in von hertzen guotes gan und güetlîch gegen in sprechen kan der mac ir hulde wol bejagen sus hôrt ich ie die wîsen sagen güetlîchiu wort mit triwen wâr sint guot gein werden wîben gar dâ mit ich von dem boten schiet und tiht zehant guot niuwiu liet und ouch ein kleinez büechelîn dar an ich enbôt der vrowen mîn den willen mîn gar umbe die vart nie buoch sô meineclîchen wart getihtet sô daz büechelîn daz ich dô tiht der vrowen mîn diu liet und büechel wart bereit alzehant mîn bote reit zuo der lieben vrowen mîn diu hiez in willekomen sîn si sprach geselle du solt mir sagen wil dîn herre mîn lôn bejagen von mir mit der vil werden vart diu im von mir enboten wart er hât mich zuo iu vrowe her gesant ez ist sînes hertzen ger an swiu er iu gedienen kan daz wirt vil willeclîch getân er ist der vart vil bereit des sî pfant al mîn saelicheit er ist der vart von hertzen vrô in hebt arbeit durch iuch unhô er hât iu liebiu vrowe mîn bî mir gesant ein büechelîn und ouch vil guotiu niuwiu liet er bat mich des do ich von im schiet daz ichz iu gaebe in iwer hant iu tuot daz büechelîn bekant daz er der vart iu ist bereit mit lûterlîcher staeticheit liet unde büechel sî dô nam vil willeclîch als ir daz zam von dem boten sî dô gie diu reine guote des niht lie si laese daz büechelîn zehant dar an si wol geschriben vant daz ich ir was ze dienen vrô nu hoert daz büechel spricht alsô dô diu vil reine guote gelas swaz an daz kleine büechel was geschriben daz geviel ir wol dâ von ich iu nu sagen sol daz diu vil werde vrowe mîn las mit ir liehten ougen schîn in hôhem muote sâzehant den brief dâ sî diu liet an vant dô sî diu liet gelas aldâ diu reine gie zuo dem boten sâ si sprach ich wil dem herren dîn von rehte des immer dankende sîn daz er gein mir ist sô gemuot daz er sô rehte güetlîchen tuot swes ich in bite daz kumt im wol ich lôns im wol rehte als ich sol bite in daz er bereite sich schône gegen der vart vriunt des bit ich swanne ich enbiete im daz er var daz er sich habe bereitet gar ich wil aber in selbe sehen swanne ez mit fuoge mac geschehen des sol er gar âne angest sîn heiz inz haben ûf die wîpheit mîn er sol ouch dich sô vil niht mêr in botschaft senden zuo mir her ich fürhte des man merke ez mir daz ich sô vil gerede mit dir dâ von sol ers wol haben rât ez ist im guot ob er ez lât sô des wirt zît daz ich in sol mit fuoge sehen ich enbiut imz wol sus schiet der bote von ir dan er vant mich niht dâ er mich lân hete er vant ze wienen mich dar was durch kürtzewîle komen ich ich sach dâ vil manic schoene wîp und maniger schoenen vrowen lîp die gern ein ritter sehen sol ez tuot in hertzen grunde wol dô ich gesach den boten mîn ich hiez in willekomen sîn dô sagt er mir sâ an der stat waz mîn vrowe gebôt und wes si bat des was ich alles ir bereit mit lûtterlîcher staeticheit ich freut mich daz daz solde geschehen daz ich si noch zeimâl solt gesehen der botschaft was ich vil gemeit von wienen ich mit freuden reit gar frowen sehen in diu lant der ich vil manic schoene vant der was ich an ze sehen vrô der sumer kom ôt aber dô der winder ûz den landen schiet dô sange ich disiu niwe liet diu liet vernam mîn vrowe wol von rehte ich iu nu sagen sol wie ich den sumer dâ vertreip vil selten ich drî tage beleip an einer stat den sumer ie man sach mich dort man sach mich hie man sach mich allenthalben varn dâ man den lîp niht darfte sparn geturniret wart den sumer vil von wârheit ich iu sagen wil daz ich den helm ze houbet bant des sumers ofte mit mîner hant mit tyoste dient ich der vrowen mîn vil willeclîch swâ daz moht sîn biz daz der winder aber quam daz turniren ein ende nam do gedâht ich herre wann sol daz sîn daz mir diu werde vrowe mîn enbiete guotes eteswaz wie möhte mîn lîp ervaren daz wie sî noch gegen mir sî gemuot daz beiten mir vil leide tuot daz sî ir botschaft tuo zuo mir daz wolde got koeme mir diu schir daz ich nu niht den boten mîn getar ir gesenden des muoz ich sîn trûric und vil ungemuot swie wê sô mir daz senen tuot sô wil ich doch vil gern ir lop singen seht daz raetet mir daz hertze mîn und ouch gedanc zehant ich von ir diu liet sanc dô diu vil reine diu liet vernam ein güete sâ in ir hertze quam si gedâht zewâr ich muoz in sehen swanne ez mit fuoge mac geschehen er sol alsô niht langer leben ich wil im hôchgemüete geben er hât gedienet mir sô vil daz ich im gern lônen wil nâch mînem boten alzehant diu reine süeze guote sant den sant si zuo mir an der stunt der tet mir al ir willen kunt der maere hân ich gesaget genuoc wan ich ir nie sô vil gewuoc ich wil ouch hie niht mêr sagen ich wil durch zuht ir vil verdagen nu hoeret wie ez dar nâch ergie diu guot mich der vart erlie in ir hertzen willeclîch diu reine süeze tugentrîch sach in dem lande gerne mich dâ von vil hôchgemuot was ich mîn senlîch trûren ende nam zehant der sumer aber quam vil hôhe stuont dô mîn gedanc zwô wîse ich gegen den sumer sanc ein lange wîse und ein ûzreis ich was vor trûren gar ein weis vreude in dem hertzen sanfte tuot des wart ich inne mir stuont der muot verholn ze allen zîten hô nu hoeret die wîse di sprechent sô mit der ûzreise hôchgemuot fuor den sumer manic ritter guot turniren was dô ritter sit dâ dienten sî den vrowen mit für wâr ich iu daz sagen wil geturniret wart des sumers vil in den landen dort unde hie der ich versaz zewâr einen nie ich was ôt frô und hôchgemuot vor allem trûren gar behuot den sumer und den winder gar fuor ich her fuor ich dar ich was ze allen zîten vrô mîn muot der stuont von schulden hô freude sich nie von mir geschiet dô sange ich aber disiu liet diu liet sanc ich ze der sumerzît sô vogel singent widerstrît und daz der safrîche walt von grüener varwe ist wol gestalt und daz diu heide hât an geleit von liehter varbe ir sumerkleit von schoenen bluomen sundervar und daz die naz sint towes gar der sumer aber alsô zergie daz man dô sach dort unde hie ritterschaft und ritters spil geturniret wart ôt aber vil durch diu vil reinen süezen wîp ez was ouch müezic niht mîn lîp der muost den sumer ouch dienende sîn mit ritterschaft der vrowe mîn gegen dem winder sange ich dô ein sincwîse vil süeze hô dar inne sprach ich ir werdecheit durch die mîn lîp was vil gemeit und diu mir freude hât gegeben und ein vil wunneclîchez leben von rehte ich ir vil güete jach nu hoeret wie diu wîse sprach diu liet diu muosten dunken guot alle die vroelîch gemuot wâren durch die vrowen dô frowen lobes man sol sîn vrô ir lop daz tuot von rehte wol ein ieslîch ritter gerne sol loben diu vil werden wîp und ist im tugenthaft der lîp sô lobt ers als er beste kan und ist ir staeter dienestman wie ich den winder diente dô mîner vrowen und wie ich vrô was durch sî bî trüeben tagen und solde ich iu daz allez sagen sô deuht der rede iuch lîht ze vil dâ von ichz vil verswîgen wil wan dô der winder gar verswant dô sang ich disiu liet zehant diu wîse wart getantzet vil swelch man bî frowen tanzen wil der sol tanzen blîdiclîch und in dem tanze sîn muotes rîch ein hôchgemuoter biderber man der wol bî frowen tanzen kan der mac ir gruoz vil wol bejagen wil er in holdez hertze tragen der sumer wart aber vil sümerlîch und sümerlîcher freuden rîch er gewan sümerlîche kraft der wart ôt aber mit ritterschaft vertriben durch diu werden wîp von der vil edelen ritter lîp wart mit tyost gar verswant diu sper diu iemen veile vant des sumers tet mir diu vrowe mîn ein dinc wolde got solt daz sîn daz ichz vor zuht iu solde sagen sô hülfen mirz die biderben klagen daz ie dehein alsô werdez wîp beswaert alsô ir friundes lîp si tet mir ein sô swachez leit daz von mir ist noch unverkleit dô uns dô aber mit rîffen kalt der herbest verdarbt den grüenen walt und daz diu heide verlôs ir kleit daz ir der meie het an geleit von maniger bluomen wol getân und daz der sumer was zergân und alsô flühteclîch von uns schiet dô sang ich disiu klageliet do mîn vrowe disiu liet vernam dannoch si des niht abe quam si taete daz ich muoz immer klagen und daz ich doch wil niemen sagen und daz mir hiut und immer mê tuot in des herzen grunde wê und daz von mir ist unverkleit die wîle mîn lîp die sêle treit owê daz ez ir ie geschach und owê daz ich ie gesprach in mînem zorn iht gegen ir daz doch her nâch verwîzet mir an disem buoche vil manic munt dem doch niht leider reht ist kunt mit wie getâner missetât si ez gein mir gedienet hât dô sî ir untât niht erwant dô schiet ich ûz ir dienst zehant von ir schulden mînen muot swer dienest dar die lenge tuot dâ man im niht gelônen kan der ist ein gar unwîser man sus wart mîn dienst an ir verlorn dô sang ich disiu liet vor zorn mit disen lieden tetich kunt daz ich für die selben stunt ir wolde gedienen nimmer mê owê des und immer wê daz sî die untât ie begie darumbe ichs dienstes ledic lie und daz diu unzuht mir geschach daz ich ir als übel sprach nu sprechet ob daz herze mîn dâ von müeste iht trûric sîn an der mîn dienest manigen tac mit triwen sunder wenken lac daz ich der muost untugende jehen mir waer noch senfter dran geschehen und waer ich rehtes tôdes tôt sô wê tet mir diu klagende nôt ich weiz wol daz dehein guot wîp darumbe niht hazze mînen lîp daz ich hie von der vrowen mîn wandel sage und möht ez sîn daz ich ez möhte verswîgen wol ich taet ez niemen mir ez sol wîzen si hât ez versolt gein mir mit untât wol geholt ir untât tet mir alsô wê daz ich si niht moht verswîgen mê man hôrt mich singen unde sagen alsô daz ichz muoz immer klagen vor zorn wart ich vil ungemuot mir wart der sin zewâre unguot mîn zornic herze mir dô riet ze singen disiu swinden liet diu liet gesungen wurden vil für wâr ich iu daz sagen wil dô sî diu wandelbaere vernam ir hôchgemüete daz wart lam si zurnt und wart vil gar unfrô daz ich von ir gesungen sô het daz was ir ungemach waz danne dar nâch sîn mêr geschach gegen den winder ich dô sanc ein tanzwîse ze mâzen lanc und kurz ze rehter mâze gar diu wort dar inne wâren wâr ich sprach drinne von der staeticheit swer die in sînem herzen treit daz sî von dem lop nie geschiet nu hoeret mich ich kan diu liet diu liet von rehte dûhten guot swie sî doch machten ungemuot die ich die vrowen mîn ê hiez durch ir unmuot ich niht liez ich sünge ze dem winder aber liet von ir als mir mîn hertze riet der werlt ich drinne unfreuden jach nu sult ir hoeren wie daz sprach nâch disen lieden sang ich dô einen leich mit noten hô und ouch mit snellen noten gar ir sült gelauben mir für wâr daz ich des leiches toene sanc gar niu manic fidelaer mir danc sagt daz ich die not sô hô machet nu hoeret der leich sprach sô der leich vil guot ze singen was manic schoeniu vrouwe in gern las wan er sprach von ir werdecheit der got hât vil an sî geleit mit dem leiche sanc ich dô ein tanzwîse vil süeze hô dar inne ich wîben güete jach nu sült ir hoeren wie daz sprach nâch den lieden ich gesach ein wîp der man vil tugende jach diu selbe bat des mînen lîp daz ich durch elliu guoten wîp mîn zürnen lieze gegen ir sîn die ich ê hiez die vrowen mîn si jach ez stüende mir übel an dô muost ichz durch die guoten lân ichn geschalt si nimmer mê ichn dient aber ir niht mê als ê si het an mir alsô getân daz ich ein vrowen vrîer man was vil gar in dem herzen mîn dar an sô wânde ich staete sîn von wîbes lop ich doch niht schiet in wânwîsen sang ich in liet mîn lîp der was gar senens vrî des was mir vrî gemüete bî nâch werdem wîbe senender muot der tuot vil wê und ist doch guot swelch hertze hôhe senen hât daz schamt sich aller missetât dâ von sô sol ein ritter wenen sîn hertze ûf hôhe minne senen daz ich mich in der jugent went ûf minne sen des hât gesent mîn herze sich unmâzen vil swer werdez wîp erwerben wil der bedarf gelückes wol ob er ir dient reht als er sol sô muoz er doch gelücke hân sol sî genâde an im begân daz wolde got möht daz geschehen daz wîp in mannes hertze sehen möhten und in sam die man sô müeste man unstaete lân swer denn staete waer gemuot der het ez gegen dem staeten guot sô müesten die unstaeten wîp minnen valscher manne lîp swie kleine mich diu minne twanc ze dienest ich den frowen sanc einen reien minneclîch mit süezen worten doene rîch den sanc ich gegen der sumerzît sô perg und tal gezieret lît und daz der walt hât grüene dach nu sült ir hoeren wie der sprach dô der reie wol für quam und daz der sumer ende nam dô kom mîn hôchgemuoter lîp aber hin dâ ich daz werde wîp in zühten und in vreuden vant der ich dâ lopt ê in ir hant daz ich die alten vrowen mîn niht mêre solde scheltent sîn sich fuogte von ir güete daz daz ich in zühten zuo ir saz des was ich hertzenlîchen vrô ich reit mit ir sus unde sô des antwurt mir diu tugend rîch mit süezen worten minneclîch mit spaeher rede ich von ir schiet dâ von sô sang ich disiu liet diu liet diu wâren sinne rîch si dûhten manigen gämellîch dô seig ôt aber der sumer zuo man hôrte spâte man hôrte fruo singen kleiniu vogelîn wîbes güete daz hertze mîn ze singen aber sêre twanc diu liet ze dienst ich in dô sanc nach den lieden mir geschach ein dinc des ich für saelde jach und des ich hiut und immer mêr bin in dem hertzen muotes hêr und des mîn muot muoz hôhe stân die wîle ich lîp und leben hân und des ich immer mêr bin vrô daz ist mîn reht nu sî alsô waz daz sî daz mich als hô dô freut und wes ich immer vrô bin bî allen mînen tagen daz wil ich iu vil gern sagen ich gedâht wie lange sol daz sîn daz âne vrowen daz hertze mîn sî daz ist mir waen niht guot ich wirde dâ von vil ungemuot ich gedâht ich weiz daz wol für wâr swer alsô swendet sîniu jâr daz er niht minnet guotiu wîp mit triuwen als sîn selbes lîp dem wirt von rehte werdecheit in allen landen gar verseit swer diu wîp niht hertzenlîch minnet der wirt schanden rîch bî mir selben ich ez weiz ich weiz wol dô ich mich ê vleiz ze dienen schôn der frowen mîn dô sach man mich bî freuden sîn und ouch vil ritterlîch gemuot dâ von was mir dienest guot mîn muot stuont in ir dienste hô ich wart durch sî vil offte vrô mîn zît mit freuden hine gie nu diene ich weder dort noch hie daz ist niht ritterlîcher muot sît frouwen dienest sanfte tuot sô solde ich wol ein frowen hân der ich mit dienst waer undertân vil ritterlîchen gar mîn leben die müez mir got vil schire geben ich hân frowen vil gesehen den man von wârheit muoz des jehen daz sî sîn schoene und dar zuo guot und für wâr wîplîch gemuot der wil ich eine ze frowen nemen der ritters dienest mac gezemen und wil ir wesen undertân mit dienst als ich beste kan dô ich für wâr mich des bewac ze denken ich dô sêre pflac wer diu frowe möhte sîn an die ich den dienest mîn mit triwen legt gar mîne tage bî mîner wârheit ich iu sage ich erdâht si gar über elliu lant swaz mir dô frowen was bekant mir was ir einer tugent kunt daz mir für wâr bî mîner stunt nie wart sô wîplîch wîp erkant an ir man schoene und güete vant guot gebaerde und senfte site dâ kroenete sî ir schoene mite sî was keusche ze mâzen balt diu reine lieplîch was gestalt ich gedâhte dort ich gedâhte hie ich gedâht an dise ich gedâht an die swaz mir dô frowen was bekant an der decheiner ich niht vant tugende mêre dann an ir ir sült für wâr gelauben mir si was gar alles wandels vrî ir was guot wîplîch güete bî dô daz erdâht gar al mîn lîp dô nam ich daz vil werde wîp ze frowen in daz hertze mîn dô ich gedâht dar an staete sîn dô reit ich balde sâ zehant dâ ich die wolgemuoten vant der tet ich mînen willen kunt mit worten an der selben stunt swaz sî dô sprach des sag ich niht wan daz mîn munt iu des wol giht daz ich kom von ir hôch gemuot si het des reht was sî mir guot wan sî mir was für elliu wîp in freuden reit von ir mîn lîp in hôhem muot ich von ir schiet und sanc ze dienst ir disiu liet diu liet von rehte si dûhten guot daz ieslîch liet sprach hôher muot dâ ez sich huop des smielte sie wan sîz gehôrt het da vor nie si sprach diu liet sint minneclîch getihtet dêswâr meisterlîch si sint für wâr ze tanzen guot si gebent den hertzen hôhen muot swaz ich ir mêr gedienet hân und waz si güet an mir begân hât des wil ich vil verdagen wan einez daz wil ich iu sagen ich sang ir lop in aller zît ir lop mir hôchgemüete gît ir lop mir offte sanfte tuot ir lop gibt mir hôhen muot sich fuogt aber von ir tugenden daz daz ich ir nâhen bî gesaz und redet mit ir sus unde sô ich was si an ze sehen vrô von hertzen ich si gerne sach swaz ich des tages gegen ir sprach zehant dô ich dâ von ir schiet ich sanc von ir sâ disiu liet diu liet vil maniger niht verstuont als noch die tumben ofte tuont swer aber was sô rehte wîs der sî verstuont der gabe in prîs si wâren getihtet wunderlîch die rîme gesetzet meisterlîch diu wîse kunde bezzer niht gesîn ich redet drinne mit der vrowen mîn dar nâch ze rehter zît ich sanc vier wîse als mich mîn wille twanc ze dienest aber der vrowen mîn diu wîse kunde niht gesîn bezzer noch für wâr diu wort die giengen ûz der sinne hort si lobten die vil guoten hô nu hoert die wîse sprachen alsô die wârn lieht vor rost behuot dar über zwên hurtenir von horn man stricte mir darumb ouch zwên sporn der varbe lieht von golde schein sus wâren gewâpent mir diu bein dô leit ich einen halsperc an vesten starc lieht wol getân dar über einen blaten guot ûf ritterschaft stuont al mîn muot mîn wâpenroc was scharlachrôt gefurrirt wol als ich gebôt mit einem zendâl gel gevar gehouwen meisterlîche gar er was vil volleclîchen lanc sîn lenge unz ûf die erden swanc zwelf gêren wâren drin gesniten durch sîne wîte nâch meisters siten er was gezegelt über diu knie mit borten beidiu dort und hie gegetert für wâr meisterlîch die borten wâren kosterîch über den wâpenroc zehant gurt ich ein gürtel breit als ein hant des porte was grüen als ein gras mit golde er wol beslagen was man sach ouch an dem buosem mîn von golde ein kostlîch heftelîn vil wol geworht envollen breit mîn hertze was frô der lîp gemeit dô zôch man dar daz orsse mîn daz muost ouch wol verdecket sîn mit scharlach rôt reht als ich schuof diu decke reicht unz ûf den huof si was dem wâpenroc gelîch gefurrirt unde porten rîch gegetert und gehouwen sô daz ich sîn was ze sehen frô ûf daz örss saz ich zehant den helm ich ze houbet bant der was gezimirt wunneclîch mit einer wael von golde rîch die sach man vil wol geortert sîn diu wael stuont ûf dem helme mîn darumb ein kranz von scharlach gie zerhouwen vil wol dort und hie die zegel wâren ze rehte lanc ir lenge unz ûf diu venster swanc diu wol mit valden was behuot an ieslîch ort ein koste guot von pfânsvedern gebunden was der helm was lieht alsam ein glas dâ man vil schône sich inne ersiht der helm was dem gelîche lieht den schilt ze halse nam ich dô ich was gar sîner veste vrô er was dem wâpenroc gelîch von scharlach rôt mit porten rîch was er gegetert und vil wol gehouwen er was schellen vol gehangen der klanc lûte erklanc swanne ich in gegen der tyoste swanc dar nâch gab man mir ein sper ze mâzen grôz dô kom ouch her gein mir von stretwich her kuonrât des lîp begie nie ritters tât ez stuont für wâr alsô sîn muot er warp in aller zît umb guot swie er mohte sus unde sô in huop umb frowen lop unhô doch wart sîn tyost dâ guot genuoc sîn orss in mir sô nâhen truoc daz er mir mit der tyoste sîn stach an daz kinne den helm mîn sô daz diu tyost vil lûte erhal von beiden speren drumzen val sach man und hôrte helme klanc mînes speres ort dâ hôhe spranc sâ dô diu schoene tyost geschach vil schône ich gegen mir komen sach für wâr einen rehte biderben man der fuort alsölich gezimir an daz fêravîz antschevîn gezimirt moht niht schôner sîn noch aroffel von persyâ danne er gezimirt was aldâ ich wil mêr von dem biderben sagen er was für wâr bî sînen tagen ze mâzen tump ze mâzen karc ze mâzen milt ze mâzen arc ze mâzen trûric unde frô des stuont sîn lop von schulden hô er het von rehte ritters prîs er kom gein mir in engels wîs er het vil biderbes hertzen rât er hiez von sûrowe kuonrât er fuort ein schône geverbtez sper dô ich in sach sô snelle her und ouch sô ritterlîchen komen mîn orss mit sporn wart genomen mit willen wir zesamen triben diu sper verstochen aldâ beliben diu tyost wart ritterlîch geriten sunder vaelen und versniten an beiden helmen diu kollir ir sult für wâr gelouben mir daz ich nie schoener tyost gesach danne von uns beiden dâ geschach diu sper unz ûf die hende sich kluben dâ von die spritzelen hôhe stuben diu tyost dâ ritterlîch ergie nû sult ir gern hoeren wie gein mir dô kom der junge man von priks mîn her cristân der kom sô snelle gegen mir her daz mir vil kûme wart daz sper gegen der tyost dâ in die hant sô snelle kom er mich angerant von sîner gaehe er vaelte mîn dô stach ich im durch den schilt sîn daz sper daz ez vil lût erhal sô daz von der tyost dâ zetal die drumzen vielen ûf das gras sâ dô diu tyost ergangen was dô bant ich abe den helm mîn und wolt ouch dâ niht lenger sîn ich reit von danne sâ zehant gein eppensteine dâ ich vant hern liutfrit halten ûf dem plân gezimirt als einen rîchen man ich het in kalocrîant genant der rîche sprach dô sâ zehant hie kumt der werde künic artûs und wil mich heimsuochen ze hûs sîn suochen ist her al mîn ger nu reiche mir her ein starkez sper ich sol enpfâhen in alsô dâ von die zprîzeln vliegen hô er wil an mir der frowen sîn dienen nu ist der wille mîn daz unser tyost hie werde guot daz ist mîn wille und ouch mîn muot ein sper nam er sâ in die hant dô ich in sô bereiten vant des freut ich mich und sprach alsô dêswâr ich bin des harte frô daz her liutfrit hie tyoste gert er ist ein edel ritter wert dô freut ich mich ze gesellen sîn dô bant ich ûf den helm mîn wir wâren bêde hôchgemuot des wart diu tyost für wâr dâ guot zwei sper dâ wurden wol verswant dar nâch wir schieden dan zehant mit freuden wir von danne riten gekleidet wol nâch ritters siten ze krâbat ûf den anger breit dâ mir diu herberge was bereit mir wâren geslagen zwei gezelt und vier hütte ûf pluomen velt ûf einen anger wunneclîch di naht wâr wir dâ freuden rîch sâ dô der ander tac her gie dô zogten zuo uns dort unde hie gezimirt ritter mit den spern di hôrt man alle tyoste gern ein messe hete wir vernomen ê daz die ritter wâren komen zehant ich wâppen mich began ich wart gezimirt als ein man der von einer vrowen guot ist ritterlîchen hôchgemuot alsô was ouch dâ mîn lîp vil hôchgemuot durch ein wîp der reinen wolt ich dienen dâ dô bant ich ûf den helm sâ ein sper nam ich in die hant ich reit dâ ich tyostiren vant dâ wart getjostiret ritterlîch für wâr manic puneiz muotesrîch wart dâ mit ritters kunst geriten mit speres ort kollir versniten ich hân an disem buoche vil von tyost gesagt dâ von ich wil ez iu kürzen swâ ich kan und wil si ungenennet lân die schône ir frowen dienten dâ und sît vil offte anderswâ si wâren ritterlîch gemuot des wart dâ vil manic puneiz guot ich sage iu wie ez dâ geschach ê daz ich siben sper verstach dô wâren driuzehen sper ûf mir verstochen daz geloubet ir dar nâch dô reit ich sâ von dan zehant ich tihten dô began dô ich alsô von danne schiet disiu ritterlîchen liet diu liet gesungen wurden vil für wâr ich iu daz sagen wil bî den lieden wart geriten manic tyost nâch ritters siten diu liet man vil gerne sanc dâ fiwer ûz tyost von helm spranc si dûhten manigen ritter guot si rieten ritterlîchen muot gegen prucke wir zogten dô wir sungen unde wâren frô mit mir reit manic ritter guot si wâren ritterlîch gemuot die naht ze prucke wir beliben dô diu naht dô wart vertriben von des liehten tages schîn dô wâppent ich aber den lîp mîn gezimirt kom ich dô geriten dâ mîn vil schône het gebiten von krotendorf mîn her herman mich rant dâ ritterlîchen an als tet von mûre her dietmâr der kom ouch schône gein mir dar die bêde verstâchen dâ vier sper ûf mir und ich wan eines mêr dannoch wâren ir ähte dâ die mich vil schône bestuonden sâ von der tyost wart drumzen val maniges tyost dâ lût erhal und ouch ûf helmen lût erclanc ir lîp dâ wol nâch êren ranc si wâren hôhes muotes vol dâ von geriet ir tiost dâ wol noch schiet ich âne gesellen dan daz ir deheiner dâ gewan von reht ze der tavelrunde stat als iu mîn munt gesagt ê hât swer sunder vaelen wol driu sper mit mir verstach seht daz was der den man het verre deste baz von rehte ze der tavelrunde er saz von danne reit gewâpent ich gein capfenberc dâ schône sich gezimirt het durch vrowen bet von spiegelberc her lantzilet her heinrîch was sîn rehter nam er het vil reines ritters scham er schamt sich aller missetât dâ von er lop erwarben hât er hielt mit ûfgerihtem sper ein schoene tyost was al sîn ger durch vrowen er dâ tyoste gert der wart er von mir wol gewert er het vil ritterlîche gir ûf ritterschaft dô gegen mir den helm mîn ich dô ûf bant ich nam ein sper sâ in die hant diu orss mit sporn wir nâmen dô diu tyost wart dâ geriten sô daz fiur ûz beiden helmen spranc der spere krach der helme klanc dâ lût nâch tyost sit erhal von starken speren drumzen val vielen ûf die erden nider zwei andriu sper gab man uns wider dâ mit wart ritterlîch geriten und vaelen bêdenthalp vermiten dar nâch diu dritte dyost geschach sô daz ich ritterlîch verstach ein sper dâ an dem helm sîn sîn dritiu tyost dâ vaelte mîn daz was dem hôchgemuoten leit in zorne ez wart von im gekleit dô bant er abe den helm sîn daz vierde sper in die hant mîn nam ich dô kom gegen mir her ortolf wol nâch tyoste ger von kapfenberc was er genant er fuort ein sper in sîner hant daz er dâ ritterlîch verstach daz mîn diu tyost ouch zebrach diu ander tyost sô wart geriten daz von uns beiden wart vermiten helme klanc und speres krach diu sper man beidiu ganz dâ sach den helm band ich abe dô sâ ich wart entwâpent snelle dâ dar nâch vil ritterlîch gekleit mit freuden ich von dannen reit in hôhem muot ze krüegelach die naht het ich guot gemach des andern morgens harte fruo ein pfaffe bereite sich dar zuo daz er ein schoene messe sanc dar nâch vil schire was unlanc enpeiz ich unde reit von dan dâ mich bestuont mîn her ywân sîn rehter nam was erchengêr sîn hûs genant was landesêr ze hôhenwanc er gegen mir reit gezimirt wol in wâpencleit ich wilz iuch kurzlîch wizen lân sehs sper ich dâ und her ywân verstâchen sunder vaelen gar bî mîner höfscheit daz ist wâr dô vant ich tyost dâ niht mêr mit mir reit danne her erchengêr und ander vil manic ritter guot wir wâren ritterlîch gemuot über den semernic wir dô zogten unde wâren frô ze glogentz wir die naht beliben dô von dem tage diu wart vertriben des andern morgens harte fruo her segremors der zogte zuo her alber was sîn rehter nam von arnsteine ritters scham het er unde ouch ritters zuht diu schande het ouch von im fluht er was vor wârem schelten vrî der wîsen lop im wonte bî er wart von mir enpfangen wol als man friunt enpfâhen sol dô sprach er herre künic artûs ich bin zuo iu dâ her von hûs gevaren und wil an iuch gern daz ir mich grüezet mit den spern ich wil gein iu hie schône driu sper verstechen herre daz ist mîn ger ich sprach des sît von mir gewert und alles des ir von mir gert zehant ich wâppen mich began als tet ouch sich der biderbe man wir wurden kurzlîch wol bereit in wunneclîchiu wâppenkleit ûf daz velt wir zogten dô uns stuont der muot zwâre hô wir namen zwei wol starkiu sper ein schoen tyost was unser ger die örss mit sporn wir vaste triben diu sper ouch dâ niht ganz beliben von den beiden wart dâ krach die drumzen man ûf vliegen sach wir ruoften beide sperâ sper diu sint dâ hin zwei andriu her diu wurden uns dâ schier gegeben ein ander tyost sach man uns heben diu wart mit kunst dâ wol geriten und beidiu collir wert versniten an beiden hälsen wart dâ mâl nâch spere krach diu tyost erhal di drumzen vielen ûf den klê diu tyost tet dâ uns beiden wê diu dritte tyost sich alsô reit daz sich der hurt dâ kûme vermeit er kom sô nâhen mir geriten daz kûme der hurt wart dâ vermiten von beiden speren wart dâ krach ein schoen tyost aldâ geschach sus verstâche wir daz ist wâr sehs sper wol sunder vaelen gar sus het der hôchgemuote man sehs sper wol ritterlîch vertân sunder vaelen unde alsô daz ich sîn was ze gesellen frô er het mit ritterlîcher tât ze tavelrunde gewunnen stat dâ von sô wuohs in allen wîs sîn lop sîn êre und ouch sîn prîs dâ kom von buseke her heinrîch gezimirt dêswâr ritterlîch der was mit zühten hôchgemuot vor ritters wandel wol behuot den bestuont nâch mîner bet von spiegelberc her lanzilet die bêde verstâchen dâ driu sper wol sunder vaelen und niht mêr dâ wart getjostiret dannoch mêr und wol verstochen vil manic sper der tyost ich wil hie verdagen und wil daz maere iu fürbaz sagen wir zogten dannen sâ zehant gein niuwenkirchen dâ ich vant vil manigen ritter tyoste gern den sus den sô mit starken spern von den wurde wir enpfangen dâ dêswâr vil ritterlîchen sâ sich huop dâ ein schoene ritterspil dâ wart getjostiret aber vil dâ wart von speres bresten krach die drumzen man ûf vliegen sach ûf dem velde über al hôrt man von speres krachen schal daz tjostiren wert daz ist wâr vil schône unz an den âbent gar daz niemen anders niht dâ pflac vil drumezen ûf der erde lac man hôrt von speren krachâ krach die biderben man unmüezic sach die boesen müeten sich dâ niht als noch an maniger stat geschiht inner des der âbent quam der liehte tac ein ende nam die ritter rûmten sâ daz velt dô fuor ouch ich in mîn gezelt dâ ich die naht het guot gemach sâ dô der ander tac ûf prach eine messe vernam ich duo daz was des sunnetagen morgen fruo dar nâch enbize wir alzehant drî niuwe banir ich an bant gevar reht nâch dem schilde mîn ich wolde dâ niht lenger sîn der banir fuort man eine dan dâr nâch man ziehen sâ began unser soumer über al sich huop von sumberslagen schal man hôrt dâ floyten holer dôn dar nâch sô fuort man aber schôn der banir eine dâ zôch man nâch diu orss vil gar uns was niht gâch vil knehte nâch den örssen riten gekleidet wol nâch knehtes siten si fuorten starker schefte vil di gehôrten zuo dem ritterspil nâch den knehten fuort man dô di dritten banir ich was vrô daz dar nâch sô manic ritter reit des was mîn herze vil gemeit mêr danne hundert ir dâ riten alle in cappen wol gesniten si fuorten manigen pfâben huot ir pfärde ir sätel wâren guot von ir zeumen was dâ klanc deheiner dâ den andern dranc ir zwên und zwên ir riten dan dar nâch ich rîten ouch began bî mir reit dô her nycolâ dêswâr in hôhem muote dâ von lebenberc der wol bekant den het ich her tristram genant vil fidelaere dâ bî uns riten der vinger grôz unmuozze liten ir seiten wâren gezogen hô ir süeze doen uns tâten frô vil müezeclîch ich rîten bat sus zogt wir gegen der niuwenstat über daz steinvelt alzehant dâ kom ein bot gein mir gerant der sprach vil lieber herre mîn iuch heizet got willekomen sîn der werde fürst ûz oesterrîch und enbiutet iu daz endelîch daz er sî iwerr künfte vrô er hât enboten iu alsô daz er durch iwer werdicheit iu immer dienstes sî bereit er danket iu in allen wîs des daz ir ûz dem paradîs gevaren sît in sîniu lant darumb hât er den muot gewant iu ze dienest sunder kranc er ist iu holt gar âne wanc er treit iu dienesthaften muot sîn wille ist iu ze dienen guot er hiez iu herre sagen daz er wolde gerne âne haz mit iu verstechen hie driu sper daz ist des werden fürsten ger ez ist gar sînes herzen rât daz er ze tavelrunde stat erwerbe und iwer gesinde sî der wille ist mînem herren bî ich sprach nu sage dem herren dîn und wil er mîn gesinde sîn swes er mit gâbe von mir gert des wirt er alles wol gewert ich lîhe ich gibe im swaz er wil es sî lützel oder vil bürge leute und dar zuo lant daz sol im lîhen gar mîn hant ich wil im lîhen unde geben al die wîle in got lât leben ich wil im nimmer niht versagen für wâr bî allen mînen tagen ich hân ze geben alsô vil bescheidenlîch ich sprechen wil swaz er von mîner hant enpfât mîn lîp niht deste minre hât der rede wart vil gelachet dâ der bot reit von danne sâ gein liehtenwerde sâ zehant dâ er den werden fürsten vant der in vil vlîziclîch enphie für daz tor er gegen im gie er sprach du solt mir rehte jehen hâstû den künic artûs gesehen herre ich sach in hôchgemuot er enbiutet iu ze lîhen guot und ouch ze geben willeclîch er giht er sî sô guotes rîch swaz ir enpfâhet sîner habe daz er niht deste minner habe er zogt vil ritterlîchen her man füert im mit wol tûsent sper er ist mit zühten vil gemeit er und die sîne sint gekleit vil kostelîchen unde alsô daz ich sîn was ze sehen vrô er giht vil lieber herre mîn und welt ir sîn gesinde sîn er mache iuch für wâr guotes rîch des jach er gegen mir offenlîch dô sprach der fürste friderîch wir mugen wol bêde werden rîch swie arm ich gegen dem künege bin teilt er mit mir und ich mit im wir mügen guotes vil bejagen welle wir uns ritterlîch betragen ez füege danne grôz ungeschiht wir verderben an dem guote niht sâ dô diu rede alhie geschach die wîle man uns schoen zogen sach mit freuden gegen der niuwenstat di mînen ich mit zühten bat alle wesen hôch gemuot ich sprach ez ist gar ze êren guot swâ êren gerndes ritters lîp ist hôch gemuot durch guotiu wîp sus zogt wir mit freuden dar uns widerreit manic ritterschar die riten gegen uns ritterlîch ir wart vil maniger muotes rîch mit zühten sî dâ gegen uns riten si gruozten uns nâch friundes siten vil maniger uns dâ gern sach als uns ir güetlîch gruoz verjach von habespach schenk heinrîch dâ gegen mir reit vil ritterlîch mit vierzic rittern oder mêr reit dâ gein mir der muotes hêr mit im reit dâ der bruoder sîn der kunde tiurre niht gesîn her uolrîch sô was er genant von sînen tugenden wît bekant dô mich der schenk alrêrst ersach ûz hôhem muote der biderbe sprach got willekomen künec artûs ich sihe wol daz diu minne hûs für wâr in iwerm hertzen hât wan sî iuch selten ruowen lât si raetet iu unmuoze vil des müezt ir sîn tyoste zil dô ich nu jungest von iu schiet dô sunget ir guot niuwiu liet der selben liet sprach einez sô daz iwer herze springe hô und wie ez stiez an iwer prust daz was der ritterschaft gelust daz ich nu wol verstanden hân der rede man lachen dô began gein mir dô zwêne ritter guot riten die man hôchgemuot dâ unde sît vil ofte sach von rehte man ir lop wîten sprach si wâren hôher êren rîch her wernhart und her heinrîch die breuzel wâren sî genant ir muot ûf êre was gewant ir lop verdienet was vil breit durch ir vil hôhe manheit het sî gemachet guotes rîch der werde fürste friderîch von oesterrîche der herre mîn des müez sîn sêle saelic sîn daz er die biderben wol beriet und sî gar von ir kumber schiet der antvanc dâ mit triwen wart her heinrîch und her wernhart di gruozten uns dâ ritterlîch ir grüezen daz was zühte rîch si sprâchen beide got weiz daz wol künic artûs wir sîn freuden vol dâ von daz iuch in ditz lant got uns ze freuden hât gesant des ist gar trûren uns benomen mit in was dar gein uns bekomen wol zweinzic ritter oder baz ir sült für wâr gelouben daz daz uns ieslîcher gern sach als uns ir güetlîch gruoz verjach si gruozten uns sus unde sô si wâren unser künfte vrô dô der gruoz dâ ein ende nam vil schône dâ gein uns bequam von liehtenstein her heinrîch der hiez von reht der manlîch er was des lîbes gar ein degen er het aber milte sich bewegen von milte wolt er niht lobes hân er was für war ein arger man selbe zwelft er schône gegen uns reit di einlef dar durch sîn manheit wâren schône dar bekomen het er sich milt iht an genomen sô waer sîn hôhiu werdicheit in allen landen warden breit daz sûmt er mit der ärge sîn daz muoz mîn munt noch klagende sîn ez ist ein wunderlîcher muot swelch ritter mit dem lîbe tuot daz beste daz er immer kan daz der wil sîn ein arger man der müet für wâr umbe sus den lîp jâ spottet sîn man unde wîp swaz kuonheit im der lîp getuot swanne er vor êren spart daz guot swelch ritter sölher sinne pfliget daz er des lîbes sich bewiget durch êre und dâ bî haldet guot vor êren der ist niht wol gemuot dem ist daz guot liep für den lîp dem sint von reht vînt guotiu wîp der ist des guotes und ez niht sîn des muoz er sunder êre sîn der rede hân ich genuoc geseit nu hoeret wie dô gegen uns reit von missouwe der biderbe man der hete daz vil ungern lân er waere dâ schône gein uns bekomen der biderbe het sich an genomen daz er nâch werden êren ranc des habe sîn manlîch hertze danc ez fuort gein uns der hôchgemuot dâ vier und zweinzic ritter guot mit zühten sî dâ gegen uns riten ir kleider wâren wol gesniten und ouch von hôher koste rîch si gruozten uns vil ritterlîch ir gruoz und unser habedanc mit triuwen was gar âne wanc nâch dem gruoz reit gein uns her ein schar vil gar gelîche hêr gelîche edel gelîche rîch der werde fürste ûz oesterrîch het sich di biderben an genomen ze gesinde die man dâ sach komen in was der rîche fürste holt daz heten sî mit dienst geholt daz eine was mîn her trôstelîn der kunde tiuwere niht gesîn daz ander was der tugentrîch von hutensdorf mîn her uolrîch der dritte mîn her ebrân der übermüete zornic man daz vierde was der von swarzensê dem was nâch guote nâch êren wê von sahssendorf der höfsch uolrîch uns alle dâ gruozte ritterlîch als tet ouch daz geloubet mir von lahssendorf der werde stier dar nâch gruozt uns dâ minneclîch von toblîch der vil küene prunrîch der selten ie erschrecket wart uns gruozt von spitze her wîchart her ekkehart posche uns gruozte dô mit zühten wol sîn muot stuont hô von dobrach der schenke dietrîch von witeginsdorf her friderîch di gruozten uns nâch zühte sit her liupolt und ouch her sîfrit von medelic wâren sî genant di gruozten schône sâ zehant her drusliep und ouch her liupolt von heimenburc der was vil holt der werde fürst ûz oesterrîch die gruozten uns dâ minneclîch von valkenstein her zlâwat der pfaffe von der vrîenstat ein höfsch ritter hiez der spân des gruoz uns danken an gewan her sîfrit rebestock uns sâ mit zühten gruozte schône dâ von schoenkirchen her dietmâr kom ouch durch grüezen gein uns dar und ouch von tobel her liutholt von uns mit grüezen danken holt von potschâ mîn her potschman uns danken an mit gruoz gewan dar nâch grüezen uns began ein ungefüege manlîcher man von sahssen mîn her leidegast er hiez von rehte leidegast dô im der züht sô gar gebrast swelch ritter manlîch hertze hât und zuht gar under wegen lât swaz der slüege lewen unde bern ich wolt in doch niht êren wern und slüege er eine tûsent man er müeste doch sunder êren stân het er âne zuht manlîchen muot sîn lop würde für wâr nimmer guot die ritter die ich hie hân genant die het der fürst ûz ôsterlant der hôchgemuote friderîch ich meine den von oesterrîch ze gesinde alle an sich genomen des sach man sî dar schône komen gekleidet und georsset wol als fürsten gesinde von rehte sol nu wîchet lât in gein uns komen von dem nie bôsheit wart vernomen und der von reht het hôhen prîs wan er drumbe warp in allen wîs von haslowe den biderben man hern otten des lîp nie gewan deheinen sus getânen sit dâ er sîn lop verswande mit selbe ahte er gein uns kom geriten und gruozt uns mit sô höfschen siten daz der vil êregernde man friunde vil dâ von gewan sô süeziu wort er gegen uns sprach daz man wol hôrte daz er sach uns gern daz ist für wâr alsô sîn muot der stuont mit zühten hô dô kom gein uns mîn her râpot von valkenberc der offte got an den armen übersach von im man selten güete sprach er was ein übel zornic man er het mit rouben vil getân daz was in oesterrîch wol schîn er was unholt dem herren sîn swaz daz lant herren ie gewan den wart er selten undertân er truog in niht getriuwen muot des was sîn leben selten guot er muost ofte lîden ungemach sîn bürge man dikke nider brach darumbe tet er den armen wê sîn akker offte truogen klê dô uns dâ gruozte der übel man vil maniger lachen des began daz dâ ersmielte nie sîn munt dâ mit tet uns sîn hertze kunt daz er hete unbescheiden site doch riten dâ dem übeln mite niwn ritter ritterlîch gemuot die dienten im dâ umb sîn guot swelch edel man ist sô gemuot daz er den armen leide tuot der ist unsaeliclîch geborn sîn êre sîn sêle ist verlorn der edele sol erbarmen sich über di armen daz râte ich so erbarmet sich got über in swer alsô tuot dêst rehter sin dar nâch mit zühten gruozt uns wol von vrônhoven mîn her kol der was ein hôchgemuoter man sînem herren het er verdienet an dem werden fürsten friderîch daz er in het gemachet rîch des fuort gein uns der hôchgemuot dâ sehs und zweinzic ritter guot nu swîget unde hoeret mich und wizet wol für wâr daz ich iu nennen wil hie einen man des lîp untugende nie gewan er was mit zühten hôchgemuot vor allen schanden gar behuot er was küene milt genuoc mit zühten er hôchgemüete truoc jâ muoz er ûf die triuwe mîn der besten immer einer sîn den ich hân hie und dort gesehen des muoz ich von der wârheit jehen im het got saelden vil gegeben er kund wol ritterlîchen leben er was in ritters zühten balt des wart er wol mit êren alt er het vil maniger hande tugent des wart er wert in sîner jugent und wart mit hôhen êren alt er moht wol heizen swendenwalt ez wart von sîner zeswen hant des waldes harte vil verswant er was guot ritter sus unde sô des stuont sîn lop von schulden hô er was den vînden gar ein hagel der êrst zuo in von in der zagel er was ein were den friunden sîn er het ouch ûf di triuwe mîn diu reinen werden siuzen wîp rehte liep als sîn selbes lîp er was in holt er sprach in wol alsô von rehte ein ritter sol im wâren di biderben alle holt er hiez der biderbe weise kadolt selbe sehzehende er dâ gein uns reit die wâren alle wol gekleit iu sî für wâr von mir gesaget ez reit mit im ein schoeniu maget die het frow êre dar gesant ze boten in daz stîrelant diu maget eine hôhe botschaft warb dar an ir werben niht verdarb wir wurden alle ir botschefte vrô uns saget diu schoene maget alsô si het frow êre dar gesant ein ritterschaft in beheim lant waer ze krumbenowe genomen dâ bat si uns hin alle komen swer durch mîn vrowen dar kumt an êren ez im immer frumt dâ wil durch mîne vrowen hân ein ritterschaft ir dienestman der oft umb êre kumber dolt daz ist alhie der weise kadolt der wil aldâ der vrowen sîn dienen und der vrowen mîn diu maget sprach merket waz ich sage von hiute an dem vierzehendem tage sol dâ sîn ein guot turney dâ muoz vil manic sper enzwei gestochen werden daz ist alsô dâ müezen drumzen vliegen hô von der edelen ritter hant darumbe bin ich zuo iu gesant sich hât her cadolt des bewegen er wil sich in ein foreys legen durch mîne frowen daz geschiht des hân ich iu gelogen niht iu sî für wâr von mir gesaget swelch ritter dâ den prîs bejaget dem wil mîn vrowe ze lône geben sich selben der mac gerne leben mîn vrowe den biderben ist bekant diu werde êre si ist genant swer mîn vrowen erwerben wil jâ muoz er haben tugende vil er muoz sîn milt und hôchgemuot vor allen schanden gar behuot er muoz durch diu vil werden wîp offte wâgen guot und ouch den lîp iu sî für wâr von mir gesaget mîn vrowe ist ein vil reiniu maget und hât doch gelônet mannen vil swer gern ir hulde haben wil der sol gein ir sîn wenken lân si wil niwan die staeten hân swer ir minne ze rehte gert der wirt vil schire von ir gewert mîn vrowe ist reiniclîch gemuot swelch ritter gern ir willen tuot den tuot si hôher saelden rîch si ist sô rehte minneclîch daz man ir gerne dienen sol si kan und mac gelônen wol swelch ritter ir loene rehte holt dem gibt si hôher minne solt der weise mir der rede gestât her kadolt dem si offte hât vil werdeclîchen gruoz gegeben er kan ze dienst ir schône leben von hertzen er ir wol behaget er hât vil offte prîs bejaget in ir dienste ritterlîch des ist er von ir lobes rîch der weise kadolt der sprach alsô vrowe ir lobt mich alze hô ir lobt mich waen in spottes wîs und het ich alsô hôhen prîs als ir von mir hie habt gesaget lât iwern spot vil schoeniu maget iwer übric lop mich machet rôt des gât mir wol von schulden nôt der rede manic ritter lachte dâ dô sprach diu maget aber sâ ich het vil gerne daz vernomen wer hintze der ritterschaft wolde komen ze krumbenowe und west ich daz mir waere verre deste baz mir enhâts dehein ritter noch verjehen dar an ist leide mir geschehen der schenk von habechspach sprach zehant juncfrowe ich tuon iu daz bekant ich var dâ hin gan mir sîn got sît daz ir sît der êren bot wie möht ich iu versagen daz ich füere dâ hin mir solden haz von rehte di biderben alle tragen solde ich iu ein sölhe vart versagen dar nâch wart dâ ein michel schal die ritter sprâchen alle über al juncvrowe wir wellen alle dar des danct diu maget wol gevar si sprâch sô sol diu vrowe mîn iu allen hôhe dankent sîn si sol ze lôn iu machen breit iwer hôhe werdicheit sâ dô diu rede alhie geschach vil schône man uns dô rîten sach mit freuden durch die niuwenstat gein kezenlînsdorf reht als ich bat dâ wârn geslagen mir ûf daz velt ahte hütte und dar zuo vier gezelt ûf einen anger wunneclîch dâ hin riten wir vil muotes rîch ez was der tavelrunde gezelt geslagen her für ûf daz velt dâ für vil schône nach mîner gir gestôzen wâren vier banir sô daz dehein di andern dranc si wâren wol rosselouffes lanc und wol als wît gestôzen dâ di wurden vil geschowet sâ di banir wâren gestôzen sô daz ich sîn was ze sehen vrô der umbe gezogen was aldâ ein snuor vil schône gel unde blâ geflohten dêswâr meisterlîch von sîden was si kosterîch den wîten rinc si gar umbvie dar nâch gestôzen dort unde hie wâren schône nâch mîner ger gestôzen reht zwei hundert sper an ieslîch sper ein vänelîn gevar reht nâch dem schilde mîn in den rinc man niemen lie für wâr weder dort noch hie si muosten alle wesen hie vor wan dâ gemachet wâren tor zwei tor dâ giengen in den rinc daz was iedoch ein höfschlîch dinc daz in den rinc dâ niemen reit wan der ze tyost was wol bereit dar in sô reit ôt niemen mê daz het ich allez bedâht wol ê daz die tyostiwer dâ niemen dranc des sagt sît vil maniger danc da erbeizt wir nider ûf daz velt für der tavelrunde gezelt dar in man vil durch schowen gie doch anders niemen niwan die die ritters namen heten sô daz offte ir drumzen vlugen hô dar in sô liez man niemen mê daz tet den swach gemuoten wê die ritter urloubes gerten dâ ûz hôhem muote sprach ich sâ nu vart von mir in gotes segen swer ritterschaft welle hiute pflegen der kom uns schiere daz ist mîn rât wan uns der âbent nâhen gât wir süln ouch hiute durch guotiu wîp mit tyostiren müen den lîp daz ist mîn rât und ouch mîn bet von mir si riten an der stet ich sprach von liehtenstein gâwân von landesêre her ybân von spiegelperc her lantzelet ez ist mîn wille und ouch mîn bet daz ir iuch wâpent snelleclîch und den rinc hiute wert ritterlîch gein allen den die zuo iu komen daz mac an êren iuch gefromen die drî des urloubes wurden vrô wan ir muot stuont ûf êre hô si wurden kürzlîch wol bereit in ritterlîchiu wâpenkleit dô kom her otte von mîssouwe her dem fuort man mit wol drîzic sper er was vil ritterlîch gemuot mit im reit dâ manic ritter guot von mîssowe der biderbe man fuort alsölich zimirde an daz sîn dem keiser waer genuoc ûf sînem helme der biderbe truoc einen krantz von gansvedern grôz und wîz sîn helme geworht was wol mit vlîz sîn schilt was gar von golde rôt als im sîn hôher muot gebôt dar ûf ein einhürne zobelvar sîn wâpenroc sîn decke gar wâren vil guot paltekîn dar ûf sach man gestreut ouch sîn einhürne vil nâch zobel var sîn banir was gevar für wâr rehte dem schilde gelîch getân sus kom dort her der biderbe man dô kom gein im dâ her gâwân von liehtenstein der fuort ouch an gezimir daz gab liehten schîn der fuort ûf dem helme sîn ein wael von golde geortert wol ieslîch ort pfânsvedern vol bewunden was in koste wîs der werde het vil hôhen prîs der biderbe was der bruoder mîn des fuort er für wâr den schilt sîn dem mînen reht gelîch gevar der schilt was wîz zwô swarze bâr schipfes nâch dem swert zetal dar ûf ein puckel von golde wal was gemachet meisterlîch sus fuort den schilt der muotes rîch sîn wâpenroc sîn decke was von samît grüen alsam ein gras dar ûf der schilde vil gestreut der hôchgemuot sich vaste freut eins starken speres daz er truoc daz orsse mit sporn er vaste ruort sîn puneiz wart envollen lanc nâch vrowen lône der biderbe ranc dô kom ouch ritterlîchen her her otte von mîssowe beidiu sper wurden dâ enzwei geriten mit kunst nâch ritterlîchen siten an beiden helsen daz geschach die drumzen man ûf vliegen sach diu tyost muost dâ dunken guot vil manigen ritter hôch gemuot dar nâch kom in den rinc gerant gezimirt schône sâ zehant ahtzehen ritter ritterlîch wîchâ herre wîchâ wîch wîchet lât tyostirens pflegen dâ het ouch sich der tyost bewegen in hôhem muote an der stet von spiegelberc her lanzilet von landesêre her ywân her lanzilet und her gâwân die tâten ez des âbendes sô dâ von ir lop muost stîgen hô si werten den rinc daz ist wâr den âbent al den rittern gar dâ wart manic schoene tyost geriten sus unde sô nâch ritters siten daz triben sî biz daz diu naht den tac vertreip dâ mit ir maht dô muost wir rûmen dâ daz velt wir fuoren sâ in diu gezelt di andern fuoren in die stat ûz hôhem muote ich sî dô bat daz sî des morgens koemen fruo daz lobten sî mit willen duo her kadolt weise der sprach dô vil gar verholne zuo mir sô künic artûs ir sult mich wern des ich durch dienst wil an iuch gern daz ir mit mir iwer êrstez sper morgen hie verstechet daz ist mîn ger ir sült mich des geniezen lân daz iu mîn dienst ist undertân ich sprach her weise ir sît sô wert swes ir mit bet hie an mich gert des solde ich iuch vil gerne biten ir habt sô vil durch êre erliten daz ich iuch morgen mit den spern des êrsten wil bestân vil gern nu komt ôt fruo daz ist mîn bet sus schiet er von mir an der stet diu naht gemachlîch ende nam sâ dô der ander tac bequam ein schoene messe man dô sanc ze êren gote dar nâch unlanc sach man den weisen zogen her man fuort im mit manic starkez sper gezimirt was der biderbe man als ich iu wol gesagen kan sîn helm was lieht alsam ein glas darumb von drîzehen vedern was gestôzen ein vil wîter kranz mit silberpletern kile glanz was gemachet daran vil gebunden was an ieslîch kil von pfânsvedern ein koste grôz sus fuort den helm der schanden blôz sîn schilt was swarz nâch zobel var dar ûf ein leu von silber gar was geslagen meisterlîch des krône was von golde rîch diu lac gar edeler steine vol ein samît swartz alsam ein kol was sîn wâpenroc für wâr gehouwen meisterlîchen gar leuwen von silber was drûf vil gestreut für wâr ich iu daz wil sagen diu decke was sam gevar und ouch vil wol gehouwen gar der biderbe fuort ein starkez sper dar an ein banir gein mir her diu was alsam sîn schilt getân sus kom gein mir der biderbe man ich sage iu daz dâ mit im reit der êren bot diu schoene meit si het im in die hant gegeben die banir guot er dient sîn leben den frowen umbe ir habedanc wart im niht süezer umbevanc daz was von vrowen missetân wan er nie valsch gein in gewan ir sült für wâr gelouben daz wol sibenzic ritter oder baz riten gezimirt mit im her den fuort man mit manic starkez sper dô was ouch ich in den rinc bekomen ein starkez sper ich het genomen ich was aldâ gezimirt sô daz man mîn was ze sehen vrô nu het ouch sich vaste für genomen her kadolt weise man sach uns komen mit der tyost zesamen sô daz dâ die drumzen flugen hô ich stach im von dem halse sîn daz kollir daz der helm mîn von sîner tyost vil lûte erklanc der tyost muost man mir wizzen danc diu tyost sô nâhen wart geriten daz niemen wânde daz vermiten waer dâ diu hurt der schilde stôz wart von uns beiden dâ sô grôz daz ez über al daz velt erhal diu tyost was dâ geriten wal man hôrt für wâr di biderben jehen daz schoener tyost nie wart gesehen dô nam ich sâ ein ander sper dô reit mir vil balde her der êren bot diu schoene maget si sprach zuo mir iu sî gesaget der weise mac niht gestechen mê im tuot diu zeswiu hant vil wê sîn dûme ist im ûz dem lide sîn daz habt für wâr künic herre mîn ich sprach nu wizzet schoeniu meit ez ist mir hertzenlîchen leit dâ mit reit ich fürbaz vast in den rinc geloubet daz dâ mich bestuont manic biderbe man von den wart ez dâ wol getân vil drumzen man ûf vliegen sach mit tyost man starkiu sper zebrach ob ichs iu nant gar sunderlîch di mit mir dâ vil ritterlîch stâchen der deuht iu ze vil dâ von ich ez verswîgen wil ich tet ôt swaz ich mohte dâ dô riten zuo mir balde sâ her parzifâl und her gâwân her ybân und ouch her tristram ieslîcher sprach dô herre mîn wie nu wie waz sol daz sîn sol niemen stechen hie wan ir sô sagt uns reht warumbe wir sîn mit iu bekomen her welt ir verstechen gar diu sper al eine daz ist missetân ir sült uns ouch stechen lân si brâchen mir dô sâ zehant den schilt in zorn von der hant und bunden mir den helm abe mit zorneclîcher ungehabe und sprâchen künic iu sî geseit ez sî iu liep oder ez sî iu leit jâ verstechet ir tâlanc mêr mit iwer hant für wâr kein sper ich sprach ich wil ez gern lân sô bindet helm ûf her tristram her parcifâl und ouch her îther ich weiz wol ir bestüent ein her doch nemt zuo iu hern lanzilet und hern ereck daz ist mîn bet daz segramurs ouch mit iu var ich wil daz iuch sehse got bewar des urloubes wârens hôchgemuot wan ir muot was ûf êre guot die helm bunden si ûf zehant hei waz man schoener tyoste vant man hôrt dâ niht wan krachâ krach manic ritterlîch tyost geschach ûf dem velde dort unde hie hurtâ hurtâ wie ez dâ gie von tulbinge mîn her erec was für wâr dâ des tages quec er tet ez mit dem lîbe alsô dâ von sîn lop muost stîgen hô er verstach fünfzehen sper des tages dâ und für wâr mêr des tages der êrengernde man von reht der biderben lop gewan her segramurs von arnstein verstach dâ sper vil gar unklein si wâren volleclîchen grôz des er an maniger tyost genôz wan man dâ von im gern reit vil willeclîchen man in meit für wâr ich iu daz sagen wil daz er doch swante waldes vil her lanzilet von spiegelberc der tet dâ ritterlîchiu werc er was ein ritter hôch gemuot des wart manic tyost dâ von im guot er was der vrowen dienestman des het erz ofte wol getân des tages unmüezic man in sach sîn hant vil starker sper verstach von lebenberc mîn her tristram des tages mit arbeit lop gewan ir sult für wâr gelauben daz ez tet des tages dâ niemen baz er scheuhte weder jenen noch disen und waern ez alle gewesen risen er hets alleine wol bestân dem tet gelîche der biderbe man von lindeniz der vil werde îther het ein hant diu hiez sperverzer des tages der sper si vil verzert wan er den rinc mit tyoste wert ein ritter der hiez her reimbot von metters der muost lîden spot in stach dâ nider her îther mit einer tyost gar sunder wer von lüentz mîn her parcifâl dâ swande sper vil âne zal dem biderben was nâch êren wê er ein verstach dâ sper noch mê danne ie dehein ritter dâ verstach des muost er lîden ungemach sîn ungemach im êre holt im wâren di biderben alle holt ez stach der biderbe êren rîch ein ritter dâ nider der hiez dietrîch von smidâ sô was er genant den stach dâ nider sîn zeswiu hant daz er gar sinnelôs gelac biz an den âbent al den tac daz was doch sînen vriunden leit von den wart ez vil schiere verkleit die sehse die ich hie hân genant di wurden ofte dâ an gerant dâ was vil manic biderbe man des wurden ofte sî bestân des werten sich di biderben sô daz dâ ir lop muost stîgen hô dâ wart manic schoene tyost geriten und vil manic harnaschrinc versniten diu ritterschaft wert al den tac manic helm und kollir dâ gelac ûf der erde herrenlôs den schilt vil maniger dâ verlôs daz man in im stach verre von der hant zebrosten nider ûf daz lant dâ lac vil schîben unde sper dâ ûf dem velde hin unde her ir sült für wâr gelauben daz wol sibenzic ritter oder baz stâchen mit den sehsen dâ ouch hânt sît selten anderswâ für wâr ich iu daz sagen wil sehs ritter starker sper sô vil verstochen als von in geschach ir hant wol hundert sper verstach dô sach ich daz gedranc an gie die sehsse mit tyost dort unde hie des moht ich langer niht vertragen dô hiez ich snellîchen sagen von liehtenstein hern gâwân von landesêre hern ywân daz sî dar koemen ûf den rinc daz gebot was in ein liebe dinc si enblienden ez ir handen dâ dêswâr vil ritterlîchen sâ ir beider muot nâch êren ranc man hôrt von in dâ helm klanc und manigen schoenen schildes stôz der spere krachen wart dâ grôz von tyost die schilde dâ sich kluben daz sprîzel ofte hôhe stuben daz spere krachen was dâ grôz holerfloyten sumberdôz pusûnen und schalmyen schal moht niemen dâ gehoeren wal der tyost man dâ gar wal vant swelch ritter dâ den helm abe bant des beitet man niht mit tyoste dâ als man tuot oft doch anderswâ dâ randen zwên ofte einen an der dem di tyost dort an gewan ze driviers der sîn sper verstach sô was dem ûf di tyost sô gâch daz er ze winster dâ sîn sper verstach dem was dâ alze ger dô kom man dort den an gerant ê ie kom sper dâ in sîn hant mit disen freuden ende nam der tac diu vinster naht bequam di maniger niht ungern sach dô fuoren sî an ir gemach die dâ von müede liten nôt von tyost dâ arm wâren rôt geswollen swarz und darzuo blâ dem war daz dort dem war daz dâ des andern morgens harte fruo die biderben zogten aber zuo gezimirt dêswâr wunneclîch ir was vil maniger muotes rîch daz wart volleclîchen schîn vil maniger dient der vrowen sîn daz er den puneiz alsô reit daz ez dem andern wart vil leit ez wart des tages aber guot getân von manigem minnegernden man ûf dem velde hie unde dort wart loch mit sper durch schilt gebort di von der tavelrunde sich wol werten dâ des des freut ich mich ez was ouch müezic niht mîn hant von mir wart ouch dâ sper verswant an disem buoch ist niht sô vil sô von tyostiren dâ von wil ichz iu kürzen swâ ich mac ditz wert unz an den fünften tac daz wir ie des morgens fruo griffen mit tyostiren zuo und triben daz unz an den âbent gâr bî mîner höfscheit daz ist wâr nu merket reht waz ich iu sage des âbentes an dem fünften tage kom ein bote zuo mir geriten der gruozte mich mit höfschen siten und sprach künic artûs möht ez sîn ich solt iuch von dem herren mîn gesprechen für wâr gar heimlîch sô sprach der bote zühte rîch ich sprach des bin ich iu bereit mit im ich von den leuten reit dô sprach er werder künic rîch iu hât der fürste friderîch bî mir enboten alsô her daz er vil schône wil driu sper gein iu verstechen hie enzwei daz sol geschehen vor dem turney er giht ez sî hie alsô vil getyostiret daz er iuch des wil biten daz irs durch in lât wan er vil grôze unmuoze hât ir sült den turnei teilen lân dâ mit daz tyostiren understân des bitet iuch der herre mîn immer durch den dienest sîn ich sprach ich tuon reht swaz er wil es sî lützel oder vil des bin ich alles im bereit durch sîn vil hôhe werdicheit du solt sîn alle di ritter biten von im mit zühteclîchen siten daz sî die zuht gein im begân daz sî daz tjostiren durch in lân der bot reit dô alzehant wider in den rinc dâ er vant der ritter halden harte vil er sprach zuo in vil gern ich wil iu alle hie sagende sîn ein botschaft von dem herren mîn dem werden fürsten friderîch er heizet iu grüezen minneclîch iuch bitet der werde herre mîn daz ir daz tyostiren lât sîn daz ir turniret daz ist sîn rât wan er vil grôze unmuoze hât er muoz von hinnen daz ist wâr sô verdurbe der turney gar daz waere im leit solt daz geschehen wan er in gern wolde sehen dô sprach der schenke von habechspach iwerm herren ist ze dem turney gâch wil aber selbe er wâpen hie tragen vil werder bot daz sült ir sagen sô teile wir den turney ûf in und ûf den künic enzwei und koemen si beide in eine schar sô heten die andern verloren gar der bot sprach des enweiz ich niht ich weiz für wâr daz er siht den turney des hôrt ich in gehen er wolde in endelîche sehen ist daz ich iu dran dienen sol sô ervar ich iu daz wol ob er welle hie wâpen tragen und wil ich iu daz hînt wider sagen die ritter sprâchen alle duo wir süln ze kirchen komen fruo und teilen dâ den turney geschiht daz fruo daz ist uns guot hie ist manic ritter hôchgemuot daz den des zerinne niht als offte an maniger stat geschiht mit freuden schiede wir uns dâ manneclîch reit schône sâ dâ er die naht vant guot gemach sâ dô der ander tac ûf brach dô reit zuo mir vil snelleclîch des fürsten bot ûz oesterrîch der gruozt mich von dem herren sîn des danct mit zühten im der munt mîn er sprach iu hât der herre mîn enboten ôt aber den dienest sîn und hiez iu daz verholne sagen er wolde hie selbe wâpen tragen und wolde mit iu hie endelîch driu sper verstechen ritterlîch er wil durch diu vil reinen wîp urbaren hie ritterlîch den lîp ez wil der werde herre mîn hie under der briuzel banir sîn mit den wil er iuch bestân ir müezet vil guot helfe hân oder er tuot iuch al umbe hie ich gesach in hôchgemuoter nie er ist gemeit und dar zuo vrô sîn muot der stât von vrowen hô ich sprach ich mac vor im genesen und wil mir got genaedic wesen ê daz er umbe tuo mich hie nôt müezen lîden ritters knie von maniger hurteclîchen vart er vindet an uns gegenhart swie hôhes muotes sîn lîp vert im wirt daz velt alhie gewert diu rede geschach des morgens fruo ze kirchen fuor wir alle duo dô sich diu messe verendet dâ dô fuor wir alle schône sâ in einen garten wunneclîch dar kom manic ritter muotes rîch den turney teilet man alzehant wie daz tuon ich iu wol bekant ich was selbe zehent komen dar dô het gemêret sich mîn schar von den die tavelrunde stat wurben dâ mit ritters tât der wâren zehen und dar zuo drî der hertze was vor schanden vrî si wâren ritterlîch gemuot vor ritters wandel wol behuot zuo mîner schar man teilen sach den schenken sâ von habechsbach der ie mit arbeit êre holt zuo mir geviel ouch her kadolt der biderbe weise was er genant von zuht von tugenden wît erkant er was vor wandel gar behuot ich gesach nie ritter baz gemuot zuo mir geviel ouch her heinrîch von liehtenstein der muotes rîch von haselowe der biderbe man geviel ouch zuo mir der nie gewan deheinen muot der êre entrant her otte sô was er genant sîn lîp was alles wandels vrî im was vil hôhiu tugende bî gein mir ze were geschaffet wart her heinrîch und her wernhart die lebten bêde vil ritterlîch des fürsten gesinde ûz oesterrîch viel mit sîner schar zuo in ez was ir muot und ouch ir sin daz sî des tages gewunnen guot und êren vil sus stuont ir muot von mîssowe mîn her otte sâ geviel in ouch ze helfe dâ von vrônehoven mîn her kol geviel zuo in der tet ez wol offte daz rede ich âne spot von valkenberc mîn her râpot geviel zuo in der zornic man der offte vlüeche vil gewan der turney was geteilet sô des wâren die hôchgemuoten vrô wir zogten ûf daz velt zehant die helm man snellîch ûf bant und scharten uns dort unde hie nu hoeret mich ich sage iu wie vier schar dâ wurden und niht mê den biderben was nâch êren wê des fürsten gesinde ûz oesterrîch die scharten sich dô ritterlîch zuo den sich scharn dâ began von mîssowe der vil biderbe man diu schar diu den turney solde heben si stapften bî einander eben und habten sich zesamne wol als man ze rehte gein vîenden sol dâ reit ein schar vil schône nâch geschart vil eben ir was niht gâch in der schar reit mîn her kol von vrônhoven gezimirt wol die priuzel in der schar ouch riten gezimirt wol nâch ritters siten her râpot in der schar ouch reit von valkenperc der ungemeit zuo mîner schar sich schône schart ein ritter der sich het bewart vor allem dem daz missestât sîn lîp begie manic ritters tât mit sîner ellenthaften hant her kadolt weise was er genant er was der vrowen dienestman dâ von er hôhen lop gewan nâch mîner schar man stapfen sach geschart wol die von habechspach bî den geschart reit ritterlîch von liehtenstein mîn her heinrîch von haselowe der biderbe man her otte reit dâ der nie gewan deheinen unritterlîchen muot er was vor schanden gar behuot mit disen scharn wir schône hie zesamne stapften nu hoeret wie her kadolt weise zwei ros gewan für wâr reht als ein biderbe man in die malîe rant er für wer dâ diu ros gein im verlür die nenne ich iu hie zehant si wâren dâ beide wol bekant von capellen her pilgerîn her reimbot von newalîn sus wâren genant die zwêne man den her kadolt an gewan diu orsse dâ dêswâr ritterlîch des fürsten bot ûz oesterrîch kom dâ gerant vil snelle zuo ez was dannoch des morgens fruo er reit vil snellîchen dar dâ die priuzel under ir schar in hôhem muote schône riten gezimirt wol nâch ritters siten dô er die bruoder beide ersach der bot vil bloedeclîchen sprach ir sült iwer turniren lâzen sîn daz gebiutet iu der herre mîn er mage iu niht gehelfen hie ich gesach in ungemuoter nie er ist in ungemüete komen im ist sîn vreude gar benomen ich hôrt in ûz der mâze klagen warumbe daz getar ich niemen sagen ez ist ein sô gar swach geschiht daz ichs iu getar gesagen niht die preuzel sprâchen daz ist uns leit habt irz den rittern ouch geseit die vor uns rîtent in der schar niht nu rîtet zuo in dar sagt in was uns enboten habe unser herre und heizet si abe die helm binden daz ist uns guot sît unser herre ist ungemuot der bot reit dô alzehant da er sînes herren gesinde vant den seit er als er het jenen geseit daz was in hertzenlîchen leit von sînes herren ungehabe er hiez si binden helme abe vil maniger helme dô abe bant dô ichs die helme abe binden sach ze mînen geverten ich dô sprach si bindent abe dort helme gar die gein uns habent in der schar mich wundert was in sî geschehen und ist ez iu liep ich heiz besehen si sprâchen ez ist unser rât daz irz iu balde ervaren lât von mir ein kneht sâ wart gesant dâ er si sunder helme vant dô sprach der wol gezogene knabe sagt an warumbe habt ir abe die helme gebunden daz sult ir der schar enbieten hin bî mir die gegen iu schône stapfent her gein iu ist ritterschaft ir ger dô sprach ir einer zorniclîch uns hât mîn herre ûz oesterrîch enboten bî den triuwen mîn daz wir hie turniren lâzen sîn daz ist uns hertzenlîchen leit juncherre daz sî iu geseit wir müezen im sîn undertân durch in beidiu tuon und lân der bote reit zuo uns zehant und tet uns disiu maere bekant daz wir daz turniren müezen lân des wart dâ trûric vil manic man si zogten von uns in die stat swaz mans geflêhet unde bat swes mans hoenlîch an geschrê si beliben ûf dem velde niht mê der turney alsus endet sich des sach für wâr man trûren mich in die stat wir riten dô ich was von hertzen gar unfrô die naht belibe wir alle dâ des andern morgens fuor wir sâ der sô hin der ander her gein krumbenouwe was mîn ger des morgens ich gein wiene reit ein edel knappe wol gekleit des kleider wâren wol gesniten er kom die strâzze gein mir geriten er sprach iu hât der herre mîn enboten bî mir den dienest sîn der rîche fürst ûz oesterrîch der hôch geborne friderîch er hiez iuch des mit senften siten mich vil zühteclîchen biten daz ir ze hintperc zuo im ritet und gegen wiene die reise mitet daz sult ir lân durch in geschehen er wil iuch für wâr gern sehen iwer reise zuo im rehte stât sît daz er iuz enboten hât ich sprach ich rite mit iu dâ hin ich trage im diensthaften sin dâ von tuon ich rehte swaz er wil es sî lützel oder vil zehant ich gegen hintberc reit ich was vil ritterlîch gekleit mit mir reit dâ mîn her tristram von lebenperc der biderbe man ze hintperc man mich wol enpfie manic edel ritter gegen mir gie mich gruozt ouch für wâr minneclîch der werde fürste ûz oesterrîch er sprach vil werder künic artûs sît willekomen her in mîn hûs ich muoz iu des von wârheit jehen daz ich vil gern iuch hân gesehen er nam mich güetlîch bî der hant und wîset mich von dan zehant in ein lin er sitzen gie der biderbe fürst mich ez niht erlie ich müeste zuo im sitzen dâ der hôchgeborne der sprach sâ sagt an habt ir ze beheim muot ze varn daz dunket mich niht guot ir sült für wâr gelauben daz mir treit der künc von bêheim haz und woldet ir danne zuo im varn sô kundet ir daz niht bewarn er vienge iuch dâ ze haze mir dâ von sult hie belîben ir ich gebiut iu bî den hulden mîn daz ir iwer vart dar lâzet sîn herre ich bin iu undertân ich sol durch iuch tuon unde lân swaz ir welt daz ist mîn reht vil hertzenlieber herre seht ob ich ze dem turney niht envar wie ich mîn êre danne bewar dar an sult ir bedenken mich durch iwer tugent des bit ich er sprach dar an wil ich bewarn iuch ich lâzze dar niemen varn von mînem lande daz sült ir für wârheit wol gelouben mir swer dar vert daz ist wider mich ich wil niht daz der künc dâ sich vergâhe gein mir mit pfande dâ dâ von sô turniret anderswâ sus schiet ich von dem herren mîn und muost daz turniren lâzen sîn ze krumbenouwe daz ist alsô des was ich hertzenlîch unvrô doch wart diu ritterschaft dâ guot her kadolt weise der hôch gemuot der verendet sî nâch êren wol des wart manic lant sîns lobes vol der sumer froelîch ende nam der kalte winder aber quam des sach man trûren manigen man da geschiht iedoch ein wunder an swer trûret von des winders zît und swem der sumer freude gît der lebt alsam diu vogelîn die sich freunt von des meyen schîn alsô der sumer ende hât swem danne sîn hôher muot zergât der heizet wetersorger wol von reht man in sus nennen sol sît im der sumer freude gît und al sîn wunne gar an im lît sô muoz er sîn ouch ungemuot swenne daz weter übel tuot mîn munt von wârheit iu des giht der bin ich für wâr einer niht mîn freude an einem wîbe lît diu ist mîner freuden meyenzît ir lîp vil manige tugende hât diu saelde mîn gar an ir stât si ist mir für al mîn trûren guot diu guot gibt mir hôhen muot si gibt mir hôher freuden vil dâ von wil ich swaz si wil ich wil ir dienen mîne tage sô mit freuden sô mit klage swaz liebes leides mir geschiht sô kum ich ûz ir dienest niht ich diene ir immer als ich sol diu guot mac mir gelônen wol si hât mir hôhen muot gegeben si hât gegeben mir freuden leben mich hât ir güet gemachet frô von ir stât mir daz hertze hô von ir bin ich gar trûrens vrî des wünsch ich daz si saelic sî ich bin ir immer undertân mit dienst swaz ich gedienen kan si ist mir lieber danne iht sî ich bin gein ir gar wankes vrî ich diene ir sus ich diene ir sô ich bin von ir vrô vrô vrô swie ez witer ze aller zît ir güete mir die freude gît die mir daz weter swendet niht ich bin doch frô swaz mir geschiht ich weiz wol daz ein ieslîch man nimmer trûric werden kan der mit triwen hât ein wîp liep alsô sîn selbes lîp und ist daz ir lîp tugende hât von ir sîn trûren gar zergât ez sî winder sumerzît ir güete im doch freude gît ein wîp die schoene und güete hât und sich schamt aller missetât diu ist wol von ir schoene guot sô tuot ir schoene ir güetlîch muot swer der dienet sunder wanc umbe ir vil süezen habedanc und ob dem liep von ir geschiht der sol getrûren nimmer niht ir güetlîch süeze redenter munt tuot sînem hertzen freude kunt und ist er sô gemuot ein man daz er ir êren hüeten kan mit rehten triwen als er sol sô hât er freude und ist im wol der beider lîp hât got gegeben ein freudebernde süezze leben mîn frowe ir lîp vil schône hât behuot vor unvrowenlîcher tât des hân ich liep für elliu wîp ir prûn rôt wîzzen süezen lîp wol mich daz ich si ie gesach und wol mich daz ich nie gebrach mîn ritterlîche staete an ir daz mac ze saelden komen mir liep ichs vor allen dingen hân wie diu vil guot sî getân si ist prûn rôt lieplîchen wîz got hât mit wunsche sînen vlîz an ir vil werden lîp geleit si ist vor allem valsche meit ir hertze ir ie wan tugende riet ich sanc ze dienst ir disiu liet gesungen wurden disiu liet vil mîn hertze mir dô riet singen aber niuwen sin ich gedâhte her ich gedâhte hin ich gedâht an der minnaere klage daz si klagent von dem tage wie si der von hertzenliebe ie schiet dâ von sang ich niuwiu liet ich gedâht mîn meister habent ê gesungen daz die wahter wê in mit wecken haben getân des ich doch niht gelouben kan ein hôchgeboren witzic wîp solde ungern eines gebûren lîp dekein ir heimlîch wizen lân und taet siz ez waere missetân man hât edeler wahter niht dâ von sô waer ez gar enwiht der einem wahter iht des sagt daz im waer liep gar verdagt gebûren art kan niht verdagen des sol man in ungern sagen edeliu art kan swîgen wol dâ von si heimlîch wizen sol ob mir von vrowen liep geschiht des liez ich ungern wizzen iht für wâr ein gebeurischen lîp ez waer man oder wîp nu habt ez ûf die triwe mîn und müest ez iemen wizzend sîn der müest reineclîch geborn sîn des hât mîn lîp gesworn man muoz von wârheit mir gestân daz deheinen wahter nieman lân sol lâzen wizzen heinlîch niht swer sô ez tuot ez ist enwiht sît ez muoz ein gebûre sîn sô habt daz ûf die triwe mîn daz einer werden vrowen maget ir heinlîch verre baz verdaget ez müest ein armiu frowe sîn diu sorget ûf des morgens schîn diu niht gewinnen möht ein maget diu daz bewart daz iht betaget ir vriunt bî ir waer ez ir leit ez würde ouch verre baz verdeit von ir diu heinlîch dêst mir kunt danne ob ez sünge des wahters munt man muoz ouch mir von wârheit jehen daz ez hie vor ist ouch geschehen daz etswâ ein edel wîp betaget ist bî friundes lîp unde doch verholn vil gar und waer man warden sîn gewar er het vil übel lîht gevarn daz muost er und ouch sî bebarn swâ liep bî herzenliebe lît verholn biz an des morgens zît dâ sî beschînet hôhe der tac und er niht danne komen mac er müeze durch nôt aldâ bestân und sî in bî ir verhelen kan und er den tac belîbet dâ und ist dem wol ich waene wol jâ sît ich die wârheit sprechen sol sone tet nie niht sô rehte wol alsô dâ liep bî liebe lît ez ist ein vreuden hôchgezît und aller wunne ein himelrîch den vreuden wart nie niht gelîch die liep bî hertzenliebe hât dâ liep mit liebe schône umbe gât ez ist für wâr niht wan ein lîp dâ ein man und ouch ein wîp vor liebe werdent des enein daz sich ir arme und ir bein von hertzenliebe zesamne wept und sich ietweders hertze hept ze springen in des andern lîp dâ wol dir man dâ wol dir wîp dâ kunde in nimmer werden baz sô sult ir ouch gelouben daz ir scheiden tuot in von hertzen wê vil wê ie langer sô ie mê daz wê vert wider an die stat dâ man die freude lâzen hât sô liep zuo liebe kumt hin wider dâ muoz daz wê sich legen nider swer liep und leit versuochet hât ich weiz wol daz mich der niht lât liegen disem sî alsô leit tuot trûric liep tuot vrô von disen dingen sang ich ê liet als mir mîn senedez hertze riet in einer süezen tagewîse hô diu wort dar inne sprâchen sô diu tageliet maniger gern sanc ze mâzzen kurz ze mâzen lanc was diu wîse daz ist alsô ze rehte nider unde hô die sang ich bî des winders zît sô val walt und owe lît und diu kleinen vogelîn ir singen müezen lâzen sîn der winder kurtzlîch dâ verswant ein sumer kom uns alzehant als er uns ie ze komen pflac do gedâht ich an die frowen mîn der ich wil immer diende sîn mit rehten triwen sunder wanc umbe ir vil süezen habedanc ich gedâht sus von der frowen mîn ob ich gesinde solde sîn in ir vil reines hertzen grunt daz mir dâ würde diu freude kunt und alsô hôhiu werdicheit des ich mües immer sîn gemeit und immer mêr vil hôchgemuot der gedanc was mir an freuden guot ich gedâhte daz ich in dem paradîs niht wolde sîn deheinen wîs für ir hertze dâ dâ lît der tugende hort alle zît ob ich dâ solt gesinde sîn als sî ist in dem hertzen mîn sô waere ich immer mêre vrô daz wolde got und waer daz sô si ist in mînem hertzen gar gewaltic frowe swar ich var dar inne sî gekroenet gât mîn staete si her ûz niht enlât jâ muoz si immer drinne sîn für wâr gewaltic keiserîn ich hân mit ir dâ freuden spil mit gedanken swie ich wil mîn minnegernder hôher muot ir unde mir dâ sanfte tuot er spilt mit uns dâ freuden spil sus unde sô reht swie ich wil er tuot mir dâ vil ofte wol des ich im gerne danken sol er machet mir die wîle unlanc diu liet ich wîlent dâ von sanc an daz vil reine süeze wîp der ich mit triwen nie vergaz wan mir nie wîp geviele baz ich meine die lieben frowen mîn der ritter ich sol immer sîn und ir getriwer dienestman die wîle ich leben und guot hân nie naht ich sô wol gelac mir geschein noch nie sô lieber tac ich wunschte der lieben frowen mîn daz si immer saelic müeze sîn si hât mich in die staete brâht ez sî tac oder ez sî naht daz ich ir vergizze niht mîn hertze ir wan ze frowen giht mir ist für wâr ir süezer lîp von hertzen liep für elliu wîp und lieber danne iht dinges sî ich bin gein ir gar wankes vrî sô hât ouch daz vil reine wîp von hertzen liep ir süezen lîp der selbe lîp ist vil liep mir ich weiz ouch wol er ist liep ir ir lîp der ist uns beiden gar von hertzen liep daz ist gar wâr sô liebes ich nie niht gewan noch nimmer mêr gewinnen kan alsô ir lîp des setz ich pfant gein got mîn saelde hie alzehant sô daz ich nimmer wol gevar si ist mir liep von hertzen gar daz mîn lîp ir herze treit des wil ich immer sîn gemeit und daz daz hertze gît ir rât dâ von si manige tugende hât des muoz ir hertze unde ir lîp von wârheit sîn niht wan ein wîp der ir hertze ie tugende riet dâ von sang ich disiu liet diu liet die wîsen dûhten guot diu riet ze singen hôher muot mir von der lieben vrowen mîn diu lât mich selten trûric sîn ez witer sus ez witer sô si tuot mich ze allen zîten frô sî ist schoene sî ist guot ir güete gibt mir hôhen muot ich bin vrô in des hertzen grunt sô mich an lachet ir rôter munt ir sult für wâr gelouben daz mîniu ougen touwes naz werdent an der selben stunt sô mich an lachet ir rôter munt sô ist mir in dem hertzen sô sam ez welle in die lüfte hô ir kuslîch munt sô lachen kan swenne er mich güetlîch lachet an daz sâ ûf stîget mir der muot rehte als diu liehte sunne tuot sô si ûf den bergen gât mîn lîp vil hôhe freude hât sô mir ir kleinvelrôter munt sîn güetlîch lachen machet kunt ir ougen habent einen sit daz sî ir munde lachent mit ir lachen in sô schône stât swelhe man iht ungemüetes hât ob den ir ougen lachent an daz al sîn trûren muoz zergân und muoz ouch immer wesen vrô ir ougen künnen lachen sô mîner freuden spiegel gar ist ir lîp der vil wol gevar solde ich den spiegel ofte sehen sone kunde mir nimmer baz geschehen sô mir ir ougen unde ir munt ir süezzez lachen machent kunt sô wird ich allez trûrens vrî und ist mir hôhiu freude bî ir sult für wâr daz ûf mir hân ich gesach nie niht sô gern an als ir vil minneclîchen lip si reine süezze saelic wîp si frowe ob al den freuden mîn ich wil ir immer dienende sîn mit rehten triuwen sunder wanc diu liet ich ir ze dienest sanc nâch disen lieden wart ich vrô mîn muot begunde stîgen hô ich gedâht ez mac ein edel wîp erwerben biderbes ritters lîp des hôrt ich ie die wîsen jehen daz selbe möht ouch mir geschehen daz ich erwurbe die vrowen mîn des müest ich hôhes muotes sîn und immer mêre von hertzen vrô daz wolde got und koemez sô daz ich ir gelaege bî sô waere ich immer trûrens vrî und waere mir baz danne wol dar nâch ich immer dienen sol mit rehten triwen mîne tage daz ich ir hertzen gunst bejage ich weiz wol daz ein werder man der ritterlîchen dienen kan daz dem ouch mag gelingen wol ob er ir dienet als er sol mit rehten triuwen sunder wanc umb ir vil süezen habedanc er mac ir minne wol bejagen wil er gegen ir triwe tragen ein lieplîch liep mir dô geschach daz ich mîner frowen sach in ir ougen ze einer stunt dô sprach ir rôsenvarber munt wider mich ein süezez wort daz ist gar mîner saelden hort immer al die wîle ich lebe ez ist gar mîner saelden gebe daz selbe wort tet mir sô wol daz ich sîn noch bin freuden vol und in dem hertzen hôch gemuot ez ist mir noch für trûren guot mîn munt von wârheit iu des giht mich lât daz wort noch trûren niht ich wil michs immer freunde sîn für wâr gar in dem hertzen mîn dô sî daz wort von munde lie zehant ez süezlîchen gie zetal in mînes hertzen grunt dô tet ez mir die freude kunt diu mir verswindet nimmer mê ez vertreip mir dâ vil gar mîn wê und hiez mich hôhes muotes sîn ditz gebôt ez von der vrowen mîn ez sprach du maht wol wesen vrô sît mich mîn vrowe zuo dir sô ûz ir munde hât gesant sô tuon ich dir die freude bekant der dû bist immer hôchgemuot ich wil dir sîn für trûren guot immer in dem hertzen dîn daz schuof mit mir diu vrowe mîn ich sprach nu wis mir willekomen sô gern ich nie niht hân vernomen als dich vil minneclîchez wort du bist gar mîner saelden hort und bist gar mîner freuden trôst du hâst von trûren mich erlôst und hâst mir hôhen muot gegeben von dir muoz ich mit freuden leben du bist ein wort sô süeze gar swar ich kêre und swar ich var sô mag ich dîn vergezen niht vil liebes mir von dir geschiht des muostu in dem hertzen mîn immer mêr verslozzen sîn diu liebe mînem hertzen riet von dir ze singen disiu liet nâch disen lieden kom ein tac den ich wol immer hazzen mac und der mir ofte noch trûren gît uns kom ein swindiu sumerzît dar inne der fürste friderîch der hôch geborn von oesterrîch vil jaemerlîchen wart erslagen den muoz mîn lîp wol immer klagen und sîn ouch immer jâmeric sîn er was der rehte herre mîn und ich sîn rehter dienestman verklagen ich in nimmer kan an im vil hôher tugende lac der biderben er vil schône pflac und teilt in mit oft sîn guot er was vil fürstenlîch gemuot owê des ich muoz iu sagen wie jaemerlîch er wart erslagen den ich von hertzen immer klage ez geschach reht an sant vîtes tage der fürste lac mit schoenem her dem lande sîn vil schône ze wer gegen dem künige von ungerlant der het ouch wîten sich besant an sante vîtes tages vruo der künic mit scharen zogte zuo er zogt zuo uns ûf einen strît des gerouwe in und di sînen sît er zogt zuo uns an die leittâ dô schart ouch sich vil schône sâ der hôch gemuote friderîch der fürste wert ûz oesterrîch den strît tihte ich iu gern gar wie dâ bestuont diu schar di schar und wie man kom über die leittâ und wie ez di biderben tâten dâ und wie der und der wart erslagen wan daz ichz darumbe wil verdagen ez ist getihtet ê vor mir dâ von ich der niwe wol enbir und wilz iu gar kurzlîchen sagen wie dâ der fürst wart erslagen der reuzzen schar huop dâ den strît gein den kom schône an der zît mit einer schar mîn her heinrîch von liehtenstein der muotes rîch er fuort den vanen in sîner hant zwischen die zwô schar kom gerant der werde fürste friderîch er mant di sînen ritterlîch er sprach nu strîtet hiute wol drumbe ich iuch alle rîchen sol ich wil iu nimmer niht versagen für wâr bî allen mînen tagen swes iwer deheiner an mich gert des sol er alles sîn gewert owê des daz dâ geschach der fürste leider übersach daz dar gesprangte der reuzzen schar daz übersach er leider gar die wîle er hie di sînen mant der reuzzen schar dô kom gerant hinden ûf den fürsten rîch dâ von gelac er jaemerlîch der strît zesamne schôn kom sâ dô weste ouch niemen daz lac dâ des strîtes herre ze einer sît ûf dem stuont vast enstet der strît owê owê der grôzen nôt dâ gelac der fürste tôt den vant sît ligende jaemerlîch sîn schrîber der hiez her heinrîch der strît ûf im vast gienc entwer iezuo hin iezuo her den sic iedoch aldâ gewan von liehtenstein der biderbe man der gebârt dâ ungelîch einem zagen bî im vil leute wart erslagen die reuzzen muosten wîchen dâ si huoben sich ze flühte sâ der schrîber heinrîch alzehant den rîchen fürsten ligende vant er vant in ligent jaemerlîch ez het der edele fürste rîch an im niht wan ein spaldenier und einen schuoch geloubet mir und niht wan sîn lînîn kleit daz müeze got immer sîn gekleit daz man in alsô ligent vant der herre was über manic lant er het niht wunden niwan ein in sîn wange und daz sîn bein erswarzet was von einem trit dâ muost sîn ungelücke mit daz dâ von ie den tôt gewan ein alsô gar volkomen man der schrîber in sus ligende vant der legt in ûf ein pfert zehant dar ûffe er jaemerlîchen lac twerhes drüber als ein sac einen mandel warf er über in sus fuort ern in die stat hin dâ bekant weder man noch wîp des hôchgebornen fürsten lîp in eines burgaeres hûs geleit wart der fürst swachlîch gekleit verholn man in ze kirchen truoc dâ lac er ouch swachlîch genuoc dô er sus armer hie gelac ûf dem velde vil manic slac wart ze dienest im geslagen daz müezen noch die unger klagen der strît wart ritterlîch gestriten der unger nider vil geriten die muosten vliehen sunder danc manic biderbe ritter sî des twanc ûf der jagat wart geseit daz boese swinde swerende leit daz der fürste waere erslagen dâ huop sich weinen unde klagen swem dâ daz maere wart geseit des lîp dâ fürbaz niht enreit des kom der unger maniger hin ze fliehen stuont gar al ir sin dâ waere gelegen maniger tôt wan durch di swinde klagende nôt di klagenden jagten dâ niht mê in tet ir herren sterben wê ir sült für wâr gelouben daz dâ wart manic ritters ouge naz dâ man den fürsten tôten sach daz hâr dâ maniger vast ûz brach der klagte sus der klagte sô wir wâren alle von rehte unvrô wan uns ez ein werndez leit gebôt uns lac ein biderber herre tôt er wart von schulden vil gekleit ze dem heiligen kreutze wart er geleit bestatet wol nâch fürsten sit nu bit ich des daz man in bit der elliu dinc beschaffen hât daz im der sêle werde rât und daz er im genaedic sî durch di sînen namen drî got müeze sîn pflegen er ist nu tôt sich huop nâch im vil grôziu nôt ze stîre und ouch ze oesterrîch da wart maniger arm der ê was rîch für wâr ich iu daz sagen wil nâch im geschach unbildes vil man raubt diu lant naht unde tac dâ von vil dörffer wüeste lac die rîchen wurden sô gemuot daz sî den armen nâmen ir guot daz was iedoch ein swachez leben den got het guotes vil gegeben daz die den armen tâten leit dâ mit si swanden werdicheit swen sô die armen erbarment niht daz ist hie und ouch dort enwiht swâ sô der edel rîche man sich nimt sô grôze untugende an daz sîn lîp ze einem rouber wirt ich weiz wol daz in gar verbirt gotes hulde und vrowen gunst ez ist ein boesiu herren kunst der sich an nimt sô swache sit dâ man die galgen dienet mit swâ sô der edel daz begât des ein unedeler laster hât dâ ist diu edele gar verlorn der waere bezzer ungeborn swâ sich diu hôchgeborniu art vor houptschanden niht bewart dâ sol man den unedelen man mit tugenden ferre für in hân der edel sol sîn hôchgemuot durch got durch êre swenden guot rouben ist ein boeser list ich weiz wol der der boeste ist in einer wîten rîchen stat daz man den diu rinder lât trîben ûz und wider in dâ von ist roup niht edeler sin swelhem edelen got gibt lîp und guot der als übel wirt gemuot daz sîn lîp ze einem rouber wirt gar elliu tugent in verbirt die armen hoert man über in klagen des muoz er gar wol missehagen guoten wîben daz ist alsô von im wirt selten iemen vrô der edel rîche der sol geben den armen daz ist rehtez leben swer zweinzigen nimt und einem gît diu gâbe brüefet alle zît schelten sünde daz ist alsô ob sîner gabe wirt einer frô sô werdent ir tûsent trûric gar die schelten in alle sîniu jâr die rouber die sint selten vrô ir künftec leit daz toetet sô daz sî dort immer sint verlorn si waeren bezzer ungeborn diu helle ze lône in ist bereit si trûrent ir künftigez leit swen hie die armen erbarment niht daz selbe âne ende im dort geschiht der edel junge sol wesen vrô und sol mit zühten tragen hô und freu sich edele guotes jugent tuot er des niht er ist âne tugent swer trûret âne hertzen leit dem muoz sîn hôhez lop verseit trûren daz ist niemen guot dâ von sol man sîn hôchgemuot ez sol des edelen jungen lîp sîn hôchgemuot durch ein guot wîp und ist er niht von wîben vrô sô muoz er immer leben sô daz er an freuden ist verirt sîn trûren im unsaelde birt schelten spotten alle zît im sîn swachez trûren gît swâ sô ein schoeniu vrowe guot diu reiniclîchen ist gemuot von hertzen treutet einen man und im ir süezen lîbes gan ze treuten wol sus unde sô und ist der niht von hertzen vrô der ist an freuden gar verzagt von reht er niemen wol behagt mich hât ein reiniu vrowe guot vor trûren alsô her behuot daz ich bin vrô in aller zît ir güete mir hôchgemüete gît ich bin ir staeter dienestman mit triwen dienstes undertân vil staeteclîchen sunder wanc diu liet ze dienest ich ir sanc nâch disen lieden gedâht ich dô swer hertzenlîche waere unvrô durch anders iht niwan durch got der waere von rehte der werlde spot sô habt daz ûf die triwe mîn swer trûret umbe die sünde sîn des trûren wirt ze freuden gar daz gelaubet mir wan ez ist wâr trûren daz ist niemen guot wan dem der ez umb sünde tuot swer anders trûret daz ist enwiht trûren daz birt êren niht swelch edel junc rîcher man in dirre werlt wil êre hân der sî mit zühten hôchgemuot daz ist für wâr ze êren guot ich bin frô durch die vrowen mîn und wil daz immer gerne sîn diu guot mir vil freuden gît si ist mînes hertzen meyenzît diu süeze mich niht trûren lât mîn muot von ir vil hôhe stât der guoten ich vil guotes gan nu hoeret wie si sî getân ich nim daz wol ûf mînen eit si ist von valschen dingen meit und ein vrowe maneger tugent si hât ir lîp her von ir jugent bewart vor aller missetât diu guote manige tugende hât sî ist prûn wîz unde rôt diu saelde ze dienen mir ir gebôt ir preun ist schoene ir wîze ist clâr ir roet ist lieplîch daz ist wâr ich gihe als mir daz hertze ie jach daz ich sô schoenes nie niht gesach als ir prûn rôt wîzen lîp si reine süezze saelic wîp si vrowe ob al den vreuden mîn ich wil ir immer dienende sîn ir lîp ist schoene hie unde dâ ir prûnez hâr ir prûne brâ ir wîzzer lîp ir rôter munt tuot mich vrô in des hertzen grunt ir sult für wâr daz ûf mir hân ich saehe si immer gerner an danne einen engel daz ist alsô mich tuot ir anplic ofte vrô ich bin gein ir gar valsches vrî si ist mir lieber danne iht sî si ist mir liep für elliu wîp und lieber danne mîn selbes lîp und liep für allez daz ich hân und immer mêr gewinnen kan diu liet ich ir ze dienest sanc nâch disen lieden mir geschach ein vil unpillîch ungemach ich wart gevangen schedelîch und in für wâr gar lästerlîch die mich dâ viengen die wil ich iu nennen hie nu hoeret mich der eine hiez der pilgerîn von karsse der müeze unsaelic sîn ich het im leides niht getân er was für wâr mîn erepman er was mir heinlîch ich im holt mit dienst het er daz versolt daz ich gein im was valsches vrî er was mir ze allen zîten bî er dient mir sus er dient mir sô ich was sîn ofte bî mir vrô der ander was genant weinolt dem was ich ouch von hertzen holt er was ein übergrôzzer man mit im ich schimpfes vil began sîn lîp der was vil ungestalt sîn munt mit spaehen worten balt was sîn hertze verholne truoc dêswâr untriwe ouch genuoc weinolt und ouch her pilgerîn die bêde unsaelic müezzen sîn von rehte ich in des wünschende bin war kom ir kristenlîcher sin daz si ir êre an mir verlurn und für die triwe untriwe erkurn ir herze in grôze untriwe riet der rât si gar von êren schiet nu hoeret rehte waz ich iu sage nâch sant bartholomêus tage des dritten tages daz geschach daz ich nâch bade het guot gemach in mîner kemenâten ich lac ditze was reht umb mitten tac dise zwêne ze frowenburc zuo riten mit swinden ungetriuwen siten si kômen bêde an mîn tor dâ lie man sî niht lange vor si hiez got willekomen sîn allez daz gesinde mîn des dancten sî dô minneclîch ir gebaerde was güetlîch ez sprach zehant her pilgerîn sagt an waz tuot der herre mîn die mînen sprachen alzehant wir tuon iu daz für wâr bekant mîn herre sich slâfen hât geleit er sprach daz ist ein grôzze trâcheit ir sult durch mînen willen gên zuo im und bitet in ûf stên daz er vil balde gespreche mich durch mînen willen des bit ich mîn kameraere gie alzehant zuo mir und tet mir daz bekant er sprach vil lieber herre mîn weinolt und ouch her pilgerîn sint komen und wolden gern iuch sehen ich sprach zwâr daz sol geschehen ich stuont ûf willeclîch und gie dâ ich sie inneclîch enpfie ich het an mînen lîp geleit zwô hosen und dar zuo lînîn kleit kürsen und mantel ich antruoc mîn gruoz was gein in guot genuoc vil willeclîch ich gein in gie mit armen ich si beide umbvie ich sprach vil liebe vriunde mîn got müezzet ir willekomen sîn ir danken was gein mir güetlîch ich was gein in gar triwenrîch ich nam ietwedern bî der hant ich wîst si mit mir dâ ich vant under einer lin ein schoene banc in liep ze tuon was mîn gedanc ich was in holt mit triwen gar ich hiez sâ trinken bringen dar ich sprach und welt ir ezzen iht swer vrâget der wil geben niht alsô sprach her pilgerîn man brâht uns spîse met unde wîn ich bôtz in wol sus unde sô wir âzzen unde wâren vrô dô wir gâzzen schône dâ dô sprach her pilgerîn aber sâ herre welt ir hînt paizzen iht nein ich ich wil paizzen niht ich wil ez durch mîn bat hînt lân dô sprach der ungetriwe man nu paizzet durch den willen mîn daz wil ich gern dienende sîn wir haben zwên spärber mit uns brâht und haben ze paizzen hie gedâht dô sprach ich friunt her pilgerîn mac iu mîn paizzen dienst gesîn sô rît ich mit iu an der stunt dô hiez ich tuon den mînen kunt daz sî ze velde braehten vil vogelhunde und vederspil der mînen wênic bî mir beleip mit botschaft ichs von mir vertreip swaz sô der mînen dâ was beliben die het er schier gar danne vertriben er sant den her er sant den hin ûf grôzze untriwe stuont al sîn sin ir sult für wâr gelouben daz dô ich al eine bî in gesaz dô winct er sînen knappen sâ der stuonden zwên bereitet aldâ si trâten für den turn mîn weinolt und ouch der pilgerîn die wischten bêde ûf alzehant si zucten mezzer bêde zesant vielen bêde ûf mich zestunt mit mezzern drîer wunden wunt wart ich von in dâ daz ist wâr got weiz wol ungedienet gar kürsen und mantel mir dô want her pilgrîn umb den hals zehant und dent mich gegen den turn mîn mir kunde leider niht gesîn vil jaemerlîche lûte ich schrê ouwê ouwê ouwê ouwê ouwê waz hân ich iu getân ir sült durch got mich leben lân ez heten dise zwêne man ir knehte bî mînem tore lân di underwunden sichs zehant swaz man dâ in dem hûse vant der mînen balde man dô ûz treip daz ir decheiner dâ beleip dô lief zuo mir diu kone mîn diu schrê ouwê waz sol ditz sîn die zwên vil ungetriwe man sprâchen welt ir êre hân als liep iu iwer êre sî sô sît mir hie niht langer bî mit mînen kinden sî dô gie gegen dem tor vrowe lât uns hie iwern sun daz muoz ouch sîn sus sprach zuo ir her pilgerîn daz kint nam er ir abe der hant und swaz der ungemuote vant bî den vrowen kleider dâ diu nam er in gar elliu sâ ir kleinôt er in allez nam daz was iedoch niht ritter zam dâ mit er sî für daz tor treip mîn sun aldâ bî mir beleip mîn wîp und daz gesinde mîn schieden dan daz muoste sîn si fuoren jaemerlîchen hein den rehten wec gein liehtenstein daz maere dô snellîch erschal in der gegent über al daz maere was mînen friunten leit der wart vil kürtzlîch bereit wol drithalphundert oder mê den tet mîn vancnüsse wê von judenburc die friunde mîn sach man vil snellîch ûf sîn ze frowenburc si kômen schier ir sült für wâr gelouben mir von hertzen ichs ungerne sach ir kunft tet mir grôz ungemach ich sach si ungern des gie mir nôt wan ich von in was nâhen tôt do si kômen für die burc gerant her pilgerîn nam mich zehant er fuort mich gein einer lin er sprach habt ir ze leben sin welt ir den lîp iht lenger sparn sô heizzet sî von hinnen varn ein seil er umb den hals mîn bant er sprach ich hôhe iuch hie zehant über die lin dâ hin gein in habent sî ze stürmen deheinen sin und fürht si doch alle niht umb ein ey vil jaemerlîchen lûte ich schrei zuo den kunden waz welt ir ir habt vil tumbes hertzen gir welt ir mich toeten wie hân ich gedienet daz des wundert mich ir mügt mich sus erloesen niht von dirre grôzen ungeschiht ez ist ein jaemerlîchiu nôt kumt ir iht fürbaz ich bin tôt ich muoz in tôdes bluote baden und mügt ir in doch niht geschaden iezuo ich dreut iezuo ich bat daz treib ich mit in an die stat daz sî von danne fuoren sâ und liezen mich gevangen dâ die naht leit ich vil michel nôt man dreut mir ofte ich müeste tôt geligen swanne ez würde tac dâ von ich niht gemaches pflac sâ dô der ander tac erschein dô wart ich kürtzlîch des enein sît daz ich müeste ligen tôt daz ich versuoht ob iender brôt laege dâ ich gevangen lac vil sêre ich daz ze suochen pflac ein brôsem ich dâ ligende vant die huob ich weinende ûf zehant dâ mit sô kniet ich ûf diu knie und klaget die mînen sünde hie dem den verheln mac niemen niht und der in elliu hertze siht sînen lîchnam ich dô weinend nam mit triwen als mir daz gezam do enpfalhe ich im die sêle mîn vil vaste ûf al die tugende sîn dô gie her pilgrîn zuo mir in ze toeten mich was al sîn sin er sprach und welt ir lenger leben sô sagt waz ir uns wellet geben ich gib iu allez daz ich hân und immer mêre gewinnen kan jâ wirt iu guotes vil gegeben darumbe daz ir mich lâzet leben swie vînt mir der ungetriwe was diu miet half doch daz ich genas er gedâht alsô er gît mir guot und küele ich dannoch mînen muot an im zewâre reht swie ich wil er muoz mir guotes geben vil und lâze ich in doch niht genesen daz sol für wâr reht alsô wesen er hiez vil sêre besmiden mich in einen boyen daz müet mich der poye waz unmâzen grôz des mich vor grôzer nôt bedrôz für wâr ich daz wol sprechen mac darinne wart mir lanc vil manic tac in dirre nôt mîn hertze riet mir ze singen disiu liet diu liet diu wâren minneclîch ez dûhte vil manige wunderlîch dô ich mit solhen noeten ranc daz ich bî der zît niuwez sanc dô moht ich vergezen niht der mîn lîp noch ze frowen giht und der ich immer dienen wil mit riuwen an mîn endes zil ich lac gevangen daz ist wâr drî wochen unde ein gantzez jâr dar inne leide ich vil manige nôt mir was vil ofte nâhen der tôt ich wilz iu ûf mîn triuwe sagen ich was vil offte nâch erslagen mit mezzern und mit swerten an lief mich vil ofte der swinde man mîn munt von wârheit eu des swert wan daz mich got von himel nert ich waere von in vil ofte tôt der half mir von der starken nôt ich sage iu wie ich ledic wart ez wart gortze grâve meinhart von dem keiser uns gesant ze herren in daz stîrelant dô dem vil êre gernden man mîn vancnusse wart kunt getan daz was im hertzenlîchen leit der biderbe hôchgemuote reit ze vrowenburc mit herren vil der ich iu hie niht nennen wil der biderbe macht mich ledic sâ ich muost ze pfande aber lâzen dâ mîn süne bêde und ouch zwê kint mîn burc die macht ich ledic sint wie daz wil ich iuch verdagen und wil fürbaz von frowen sagen dô ich der noet aldâ genas dô wart ichz reht derz ê dâ was ich het verloren starkez guot waz danne ich het aber hôhen muot nû mügt ir gern hoeren daz wâ von ich mîner noet vergaz und wâ von ich wart hôchgemuot ich sach daz mir noch sanfte tuot die vrowen mîn mich lachen an dâ von ich hôhen muot gewan ir lachen tet mir alsô wol daz ich dâ von wart freuden vol ir munt sô süezlîch lachen kan swanne er mich güetlîch lachet an daz mir der muot muoz hôhe stân und al mîn trûren gar zergân ir kleinvelheizrôter munt tuot mir lachen freude kunt enmitten in des hertzen grunt tuot mich sîn lachen minnewunt in dem staeten hertzen mîn muoz sî versigelt immer sîn mit triuwen al die wîle ich lebe si ist mîner hôhen freuden gebe si ist mir liep für elliu wîp und lieber danne mîn selbes lîp und lieber danne iht dinges sî ich bin gein ir gar valsches vrî in daz hertze mîn geleit hât sî mîn wernde staeticheit got gebe daz ez mir wol ergê dar ûz sô kumt si nimmer mê ez sî tac oder ez sî naht si hât dar inne sô grôze maht daz sî gebiutet dâ swaz si wil es sî lützel oder vil swanne ich durch slâf aleine lige gemaches an dem bette pflige sô muoz daz senede hertze mîn mit ir für wâr unmüezic sîn mit ir ez vil unmuoze hât mit spilenden freuden umbe gât ez mit ir sus unde sô si sint dâ mit einander vrô diu selbe süeze unmuoze gît mir hôher freuden hôchgezît sît ich die wârheit sprechen sol so getet mir nie niht alsô wol sô daz swanne ich gedenke an sie dâ von mich trûren ie verlie mîn hertze sich nie von ir geschiet dâ von sange ich disiu liet die liet gesungen wurden dô dô maneger wart von roube unvrô ze stîr und ouch in oesterrîch do betwanc mich des diu minneclîch diu hertzen liebe frowe mîn daz man mich sach bî freuden sîn swie ez doch in den landen gie ich kom von mînen vreuden nie ich gedâht in hôhem muot alsô er mac wol immer wesen vrô der einem werden wîbe sol mit willen dienen dem ist wol er muoz hân reines hertzen rât und vrî sîn gar vor missetât und haben hôher tugende vil ob er ir minne verdienen wil ein wîp die schoene und witze hât und sich schamt aller missetât swelch man der lîp erwerben sol der bedarf gelückes wol jâ muoz sîn hôhiu werdecheit in allen landen werden breit ê daz si lâzze sich an in des ich für wâr wol bürge bin swelch man erwerben mac ein wîp diu tugende hât und schoenen lîp der mac des wol für saelde jehen wie kunde im immer baz geschehen swenne er si treutet sus unde sô und sî des ist von hertzen vrô und sî im willeclîchen gan swes er mit ir beginnen kan ich weiz wol daz ein tumber man nimmer wol erwerben kan ein wîp diu schoene und witze hât swaz sô sîn lîp tumpheit begât dâ hüetet sî ir êren vor sîn lîp muoz in der êren tor mit hôhem lobe ê komen sîn ê sî in lâzze in ir hertzen schrîn si ist ein sinnelôsez wîp diu ungezognes mannes lîp lât komen in ir hertzen schrîn ich nim daz ûf die triwe mîn daz er dar inne unlange vrist von ir beider schulden ist sîn unfuor ir gaeher muot ist in ze scheiden beiden guot ich weiz wol gaehes mannes lîp erwirbet gâhes gaehez wîp sîn gaeher site ir gaeher muot ist in ze gaeher liebe guot si gâhet zuo im und er zuo ir ir gaehiu liebe hât ende schir si lernet alle tage ie mê daz übel wort ouwê ouwê waer ich ein wîp und solt ich mich ze eigen geben sô wolt ich mich geben dem der waere mîn des wolt ouch ich mit triwen sîn ez müest an mich sîn staeticheit gar sunder wenken sîn bereit sô wold ich im sîn undertân als ein guot wîp ir lieben man swâ staeter man ein staetez wîp erwirbet wol ir beider lîp in hât für wâr got bêden geben ein wunnebernde süezze leben sîn staeticheit sîn staeter muot ist in ze staeten freuden guot si enwenkent an einander niht dâ von in ofte wol geschiht ich wil der lieben vrowen mîn mit dienst alsô staete sîn daz ich ir diene di wîle ich lebe si ist mîner hôhen freuden gebe ez wirt mîn staetiu staeticheit mit dienst gar an sî geleit und dient ich ir mit staete niht sô waere mîn dienst gar enwiht si gevellet mir sô rehte wol daz ich mit staete ir dienen sol und ob ich wünschen solde ein wîp ir güete ir schoene ir süezen lîp da müest si ûf die triwe mîn gelîch gar mîner vrowen sîn swer sî mit mînen ougen siht der gesach nie sô schoenes niht sî ist schoene sî ist guot sî ist reiniclîch gemuot si ist gar alles wandels vrî ir wont vil hôher tugende bî si ist gar nâch dem wunsche mîn des wil ir vil staete sîn mîn hertze daz sich nie von ir geschiet ich sanc ze dienst ir disiu liet disiu liet ich niuwe sanc dô rehtiu freude was gar kranc in stîr und ouch in oesterrîch si lebten alle trûriclîch die rîchen wâren gar unguot si wâren übellîch gemuot si tâten an einander leit dâ swanten si mit ir werdecheit man sach si niht wan roubes pflegen der vrowen dienest was gelegen die jungen wâren ungemuot si swanten lästerlîch ir guot rouben was ir staeter sit dâ swanten sî ir jugent mit si heten gar unguoten sin ir leben gie mit übel hin swaz si tâten ich was vrô mîn muot stuont von der guoten hô der was mîn hôher muot niht leit man sach mich ofte sîn gemeit swaz iemen tet swaz iemen sprach vil hôhes muotes man mich sach ze freuden stuont gar mîn gedanc dâ von ich disiu liet ouch sanc nâch disen lieden gedâht ich dô sît daz diu werlt ist als unfrô wie süln die vrowen danne leben möht ich in wîsen rât gegeben daz taet ich ûf die triuwe mîn ich wil in immer diende sîn und immer wesen undertân und râten als ich beste kan dô riet ich in mit triwen sô daz sî mit zühten waeren vrô ich sprach swelch vrowe ist hôchgemuot mit zühten und ist dar zuo guot diu muoz der êren krône tragen von grôzem reht bî iren tagen swelch wîp bî schoene güete hât der lop von schulden hôhe stât swelch frowe hôchgemüete treit dâ bî güete daz ist ein kleit daz vrowe noch pezzer nie getruoc und ist ez guot jâ guot genuoc sô guot daz man mir des muoz jehen daz pezzer kleit wart nie gesehen swelch vrowen manz siht oft an tragen diu hât vil hôhe lop bî ir tagen und hât ein vrowe niht schoene vil diu gern güete an tragen wil ir varbe doch man schoene giht sô mans die güete an tragen siht ir sult für wâr gelouben daz niht kleider stât den vrowen baz danne die si von der güete treit daz sint êrenberndiu kleit diu güete vrowen schône an stât für allez daz diu werlt hât diu schoene kleidet vrowen wol ob ich die wârheit sprechen sol sô kleidet si güete verre baz ir sult für wâr gelouben daz swelch vrowe schoene âne güete hât der ist der lîp wol missetât ez wart nie wîp sô wol getân ist ir der lîp gar güete ân daz iemen wîser lobe ir lîp dâ man durch güete lobt guotiu wîp dâ muoz si sunder êre sîn swie minneclîch doch sî ir schîn und ist ir schoene niht güete bî si muoz sîn immer lobes vrî güete zieret vrowen schîn reht als daz golt tuot den rubîn und als die sunne tuot den tac für wâr ich daz wol sprechen mac swelch frowe schoene bî güete hât und ir der munt kuslîchen stât der kuslîch süeze rôter munt tuot mannes hertze seuften kunt nu wolde got daz guotiu wîp in mannes hertze durch den lîp bescheidenlîchen möhten sehen und dar inne möhten wol gespehen valschen muot und staeticheit sô waere ir manigiu niht bereit ir süezen minne valschen man des ich niht guoten wîben gan valscher manne der ist nu vil dâ von ich den wîben wil râten daz si wizzen wem si minne geben daz in wol zem dâ ir êre sî behuot der manne ist vil gar ungemuot dâ von sô sol ein ieslîch wîp ze snelle niht geben hin ir lîp swelch wîp sich einem biderben man gît der sich bedenken kan diu mac wol wesen hôchgemuot ir êre ist immer wol behuot tuot sî güetlîch den willen sîn sô hab daz ûf die triwe mîn ir êre er besorget wol als er von grôzzem rehte sol swelch wîp ir êre lât den pflegen der selbe sîn êre lât under wegen der êre mac wol twerhes varn swenne er sîn êre niht kan bewarn wil sî ir êre gar an den lân des lîp selbe êre nie gewan sô vert ir êre die irrevart swanne er sîn êre niht hât bewart ein wîp ir êre sol an den lân der lop und êre bedenken kan ir êre ist immer wol behuot wan er mit triwen alz daz tuot dâ sich ir êre mêret sich ez ist für wâr guot wîbes sit daz sî ir êre lât an den man der lop und êre bedenken kan ist daz mîn dinc als wol ergât daz sich mîn vrowe ihts an mich lât des sol ich ir mit triwen pflegen und solz niht lâzen under wegen ich wils ir pflegen naht unde tac mit triwen als ich beste mac den tôt ich willeclîch ê kür ê sî ir êre von mir verlür ich wil ir êren und der mîn mit willen immer hüetende sîn mit triwen als ich beste kan ich bin ir staeter dienestman mit triwen unz an mînen tôt dâ von mich bringet nimmer nôt ich diene ir immer sunder wanc dâ von ich disiu liet ouch sanc swer frowen hulde wil bejagen der sol singen unde sagen ir lop ir hôhe werdecheit vil willeclîchen machen breit mit rehten triwen alle zît ir lop vil hôchgemüete gît ir lop daz tuot den biderben wol und reiniu hertze freuden vol ein ieslîch man den frowen sol von grôzzem rehte sprechen wol ir lop den biderben sanfte tuot ir lop daz gît vil hôhen muot ir lop daz bringet werdecheit man sol in dienstes sîn bereit mit gantzen triwen sunder wanc si habent hôhen habedanc ich wil der lieben vrowen mîn mit dienst immer staete sîn des hân ich reht si tuot mir sô daz ich bin ze allen zîten frô ir kleinvelheizzerôter munt tuot mir vil hôchgemüete kunt mir getet nie niht sô rehte wol sô daz swanne ich si sehen sol si hât mîn werndiu staeticheit sô in daz hertze mîn geleit daz sî dar ûz kumt nimmer mê si benimt mir dâ vil gar mîn wê ir güet ir minneclîcher schîn mich heizzent hôhes muotes sîn si vertrîbet dâ al mîn trûren mir dâ von sô muoz ich dienen ir mit triwen an mîn endes zil und möht ich ir gedienen vil des waer ich ir gar undertân ich bin ir staeter dienestman des hân ich reht si ist mir guot ir güete mir vil sanfte tuot si tuot mich ze allen zîten vrô ich sange ir liet diu sprâchen sô diu liet diu wâren meisterlîch unde ir rîm gar sinnerîch dâ von sî gern maniger sanc diu wîs was für wâr niht lanc ze tanzen wâren sî vil guot der dôn diu leute tet hôchgemuot für wâr ich iu daz sagen wil si wurden oft getanzet vil nâch disen lieden gedâht mîn lîp swâ sich clâr machen wold ein wîp daz sî waere immer wol getân dar nâch ich denken vast began ich gedâht ich weiz niht varbe mê diu vrowen alsô schôn an stê alsô güete swelch vrowe die an strîchet diu ist gar wolgetân die varbe gerne mac ein wîp under strîchen daz ir lîp tuot sô rehte minneclîch daz sî dâ von ist êren rîch nie vrowen varbe wart sô guot als guot gebaerde und güetlîch muot getempert mit der staeticheit wol ir swelch vrowe die varbe treit von grôzer schoene wirt ein lîp sunder güete niht wîplîch wîp und ist ir schoene niht güete bî sô muoz si sîn des lobes vrî daz man iht spreche si ist wîplîch ein guot wîp wirt lobes rîch der hertze wîplîch güete hât des man die schoenen gar erlât von güete wirt ein arme wîp wol vrowe und dar zuo wîplîch lîp diu rîche des niht werden kan sunder güete swie wol getân und swie edel sî ir lîp si ist iedoch niht wîplîch wîp sô man si sunder güete siht sô hât si hôhes lobes niht swâ biderbem manne sô wol geschiht daz er ein edel vrowen siht der lîp güetlîchen wîplîch tuot der mac wol wesen hôchgemuot der hôchgeboren wîplîch lîp ist wol ein vrowe und wîplîch wîp swen diu siht zeimâle an der ist ein saelden saelic man ich weiz wol mîner vrowen lîp der ist ein frowe und wîplîch wîp er ist schoene güetlîchen guot er ist wîplîch gar gemuot sîn lop von schulden hôhe stât wan er vil manige tugende hât ich bin sîn an ze sehen vrô ich sange im liet diu sprâchen sô dô disiu liet gesungen vil wurden für wâr ich iu wil sagen daz ich gedâhte dô ich gedâhte sus ich gedâhte sô ich gedâht an die vil reinen wîp der selten ie vergaz mîn lîp ich gedâht ir heinlîch gar ze spehen und in ir hertzen grunt ze sehen ich gedâht si mügen daz niht bewarn ich welle ir heinlîch alle ervarn und wil ouch al ir tugende spehen ich wil in in diu hertze sehen beidiu durch kleider und durch lîp sich kan vor mir bewarn dehein wîp sît ich die wârheit sprechen sol ich ervar ir heinlîch alle wol ich kan in alsô nâhen sehen daz ichs ungern gar wolde jehen swelch wîp ich wil gern sehen an vor mir diu niht verhelen kan sî sî übel oder guot swie ir lîp danne ist gemuot daz wirt mir volleclîchen kunt ich sihe ir in ir hertzen grunt swer gerne frowen schoene siht unde ir güete wil merken niht der schouwet wan ir liehten schîn als einer der schoeniu blüemickîn brichet durch ir liehten glantz und dar ûz machet einen krantz und sint diu danne niht wol gesmach in riuwet daz ers ie gebrach swer wurtze und krût bekennen kan und bluomen art der lât die stân die süezes smackes habent niht dâ bî man in gern brechen siht bluomen die von hôher art mit süezem smacke sint bewart bluomen schoene die smeckent wol vil gern ein man die brechen sol swelch bluome iht süezes smackes hât der smac gar ûz ir wurzen gât swaz man schoener bluomen siht und habent sie edeler wurzen niht si habent ouch niht süezen wâz ir sult für wâr gelauben daz swâ sprichet süeziu wort ein munt der munt hât reines hertzen grunt swelch wîp sich schamt gar missetât der lîp hât reines hertzen rât ein man der vrowen gerne siht der sol sich lân betragen niht er sol vrâgen unde sehen beidiu merken unde spehen ob sî sîn übel oder guot und wie ir hertze sî gemuot ich wil iu allen machen kunt wie mîn lîp in ir hertzen grunt ze allen zîten schône siht des wil ich iuch verswîgen niht ich kan vrâgen unde sehen ich kan merken unde spehen mit disen dingen ich hie mit ervar vil gar ir hertzen sit ich bin gein in gar triwen vol und erkenne an ir gebaerden wol ir übel ir güete ir staeticheit mir waer daz hertzenlîchen leit und spraeche in iemen baz danne ich des wolde ich immer schamen mich ir lop von rehte ich sprechen sol wan ich bekenne ir tugende wol si sint vil hôher tugende rîch ir tugende bekenne ich staeticlîch swanne ich gedenke swaz diu wîp tugende hânt sô wirt mîn lîp sô reiniclîchen wol gemuot daz mir niht alsô sanfte tuot sô daz ich lobe ir werdecheit der got hât vil an sî geleit für wâr ich iu daz sagen wil ir süezen tugende ist sô vil swanne ich ir tugende betrahte gar daz man mich siht sâ minnevar mir getet für wâr nie niht sô wol sô daz swanne ich si loben sol ir lop gît mir vil hôhen muot ez ist mir gar für trûren guot swanne ich gedenke swaz si tugent hânt sô blüet mir freuden jugent und stîget sâ daz hertze mîn hôhe ûf für der sunnen schîn so si hôhe in ir hoehe stât mîn lîp gein in die liebe hât sô ich betraht ir werdecheit daz mir verswindet gar mîn leit ich wil si immer lobende sîn mir hât diu süeze vrowe mîn mit ir güete alsô getân daz ich die kunst die ich kan ir sî lützel oder vil gar mit ir dienst verswenden wil mit triwen al di wîl ich lebe ze dienest mîner freuden gebe daz ist si lobesaelic wîp der immer dienen sol mîn lîp diu für wâr wandel nie gewan swaz wandels man genennen kan des ist si alles ledicvrî ir ist vil hôhe tugent bî des diene ich ir mit triuwen gar vil willeclîchen mîniu jâr swaz tugent habent elliu wîp der hât got an ir süezen lîp für wâr sô rehte vil geleit daz sî von rehte hât werdecheit ir lîp dehein wandel nie gewan volloben ich sie nimmer kan dâ ist mîn sin zuo gar ze kranc waz danne diu liet ich ir doch sanc diu liet gevielen manigem wol ich freu mich des nu daz ich sol singen sprechen minneclîch von dem lebenden himelrîch daz sint diu vil reinen wîp saelic immer sî ir lîp der lîp ir güetlîch einez treit diu muoz gar sîn vor wandels meit swâ sô ein hôch geboren wîp treit unwandelbaeren lîp daz er ist guot und minneclîch der hertz ist wol ein himelrîch wan dar inne ist tugende vil die spilent dâ der minne spil mit hôhen freuden alle zît habent sî dâ freuden hôchgezît swelch wîp sô reinez hertze hât daz sich schamt aller missetât daz muoz wol sîn ein himelrîch nie niht enwart sô minneclîch swâ ein minnegernder man in daz hertze komen kan der hât hôher freuden vil immer an sîn endes zil swelch hertze treit ein reinez wîp dar in kan nimmer mannes lîp komen der iht wandels hât er muoz sîn gar âne missetât der komen wil in ir hertzen grunt jâ ist mir daz vil wol kunt daz in ir reinez hertze kan nimmer komen boeser man und solt si einen boesen man in ir reinez hertze lân dâ mit hûse von ir jugent sint her gewesen al ir tugent sô rûmten ez ir tugende sâ daz weiz ich wol vil snelle dâ ja beliben sî bî im dâ niht daz waer ein schaedelîch geschiht an hôhen êren ez in frumt der in ein wîbes hertze kumt dar inne wîplîch tugende sint tugende vater pruoder kint al die tugende die got ie in dehein hertze komen lie durch deheines menschen lîp die treit dîn hertze wîplîch wîp ich weiz daz gar endelîch daz in daz rehte himelrîch niemen kumt der sünde hât und âne buoze dehein missetât sô ist dem selben himelrîch ein wîbes hertze wol gelîch diu dar in niht komen lât des da ir êren missetât mîn vrowe ist sô gemuot ein wîp daz ir vil tugende rîcher lîp ein alsô reinez hertze hât daz dar în kom nie missetât dar inne ist hôher tugende vil die spilent dâ der minne spil in dem hertzen der vrowen mîn wold ich vil gern gesinde sîn hôhe tugende alle zît habent freuden hôchgezît in ir hertzen wandels vrî dâ waere ich ofte gerne bî und solt ich dâ gesinde sîn sô waere ich ûf die triwe mîn sô gern niht deheine wîs in dem vil schoenen paradîs ich waer für wâr gesinde dâ gerner danne iendert anderswâ sît sî dar în niht swaches lât gewünne ich dâ danne mîne stat sô würd ichz der ichz noch niht bin und lât ir güete mich dar in ob daz mîn lîp verdienen kan waz ich danne immer freuden hân ich wil dar dienen mîniu jâr got gebe daz ich kom schire dar hin dâ ir reinez hertze treit kiusche triwe staeticheit guot gebaerde und senfte site den wolde ich gerne wonen mite ich vinde ouch zuht und güete dâ vil mêr danne iender anderswâ und solde ich bî den tugenden sîn gesinde wer waer der lîp mîn er waer ôt freuden rîche den engeln vil gelîche sunder trûren wold ich leben wil mir diu guote hûs dâ geben sô bin ich aller der genôz die immer habent freude grôz mir tuot vil hertzenlîchen wol swenne ich die guoten sehen sol ir kleinvelsüeze redenter munt tuot mir vil hôhe freude kunt ir spilender liehter ougenschîn tuot mir wol in dem hertzen mîn ich bin si an ze sehen vrô ich sange ir liet diu sprechent sô diu liet mit lobe vil hôhe stigen dar nâch von mir vil wart genigen der hertzenlieben vrowen mîn der ich wil immer diende sîn ir ist mîn dienest staete bî des hân ich reht si ist wandels vrî ir lîp begie nie missetât dâ von ir lop vil hôhe stât solde ich ir kleinvelrôten munt küssen hundert tûsent stunt daz waer gar mîner freuden hort ich wolt dar in vil süeziu wort küssen nâch dem willen mîn ich wil dar nâch ir diende sîn daz sîs mit willen gunne mir darumbe wil ich vil dienen ir ir munt hât rôsenvarben schîn er mac wol innen süeze sîn dar ûz gât vil manic süeze wort dâ ligt ouch inne der freuden hort solde ich des dar ûz küssen vil daz waer gar mînes hertzen spil und taet mir verre baz danne wol darumbe ich gerne ir dienen sol küssen ist ein süezez dinc ez ist hôher freuden ein ursprinc dâ reitzet minne mit ir spil sô sî ir friunden lônen wil von friunden küssen sanfte tuot man wirt dâ von vil hôchgemuot liep sîn liep vil küssen sol ez tuot in hertzen grunde wol küssen hât sô grôze kraft daz man dâ mit süenet vîentschaft küssen ist ein süezer sit sîn woltuon gât in ieslîch lit ez tet für wâr nie niht sô wol wan einez daz man niht ensol nennen daz tuot verre baz ich nenne sîn niht ir wizzet wol waz daz selbe süeze minnespil hât süezes woltuons alsô vil daz sich im niht gelîchen kan des müezen mir jehen wîp unde man sîn woltuon sô vil süeze hât daz ez vor allen dingen gât mit der wolheit daz ist alsô ez tuot vil manic hertze vrô der rede wil ich hie gedagen und wil iu von mir selben sagen daz minnegernde hertze mîn wolt ze allen zîten gerne sîn bî mîner vrowen naht unde tac vor gir ez niht geruowen mac ez gert als ein vederspil mit gir hât ez unmuoze vil und wirt ez sîner gir gewert sô hât ez saeliclîch gegert belîbet ez aber ungewert sô hât ez schedelîch gegert sîn girde und ouch diu girde mîn die müezen beidiu saelic sîn ob uns diu saelde beidiu wert des unser wille mit triwen gert sîn gir ist hintze der guoten grôz mit hôhen sprungen manigen stôz an di brust ez stoezet mir vil gern ez wold sîn bî ir ez waere gern in ir hertzen grunt daz tuot ez mir vil ofte kunt in dem vil süezen himelrîch waer ez vil gern staeteclîch als ez ersiht ir rôten munt vor freuden an der selben stunt wolde ez sâ ûz dem lîbe mîn springen zuo der vrowen sîn zuo ir ist aller sîn gelust vil manigen stôz an mîne brust stôzet ez mit hôhen sprüngen mir vil gerne ez wolde sîn bî ir von disen dingen lit ich nôt minnen bleich und minne rôt der beider varbe man mich siht mîn hertze lât mich ruowen niht und ist doch hôchgemuot mîn lîp durch daz vil reine süeze wîp diu mir ie hôchgemüete riet der sanc ze dienst ich disiu liet nâch disen lieden wart ich dô von wünschen hertzenlîchen vrô ich wart wol inne daz wünschen tuot vil wol wan ez gît hôhen muot ein man vil gerne wünschen sol ez tuot in hertzen grunde wol ich wil iu vrowen râten daz daz ir iuch nû behüetet baz danne ê vor manne des ist iu nôt ir zuht ist leider vil nâch tôt si habent fuoge sich bewegen und wellent kleiner staete pflegen ich râte iu frâgen unde sehen mit zühten merken unde spehen wem ir vil reinen süezen wîp welt ze freuden iwern lîp ze staeter liebe wellent geben und wem ir welt ze willen leben daz sult ir gar bedenken ê ê daz die afterriwe ergê ist iu ze gaeher liebe gâch dâ kumt die afterriwe nâch ir sült bedenken daz manic man diu wîp vil wol betriegen kan und wil daz haben für ein kunst diu kunst gît unstaete gunst swelch man betriuget wîbes lîp den hazzent elliu guoten wîp daz ist reht wan er gegen in treit in hertzen valschen sin swelch wîp hât sin die volget mir daz sî lât sîn ir gaehe gir diu wîp süln gâhes niht gewern und süln lân sîn ir gaehes gern gaehes dar und gâhes dan daz êret weder wîp noch man nu wizzet daz unstaeter muot ist weder wîbe noch manne guot ich hân iu nû genuoc geseit von valscher manne unstaeticheit saget ich sîn mêr daz waer in zorn ich hân ir hulde doch oft verlorn dêswâr des mac wol werden rât hân ich ir hulde an den gar stât des mir ze freuden gert der lîp daz sint diu reinen süezen wîp ich wil iu tuon fünf dinc bekant swaz herren lebt über elliu lant daz sî für wâr habent anders niht swie rîche man doch ir manigen siht daz in von rehte sanfte tuo oder daz gelîche sich dar zuo niht anders man gewinnen kan daz von rehte tuo wol dem man daz eine sint diu vil reinen wîp die gefreunt von rehte des mannes lîp daz ander muoz guoter lîpnar sîn ich nim daz ûf di triwe mîn schoeniu ross und guot gewant diu tuont ouch freuden vil bekant schoen gezimir tuot ouch wol dar inne der man freude haben sol swer diu dinc elliu fümfiu hât des muot von schulden hôhe stât er ist für wâr ein rîcher man ob er si rehte genützen kan sô wirt er ofte freuden rîch ich sage iu für wâr endelîch daz er wirt nimmer rîcher man der sîn guot niht gebiderben kan noch weiz ich vier dinc daz ist wâr dar nâch die liute alle werbent gar swelch wîser man ir einez wil erwerben der mac des wol vil gewinnen wizzet daz nie man si elliu vieriu gar gewan si mugen zuo einander niht des ist daz werben drumbe enwiht er waer ein saelden rîcher man der disiu vieriu möhte hân des kan ôt leider niht geschehen als ich di wîsen hoere jehen ietwederz dem andern schaden tuot dâ von ist ez ein tumber muot der si elliu vieriu waenet haben dem ist sîn hôher sin begraben daz eine ist swer des hulde hât in des gewalt ez allez stât daz ie wart oder immer wirt wê im der sîner hulde enbirt der ist êwiclîch verlorn jâ waer er bezzer ungeborn im wirt dort wê und nimmer wol dâ vor man sich behüeten sol daz ander ist diu êre hie dâ man ê vaste mit umbe gie daz dritte gemach daz vierde guot nâch disen vieren al der muot stât di iender lebendic sint si sîn alt oder sî sîn kint si werbent dar nâch naht unde tac swie sî doch niemen gewinnen mac man vindet manigen sô gemuot daz er gemach êre unde guot vil gar durch gotes hulde lât der selbe ist der daz waegeste hât im ûz erwelt und ûz erkorn sîn lîp ist saeliclîch geborn und ist an witzen gar volkomen sît er daz waegest im hât genomen vil maniger gotes hulde ouch lât darumbe daz er hie êre hât darumbe verswendet er sîn guot gemach er im vil selten tuot in sorgen altet im der lîp und lobet in man und lobet in wîp dêswâr daz kumt in tiwer an wan ez mit leide muoz ende hân vil maniger solher witze ouch pfliget daz er sich gotes hulde bewiget ern ahtet ouch ûf êre niht gemach in dunket ouch enwiht sîn hertze daz ist alsô gemuot er hât liep für diu driu daz guot und machet des ie mêr unde mê dem ist hie wê und immer wê die vierden die ich iu nennen wil der vindet man ouch leider vil die sint alsô diu swîn gemuot die gotes hulde êre unde guot lâzent niht wan durch gemach ach owê und immer ach pfy wie swendet er di zît der durch gemach als ein swîn lît daz fünfte hât uns unsaelde gegeben daz heizzet daz versûmte leben der sî wil elliu vieriu hân der muoz si alliu vieriu lân er sûmt sich hie und sûmt sich dort ern hât die mitte ern hât daz ort er trüege im selben billîch haz sît er hât weder ditz noch daz der selben bin ich einer gar ich lebt alsô mîniu jâr daz ich durch der deheinez nie diu andern driu noch nie verlie ich het des muot und hets ouch wân ich möht si elliu vieriu hân der selbe wân mich trieget noch und bin dâ mit geeffet doch eines tages wil ich im dienen der mir sêle lîp und sin hât gegeben und swaz ich hân des andern wil ich als ein man erwerben êre dar nâch guot sus ungelîche stât mîn muot des vierden wil ich hân gemach in disem leben man mich ie sach ich bin doch niht sô toeresch gar daz ich sus swende mîniu jâr ich neme hier ûz daz waegeste doch wan daz ich einem wîbe noch diene diu ist mir sam der lîp und lieber vil danne elliu wîp in der dienst die sêle mîn wil ich noch fürbaz wâgent sîn mîn geloube ist sunder spot daz der vil reine süeze got durch die vil hôhe tugende sîn bedenke an mir die triwe mîn die ich gegen der guoten trage jâ dien ich ir gar mîne tage mit triwen âne valschen list got weiz wol daz si mir liep ist si ist mir liep für elliu dinc si ist mîner freuden ursprinc si ist mîner freuden ende alsô daz ich âne si wirde nimmer vrô durch sî ich bî der werlde bin var ich her oder var ich hin sô dien ich ir doch mîniu jâr mit triwen sunder wenken gar daz wolde got ir süezen wîp möhte iu erwünschen des mîn lîp swelhiu under iu wold haben man daz des wille waere gein ir getân als mir mîn wille gegen ir ist der ich diene âne valschen list und immer gerne dienen wil mit triwen an mîn endes zil ich wünsche iu vrowen mîne tage daz gar mit freuden âne klage iwer lîp hie lange lebe und daz iu got sîn rîche dort gebe dâ wider sô sult wünschen ir mit lûterlîchem hertzen mir daz mir mîn vrowe genaedic sî sô wird ich ouch hie leides vrî ir sult ouch des vergezen niht habe iu mîn lîp gedienet iht mit süezen worten mîne tage iwer lop ich singe iwer lop ich sage mit triwen sô ich beste kan got wolt waern iu alle man mit triwen holt als ich iu bin sô gienge iwer zît mit freuden hin ich bit iuch durch die werdicheit der got hât vil an iuch geleit daz ir got bitet umbe mich daz er durch iuch erbarme sich über mich als ich gelebe mîne zît daz er mir gebe rehtez ende und sölhen sin daz mîn sêle var mit freuden hin ir sült gelouben mir für wâr ich was driu unde drîzic jâr ritter ritterlîch gewesen dô man ditz buoch hôrt niwez lesen alsô daz ichz voltihtet gar nu nemen die vrowen drinne war ob ich gesungen und geseit dar inne iht habe ir werdecheit zweier minner sehtzic doene ich hân gesungen die stânt gar hie an dar inne sô hât sich mîn lîp geflîzen vil daz ich guotiu wîp hân gelobt reht als ein man der in wol aller êren gan und der ir hôhe werdecheit mit triwen gerne machet breit swaz ich in niuwen doenen ie dar von gesanc daz vindet man hie allez an dem buoche stân noch wil ich vrowen lop niht lân ich wil si gerne loben mê swer welle daz ez hier an stê swenne ichz gesinge der schrîbe ez dran der hât sîn zuht dar an getân mîn heil sî vor der hoehsten hant ze einer wârheit des mîn pfant daz ich ditz buoch getihtet hân daz michs mîn vrowe niht wolt erlân diu reine süeze gebôt ez mir swaz sî gebiutet des sol ich mit triwen immer flîzzen mich ditz buoch sol guoter wîbe sîn in hât dar an die zunge mîn gesprochen vil manic süezez wort ez sol reht sîn ir lobes hort ir lop kan dran wol stîgen hô ez sol si vil oft machen vrô vrowen dienst ist er genant dâ bî sô sol ez sîn bekant