dyt is dat boich van der stede coelne
dich ewige got van hemelrich,
dynen sun, de eweliche
mit dyr is, ind dynen hilgen geist,
want ir dry vermogit alremeist,
so bidde ich, dat ir myr doit volleist
zo eyme boiche, dat ich wil begynnen
van dingen, die zo coelne enbynnen
der hilger stede sint gescheit.
nu en byn ich leider so kunstich neit,
dat ich dat boich moge volmaichen
van alle den dingen ind den saichen,
die coelne schade haint gedain,
ir dry eyn got ir en wilt myr bestain
mit vrre helpen also by,
dat it vmmer bliue ind sy
warnynge der vil hilger stede,
der kirst durch syner moeder beide
ind der hilgen die da ynne restent
zo gode wert haint so geuestint,
dat coelne ain alle miswende
ire dinck noch her zo goeden ende
hait braicht, die ire sint weder varen.
in al den dagen ind in den jaren
van des dat coelne eirst kirsten wart
wirt myr ze vinden alze hart,
die alre kunste meister is ind begyn
die verlein' myr kunst ind den syn,
dat icht also volherde,
dat it uns allen nutzlich werde.
dich rome houft der cristenheit
saich men zo ruwen ind zo leide
den romeren aue gewynnen
die woneicht woren da enbynnen.
dich haint, steide, burge inde lant,
die cristenheit myt irre hant
mit godes helpen van hemelriche
betwungen und conynckriche,
der lude myt betwange samen
intfeingen cristeliche namen.
so wat men myt betwange deit,
dar zo ist irst den luden leit,
ouch wie it in na kome zo goede,
zo vromen ind zo bliden moede.
reicht in sente peters gezijden
woilde die cristenheit mit stryde
agrippinam die starcke stat
aneueichten, vmb dat,
dat sy den cristen in hant geingen
ind des hilgen cristes name intfeingen;
ind worden boden des gesant
zo agrippin, die coelne nu is genant.
der steyde rait antwerde weder
ouer ho ind ouer neder,
dat sijs betwungen neit endede,
sy woulden's ee vmmer dragen bede,
dat sy der cristeide saichten,
dat sy ire bedalle neit en aichten.
sus voren die boden zo dem her weder
ind dat her laichte sich neder
mit dem gueden sente materne
by bunna, dat heis man do berne.
do dat her ein wile da gelaich,
godes stymme zo sente materne sprach:
< got en wilt is neit gestaden,
dat ir agrippinam moget schaden,
mes sende wir zo agrippinen wert
iren boden, die nu weder vert;
so wes hie verdrait myt in,
dat sult ir doin noch me noch myn.>
dus quamen myt der godes gnaden
ire boden zo houe sus sint beraden,
dat men sente geleirde heren,
dat sy des volkes moichten bekeren,
da en solde neyman wesen weder
noch der hoe noch der neder.
da en boven wart gesprochen
der stede vryheit vnzebrochen.
dus wart sente maternus zo agrippinam gesant,
die nante sy coelne alzehant.
den alden doym den dede hie wircken,
dat die cristen dar geingen zo kirchen.
in kurter zijt myt synre zungen
bekeirde hie coelle al vnbetwungen
ind wart cristen da sicherlich
myt reinen hertzen arm ind rich
ind wart in beschreuen, dat sy kuren
scheffen, als sy daden zevoeren,
der stede rait ind potestait
so als't noch beschreuen stait.
do sente maternus synen wille erwarff,
do laich hie neder ind starff.
alle di van syme dode hoirten sagen,
die begonten zo weynen ind zo clagen.
sus worden boden alzehant
an den goeden sente peter gesant
zo rome ind braichden sy mere,
dat sente maternus bleuen were,
doch hedde in got so voir geeirt,
dat hie agrippe hedde bekeirt
ind hedt sy coelne reicht genant
da vns ouenge is by bekant;
want die hie bekeirde zo coelne enbynnen
saich men got louen ind mynnen.
nu hoirt wie sente peter sprach
do hie den boden hoirte ind saich:
< wir in mogen syn noch neit en beiren,
hie sal der selen noch vil generen;
bode sitze weder vp dyn pert,
var weder zo sente materne wert
ind nym hie myt dir mynen staff
ind do vp grauen maternus graft
ind wecke in myt myme staue,
hie sal leuendich vs deme graue
myt der helpen godes gain
ind agrippina zo staden stain.>
des veirzein dages quam der bode weder
al den ryn langis her neder
ind weder vp groiff men dat graff
ind nam des goeden sente peters staff
ind gaff in sente materne in die hant,
do wart hie leuendich alze hant.
dyt was ein wonder wonderlich,
des wonders wonderde sere mich,
die veirzijg dage laich begrauen,
den saich men dry buschdoym hauen
na syme dode in syner hant,
coelne, treir, tungeren lant,
vp eynen gueden cristus daich
zo allen dryn misse sprach
ind bleiff busschoff veirzijch jair
na syme dode dat is wair;
want syns leuens wunschden gemeyne
die van coelne grois ind clein,
die nuwelich woren worden cristen.
dus wolde got selue geurysten
maternum den hilgen heren
dir zo helpen coelne ind zo eren.
coelne dar an saltu dencken
ind la dich geine boisheit krencken.
maternus nannte dich coelne obinge
aller dogentlicher dinge,
sus wortz du eirst hillich coelne genant
ind schreiff dir dar na alzehant
der pais unse geistlicher vader
ind synt syn( a) nakomelinge allegader
der hilger steide syn salut;
van coelne lesent die geleirden ouerlut;
dar zo synen paffslichen segen
dat en konde neyman affgelegen.
seder bleiff zo coelne sent peters staff,
dat neder ende men zo treirre gaff.
herna ouer menchen daich
zo coelne an lant men komen saich
eylff dusent hilgen die got her gesande
van engelant ind van brittanien lande.
zo rome wert voren sy van hynne
durch die lieue godes mynne.
zo rome quamen sy alle samen
da sy aflais al irre sunden namen.
der pais cyriacus voir myt in her weder
alle den ryn ze dale her neder.
mit in quam zo coelne, als ich las,
sente pauwele, die busschoff zo basele was.
sus quamen sy zo coelne an lant geuaren
me dan eilff dusent an eynre scharen
ind geingen upt lant gemein
junck ind alt, grois ind clein.
vur konynck ezzel quam die mere,
dat eyn michel her dar komen were,
de zo der zijt coelne hadt belegen
ind myt eme menich kone degin.
dat her wapende sich algelich
ind voir myt dem konynge riche
die eilff dusent mede zo verslain.
alre eirst sprach sy der konynck ane:
< vrre alre herre doit sprechen mich;
sait eme, koninc ezzel heischet dich.>
sus daden( sy) sente vrsula komen vur in.
hoirt hie yrre worde begyn:
< wat is vr wille her konynck here?
hie is neyman de sich vrre hervere,
sait anders wat vr wille sy,
der ouerste conync wont vns by.>
< iunffrouwe ir sijt so wijs ind so schoin,
ir sult dragen myns riches crone,
uch will ich hain zo reichtem wiue
ind laissen al vr volck zo liue;
wie ir dat woldet weder sagen,
so wert ir ind vr volck erslagen.
ir moicht geweldich sicherlich
konyngynne syn over al myn riche,
dat zo hait uch myn hertze erkoren,
want ir sijt conyngis kint geboren.
id voget uch wail schone mynne,
dat men uch heische konyngynne.>
sente vrsula sprach die suuerliche:
< cleine aicht ich vp vr konynckriche,
want myn conync, myn amys,
de hait vur allen konyngen prys,
hie is algeweldich ind schone.
conynck, die alre mynste crone,
die hie synen vruntynnen geit,
dyn conynckrich enzucht ir neit;
hie es euen junck ind euen alt
ind hait alre dinge gewalt;
wilt ir eme wesen vnderdain,
so en maich uch neyman weder stain.>
< iunffrouwe gerne moicht ir verzijen
dis spottis ind deser raserien
ind keren zo myr wert vren syn.
we is geweldiger dan ich byn?>
< dat is de den hemel zo der erden
geschoiff ind leis gewerden.>
< iunffrouwe ich sagen dir nu als e,
de eins stirft, hie enstirft neit me.>
< nu hore dan wat myn konynck dede
zo coelne in deser hilger steyde
vmb der vil gueder lude beide,
nu verneympt wale dese reyde.
maternum, den man grauen saich
ind veirzijch dage begrauen laich,
vermytz sente peters staff
synen lijff hie eme weder gaff,
ind leiftde seder veirzijch jair
busschoff alhie, dat is offenbair.
ain doden vns koninck dyne hende,
got geue vns leuen sonder ende.>
< so wil ich uch benemen dat leuen
ind seit, wie uch soele andert geuen.
doch hait uch junffrouwe vryst ind stund,
doit it snel vren luden kunt,
sy en geuen uch myr zo wive,
dat ich sy noch hude neit alle entliue.>
sus geinck sente vrsula die reyne
sprechen ir volck algemein,
den pais eren geistlichen vader
ind die busschoue alle gader,
hertzogen, landesheren ind greuen:
< neyman en sal sich hude erueren,
wir syn schuldich eynen doit,
got starff, de vns allen geboit,
an dem cruce jemerlich
ind galt weder dat hemelrich
mit syme reynen, duren blode;
biddet in durch syne reyne guede,
dat hie vns sulchen syn verlein',
dat neyman syn hude enverzije
vmb rich entheiz off vmb goit,
mer dat wir samen vnse bloit
hude moissen sturtzen in syne ere,
dat verlein' vns vnse here!
konynck ezzel, den ir da halden seit
mit synre voilre boeser deit,
hait mir gegeuen vrist ind stunt,
dat ich't uch allen maichen kunt,
ich en wille mich eme zo wiue geuen,
hie neme vns allen vnse leuen.
deden wir synen wille ind syn gebot,
so verloren wir vnsen lieuen got.
wir hain hie ruwe, sorge ind ellende,
by gode is vreude sonder ende.
den doit wil ich vil lieuer keisen,
dan ich myn reynicheit verleisen.
here her pais, geistlicher vader,
ind ir heren alle gader,
ich bidden uch grois ind clein,
suster ind broder algemein,
rait, wie wir godes vianden so versagen,
dat wir dem lieuen xpo behagen.>
der pais spraich:< ir sult sprechen vrouwe:
« vr vleein here noch vr drauwe
so en is neyman vnder vns alhie,
die uch zo eyme eynigen hare entzie.
wir hain alle eynen konynck erkoren,
de got ind mynsche wart geboren
van der reynre mait marien,
des en wil wir neit verzijen,
dat is die reyne ihc crist.
wir en geren egeynis liuis vrist;
wir mogen zo coelne steruen gerne,
hie maichde weder leuendich materne,
der lieue got, der megede crone. »>
< nu ganck konynckynne schoin,
ind sage den vleischheuweren, so sy vns e hauwen,
so wir e den lieuen got beschauwen,
got sal vns vur dit steruen geuen
mit groisser vreuden ewich leuen.>
hierna spraichen sy al gemein
ir bigit grois ind clein.
sente vrsula ein wort des neit en leis
wat sy der pais sprechen heisch.
vur den koninck quam sy weder,
hie heis sy sitzen neder.
als scheir als sy an den conync quam,
sy maichde in zornich ind gram.
sy sprach:< ir vleischheuwer, nu doit uns hauwen,
preister, ritter ind junffrouwen!
hie en is neyman de vr begert,
ir en sijt des archsten neit wert.
bloitleser sturtzet hude vnse bloit,
vnse conynck is so reichte goit,
hie wilt dat wir zo coelne steruen
ind hie den ewigen loff erweruen.
sich, als du vns alle hais erslagen,
vnse schemde sal dich hynne jagen
myt groissen schanden ind schaden.
vnse conync en wilt des neit gestaden,
dat ir der steyde schade doit,
da wir vur sturtzen vnse bloit.
vnsen vleische is raste alhie gegeuen
ind sal hie zo coelne entfain syn leuen,
als got zo vrdele komen sal,
zo iosephat in den soissen dal,
da hie die guden alle gader
wisit in dat rich syns vader.
vleischheuwer dan geit ir myt sure
zo dem ewelichen vure.>
nu hoirt wie koninck ezzel sprach:
< we hedde deser worde verdraich!
hoirt hie vmb dese rasende deit!
en laist ir eyne vort leuen neit!>
do slogen sy neder vp gemeyne
die eilff dusent alle vp eyne
veir junge magede rein,
die sich in eins schiffens rouff hadt gelaicht
ind sich verbarch da ynne alle die naicht.
alda sy in dem schiffe laich
sy hoirte beide ind saich,
als die megede ir ende namen,
dat die hilge engel quamen
ind croinden die selen algeliche
ind voeren vp zo hemelrich
mit groisser vreuden ind myt sange.
< weis got, ich hain hie alse lange
gelegen, wie is myr sus gescheit,
ich en blieue hie langer verborgen neit.
al der werelde coninck ind here,
die sunden myn ruwent mich sere!
help myr dar ich gerne were,
lieue ihesus durch dyn ere
ind wise mich vp, cordelin verbolgin
ind lais mych mynen gesellen volgen.
ich en vorte schos, noch stich, noch slaich,
da ich dyne hulde vmb hauen maich.
we en solde die werelt neit begeuen
vmb dat ewige leuen!>
sente cordule geinck alsus vpt lant
ind wart doit geschossen alze hant,
neit verre en was it van dem ryne
alda sy leit irs dodes pyn.
alsus verwarff die reyne schone
des neisten dages hemelsche crone,
do ire gesellen woren gestoruen
die dat hemelrich erworuen
sy worden alle blois gemaicht
ind lagen albedalle naicht.
nu hoirt wat vp den seluen daich,
als it sente vrsula vur sprach,
deme konynge ind den synen geschaich,
eyn michel grois vnuerdrach.
des conynges ougen leis got erschinen
dar zo myt eme al den synen
mit ouer deckden so grois ein her,
dat hie schentlich sunder wer
van coelne vlo myt al den synen.
sy wainden coelne noch me pynen.
coelne der hilgen ind reichtes genois,
der lichame vur coelne lagen blois.
als scheir dat die van coelne sagen,
dat die hilgen so jemerlichen lagen
ind dat her was gevluwen
beyde myt laster ind ruwen,
sy treckden vys der stat gemein
rich, arm, grois ind clein
ind decden die hilgen weder,
sy grouen sy in dat ertriche neder.
die selue cordele hait got der hoiste
dir coelne zo helpe ind zo troiste
zo sente iohanne laissen vinden,
seder hait sy doden kinden
mit godes helpen den lijff gegeuen,
die noch behalden haint ir leuen;
seinde synt da worden die blinden,
men sijt da noch gnade vinden
wat suchden den mynschen ane geit.
dat weis men ouer al die cristenheit,
dat got zo coelne zeichen deit,
ain sy it en deil den bosen leit.
men spricht, got en wils neit gestaden,
dat coelne eman moge schaden,
des synt sy noch alle worden gewar
die vp schaden ye gevoren dar.
men hait gesein boislichen steruen
die coelne schaden wolden weruen
ind zo leste van armode verderuen.
got die en wilt syne hilgen neit enteruen.
seder las ich ind vant geschreuen,
dat hie zo coelne erslagen bleuen
seisdusent ind seishundert heren
ind seis ind seiszijch, die gode zo eren
alle hie zo coelne sturten ir bloit,
die edel ritter woren goit,
dat was sente gereon my synen gesellen.
noch wil ich uch dryhundert zellen
ind veirzijch, die ir ende hie namen
ind woren more alle samen.
dese en willens neit gestaden,
dat yeman coelne moge schaden,
als man wail offenbair saich
vp der hilger more daich,
do der hertzoge van lumburch
ind der here van valckenburch
coelnere mure braichen dur,
dat wart in doch harde suyr,
want sy vp arch in coelne quamen,
dat sy da schentlich ende namen.
wa geleiffde ye mynsche dat,
dat in der werelde eynche stat
so menschen hilgen busschoff gewunne,
als coelne; die en beschint neit die sunne.
dat wist ain'saiche neit
dat coellen is eren vil gescheit.
der lieue got der mois is walden,
dat sy it myt duchden vort behalden
moisse, darzo syn sun ind der hilge geist,
dese dry vermogen alre meist. -
in des pais siluesters gezijden
dede der keiser constantin ryden
synen bode zo rome wert,
de myt haisten hynne vert
an sente siluester den groissen heren
ind saichte eme, dat der keiser were
van constantinopolim constantin
malait der lieue here syn;
hie hedde gehoirt wirlichen sagen,
wolde hie, hie moicht it wail verjagen;
moichte hie it verjagen ind verdryuen,
hie solde is zo synen willen bliuen.
sente siluester sprach dem boden zo:
< sage dyme heren, dat hie do
syns meisters wille ind mynen rait,
ain were hie dusent valt malait,
dat hie kome in kurter stunt
zo rome in, ich maich in gesunt.>
weder voir der bode an synen here
ind braichte eme die alre leifste mere
die hie van kinde ye vernam,
synt hie in dese werelt quam.
der keiser sprach
da hie laich:
< geuangen ind vngesunden
weren vngemaichs gerne entbunden,
ouch wie goit ir leuen sy,
sy weren lieuer los ind vry.>
sus sprach der keister constantin:
< bode, troiste dat hertze myn!>
< gerne here, wolt ir komen
als icht vurwair hain vernomen
van des hilgen kirstes cappellane
zo rome; hie maicht uch suchten ane.>
< here bode, were it wair ind moicht it syn,
ain were alle dese werelt myn,
ich geue sy dar vmb, dat sy uch kunt,
dat ich weder worde gesunt.>
< here so doit dit pais rait
ind syns meisters, da it alt an stait,
ain wirt ir dusent valt malait,
hie maicht uch vp der stat gesunt,
dat heis hie mich uch maichen kunt.>
sus dede der keiser sich bereiden
mit vrouwen ind myt ritteren beide,
der hie vysseraichten vil myt eme nam,
als it dem keiser wail gezam.
zo rome wert voir hie richliche
in syns selues keyserrich.
zo rome quam keiser constantin
ind sente helena die moder syn;
syn volck was als so grois,
dat des al die stat genois.
die romer santen eme alze hant
vil mench dure wert prisant,
hie was ir keiser ind ir here,
reicht was, dat sy eme boden ere.
do hie sus vp synen palais was komen
ind syn naicht raste hadt genomen,
des neisten dages al dar na
dede hie vernemen, off alda
zo rome sent siluester were
syn meister ind syn lieue here.
eyn syn bode antwerde eme, dat
sente siluester were in der stat.
hie sprach:< vp dynen lijff beuelen ich dir,
dat du in dois komen zo myr,
want sal ich vmmerme genesin,
dat sal myt synre helpen wesen.>
do hie dem boden dit gesaichte
vil snel hie den pais vraichde,
slois der keiser vp den sal.
der pais sprach:< goit geual,
her keiser, geue uch, die alz ouelz boeser is,
dat is cristus, des sijt gewijs.>
< sijt willekome pais ind here,
myns lijffs troist ind al myne ere
setz ich an uch ind mynen rait.
mir is gesaicht, weir ich malait
dusent valt me dan ich nu sy,
ir maicht is mich gentzlich vry.
her pais nu wist dat sicherliche,
ain solde it mich
costen myn keiserriche,
ich geue't dar vmb sicherlich,
dat ich weder worde gesunt.
her pais dat sy uch kunt,
moicht ir myn ouel verdryuen,
ich willen's in vrme rade bliuen
ind geloue uch her pais in truwen dat,
dat ich't voluoeren hie vp der stat.>
der pais sprach zo dem keiser weder:
< so leicht alle vre affgode neder
ind geloift sonder enichen vrist
gentzlich an den vil hilgen crist,
de van der maget sente marien
geboren wart van der conynckynnen,
hie sal uch gesunde verlien,
wilt ir in eren ind mynnen
ind werden cristen in syme namen
mit vren luden alle samen,
die ir dar zo brengen moicht.
cristus sal uch myt synre ducht,
laisset ir vr vngelouuich leuen,
in der douffen gesuntheit geuen
ind maichen quijt malaterien.
ihesus der magede sun marien,
des mynscheit an den cruce erstarft
ind vns syns vader hulde erwarff.>
< her pais vader so wil ich vren rait
reich volvoren myt der dait;
allet dat got hie leis gewerden,
her pais, vp deser krancker erden,
des en were ich neit so gerne here,
als dat ich ey zo cristen were.
here en laist it vns neit langer vristen
ind maicht mich snel na xpo xpristen.
synt hie myn leit maich verdryuen,
ich wil myt xpo cristen bliuen.>
sus dede men( dir) die douffe bereiden.
der keiser moiste sich entkleiden
ind al naicht in die douffe gain
ind wart reicht cristen gedain.
do hie in der douffen sas,
wart eme al sins ouels bas.
als scheir als hie da cristen was( wart)
hie cleide sich weder myt der vart
ind geinck wail genesen ind clair
mit siluestere vur den altair
sente peters des groissen heren
ind gaff alda gode zo eren
ind sente petere sicherliche
ind sente siluester dat roymsche rich,
ind hantfestinge, dat alle paise weren
vurwert des roymschen riches heren,
ind beschreiff, dat werentliche gericht
des pais gebode ind geschrichte
sulde vmmer wesen vnderdain
ind worden dem paise zo reichte stain;
we durch vreuel zo banne queme,
dat it eme alle syn reicht beneme
ind dar na alle witzliche saichen,
hie in maich neyman schadehaftich maichen;
komet eyn richter selue zo banne,
hie in maich gebeiden geynem manne,
men en sal neyman vur eme beclagen,
noch ouer eyman vrdal sagen;
so we zo banne steit jair ind daich
ind die stole betwungen neit en maich,
den sal dar na dyt swert betwungen
zo gode ind zo reichten dingen.
do der pais hadde dat rich
in synen henden sicherlich,
hie besante die cardenail
ind vraichde sy alze mail:
< mogen wir enich vrdel geuen
dat eyman geit an syn leuen?>
sy spraichen mit eynen munde, nein,
anders en antwerde eme gein.
< so en maich dat rich an vns neit bliuen,
en mogen wir myt vrdel neyman intliuen.
nu rait vns dan her zo, ir heren,
wir wir't in den wech gekeren.>
dat dit riche neymannne en bliue
langer, dan zo syme liue
ind wanne dat ein keiser sterue,
dat it vp syn kint neit en erve
ind na dem eynen anderen kesen,
ind wa myt hie dat riche verliese,
dat sal der pais eme beschriuen;
we it breiche, hie moiste intzat bliuen
ind van vns schirpe ind staff
ind sy des riches aff.
< nu rait we die synt, die her zo dogen,
dat sy eynen conync keisen moigen
ind ich eme dat riche lie
ind in zo rome keiser wie.>
sy spraichen alle vs eyme munde
als in des got van hemele gonde:
< sint coelne zeirst kirstene name intfeinck,
deme stole van rome id me aue geinck,
id was cristen ind getruwe,
dat selue is eme euen nuwe.
heilger vader, it dunckt vns goit,
coelne hait so mangis hilgen bloit
beide gehilget ind gewiet,
dat ir den eirsten kure liet
van coelne dem ertschenbusschoffe;
dar na zo dem seluen houe
keise van mentze der busschoff,
also dat hie des haue loff;
dat derde sy der busschoff van treir.
der hilgen vursten der sint veir:
der palantz greue van me ryne;
dar na voicht sich wail zo syn
der koninc van beme an der kure;
die node des riches reicht verlure;
dar na der hertzoge van sassenlant
die here van anehalt is genant;
dat seuende sy der marckgreue van brandeberch;
men vare alle kirstenriche durch,
so en vint men neit dieser geliche
zo verweldigen dat riche.>
der pais sprach:< so wil ich in beschriuen,
dat sy erffliche an der kure bliuen.
is hie, off wirt hie malait, den sy da keisen,
so mois hie dat riche verleisen;
is dat hie duue suchtich is,
den seluen maich hie syn gewis;
dat derde off hie ein ketzer sy,
ouer mytz dese dry
mogen wir in intsetzen by.>
sus dede der pais dese seuen bliuen
an des richs kure ind dede in beschriuen,
als sy eynen romschen koninc hedden gekoren
van reichter vrier art geboren,
dat sy in antwerden vp zo houe
van coelne dem ertschenbusschoue,
dan huldent eme van coelne die burgere
ind haint in vur eren ouersten heren;
dan mois in vys synen duren
der ertschebusschoff zo aiche voeren
vp den stoil ind sal in da wien
zo romschen conynge, dan maich hie lien
leen, die man helt van me riche
ind schrift dan vurwert sicherlich:
< der romere conynck; dat hie vmmere riche!>
rome is hoift der cristenheit;
i'n sprechen't durch leiff noch durch leit:
wa geschaich ey steide alsulche ere,
dat ir busschoff ind ir here
der romere conynck maichen maich,
die lichte rome ney ingesaich
ind moissen in vort vur here halden?
coelne, du salt dyne hende valden
zo gode wert van hemelriche,
dat dyn busschoff sunderliche
den vryen edelen romeren
eynen coninc wiet ind geit zo eren;
want syn eirste wirdicheit
der romsche coninck enfeit
van coelne dem ertschenbusschoffe.
bys du in hulden ind in loue
geweist alre conynge sicherliche
bys an keiser vrederich:
noch her haint sy dich gevriet
ind dyne busschoffe haint gewiet
ind haint geleide dir gegeuen
vur alle die in me riche leuen,
we dir zo vnreichte neme aff dyne haue,
dat hie des riches vede haue,
off eyman dyne vryet breiche,
dat it dat riche an eme wreche,
als it an keiser otten des roden hantveste steit,
da syne guldene bolle ane heit.
die selue keiser lee dyne busschoue
vur alle den vursten zo syme houe
dat geweldige hertzoge riche
zo besitzen eweliche
entusschen der maysen ind den ryn,
dat is noch hude dys dagis syn.
synt der keiser vrederich starff
ind des riches maicht verdarff
ind die landes heren des duchte,
dat man sy twungen neit en moichte
in reichte, coelne, dorste ich it sprechen,
wolde busschoff coinrait brechen
dyne vriet; dins selues here,
die vur dyn reicht ind dyne ere
mit syme liue solde stain,
wolde ein nuwe muntze slain
beyde richen ind armen zo scaden,
des en wolde die stat neit gestaden.
sy geingen samen den busschoff sprechen:
< vnse vryheit, here, wilt ir vns brechen
ind vnse reicht, van alders wie it her is komen,
dat hait ir ducke wail vernomen.
dorst wir it sprechen ain vren zorn:
here als ein busschoff vns wirt gekoren,
so sal hie, her, vure sicherliche
varen an den keiser van romschen riche
ind sal werden des riches man.
so mois eme dat rich lien dan
muntze, tol ind gericht
ind gifft eme des hantveste ind geschricht.>
als der busschoff dit hait gedain,
so maich hie syn eirste muntze slain.
dar na als hie zo rome komet in die stat
vmb syn pallium ind brengit dat,
dan so maich hie die ander muntze maichen.
die derde komet van den saichen,
als men ouer berch dat riche
wilt intleiden sicherliche,
vert dan der busschoff ouer berch mit her
ind deit da vur dat riche wer,
als hie dan weder komen is,
so is man eynre muntzen gewijs.
so we eme syn reicht leist zo brechen,
here, hie en maich dar na neit sprechen:
< ir hait vnreicht myt vns gedain!
en wilt hie van eirst vur syn reicht neit stain.
here, wulden wir vrs willen uch gestaden
id solde vns zo reichte vmmer schaden;
leissen wir uns van deser vryheit driuen,
zo reichte solden wir eygen bliuen.>
der busschoff sprach
do dit geschaich:
< sus en doit ir durch mich noch me noch myn!>
mit zorne gescheit hie van in.
vpwert voir hie zo andernaiche
ind dede veirzein herschiff maichen
ind saichte der stat syne vnhulde
ind dat hie eren schaden wolde
an liue, guede ind an eren
sunder enich weder keren.
sus quam hie myt here her weder
al den ryn zo dale her neder,
bys dat hie zo dutze quam,
synen leger hie zo duytze nam.
syne herschiff voren vp ind neder,
zo lest moisten sy vp trecken weder,
vur coelne duchte sy wesen schande
ind treckden zo dutze vp an me lande.
zo den seluen zijden
dede der busschoff myt eyner bliden
van dutze werpen vp rodenburch
wenich vunff scheuerstein( vys) durch,
hie wainde myt werpene coelne wynnen,
mer it was alze wijt en bynnen;
eme hulpen alle die landes heren,
nochtan bleiff coelne in synen eren.
nu hoirt, wie der busschoff sprach
zo synen schutzen vp eynen daich:
< wir hauen's laster ind schande,
dat zo coelne an dem lande
dusent schiff hangent an eyme seile
ind ein eynich en wirt vns neit zo deile;
vart ir vpp, off vart ir neder,
ir verlocket ye myt schanden weder.>
< here, hedt ir die schijff gerne van danne,
doit cost dar zo myr armen manne;
synt ir sy gerne van danne seit,
ich en lais ir ein da bliuen neit.>
< gerne; men gifft dir allis des du darffs.>
< so doit myr wynnen myt der vart
eyne michel wynschalde,
eynen berchvrede stel men dryn balde,
pech, wint vur, swegel ind bachen,
creisch vuyr sal ich in dat schijff maichen,
ich sal uch here in kurter stunt
die schiff gebrant hain in( den grunt).>
men erkeirde dat schiff ind dede it cleiden
ind na des meisters willen bereiden.
dat selue schiff der meister voirte
den anderen so na dat it sy roirte,
entsticket wart dat schiff myt brande
ind solde zo ir coelne, dat was schande,
die schiff verbernen myt kreischen vuyre
ind eme geueile schentliche euenture
ind brante sich selue zo der stunt
dat mannich man saich in rynes grunt.
dat kreische vuyr vlois den ryn neder
al bernende, dat saich men seder.
were der ryn do alle verbrant,
des hedde entgulden manich lant!
mennich mensche denckit, sus sal it gain,
ind got deit it in anders gain.
hie wil ich den van vitenkouen
durch guedes rades wille louen;
hie sprach:< die coelne wolde wynnen,
hie in solde is myt spele neit begynnen;
dar zo synt sy eindreichtich en bynnen
myt al eren besten synnen
ind haint van spisen al ir gevoich
ind dar zo zein jair genoich.
nu licht ir alhey myt groisser deit
ind verzert dat vr vmb neit.
here, als mois myr helpen got,
die heren hauen's eren spot;
dar vmb laisse eynen vreden sprechen
ind vren ouel moit zo brechen,
id is in den hilgen veirzijch dagen,
vnse werck solden gode behagen,
here men sal in deser vil hilger zijt
laissen has ind nijt.
coelne hait uch deinstes vil gedain:
ich saich alhie zo duytze stain
van xv. turnen ein burch so starck,
men en zuchde sy neit vmb l. dusent marck
e zo der burch neit geliche,
die stat van coelne arm ind riche
halp sy uch( eman) maichen ayn emans danck,
die alle die graschaff van dem berge twanck,
die synt myt irme schaden weder
moisten gelden ind brechen neder.
here hait ouch vur ougen dat,
dat uch coelne die stat
truwelich halp weder al brabant
ind weder dat gesleichte van lymburch myt der hant;
ouch hulpen sy uch myt groissen eren
vur coelne den hertzoge keren
van brabant ind lymburch dat gesleichte;
weis got, des sult ir nu van reichte
sy, here, wail geneissen laissen!
nemet iren deinst in gueder maissen,
want als lange coelne eindreichtich is,
here, des sijt sicher ind gewijs,
so en hoirt engein wynnen dar zo;
seit anders, here, wat men do.>
der busschoff weder sprechen began:
< van vitekouen her herman,
weint ir, off men sy yet moge scheiden?
( hie hait ruwe na in beiden!)
wie weis, wat got wil laissen geschein,
wir sprechen van dem, dat wir da sein.
moicht ich is bliuen in allen eren,
ich soinde mich myt den coelneren.>
< van coelne hait ir al vre ere,
ir heischet van coelne busschoff, here,
der soenen en durft ir uch neit schamen;
ir en hait van duytze neit den namen.>
do dese wort woren gesprochen,
die vientschaff wart al cebrochen
entusschen dem busschoff ind der steyde,
die yeme ye gerne deinst dede.
vp eynen gueden mendeldaich
vol quam die sunne ind geschaich.
sus quam der busschoff in coelne weder;
vnlange werde die sonne seder.
do die sonne was volgangen,
by den zijden wart geuangen
herman, heren heinrichs son des roden,
die vrunden ie by stont zo noden,
sunder hude myt eingen listen,
als sy der soenen neit en wisten.
in over lant, dat sy uch kunt,
woynden sy ind woren des busschoffs vrunt.
do dese mere in coelne quam,
die cleynegedencke worden's gram
ind drogen's vp den busschoff has.
eyns dagis dar na der busschoff sas
zo gerichte vp dem sale.
heren heinrichs vrunt sagen wail,
dat eyn da vur deme sale geinck,
des maich heren heinrichs sun veinck,
ind wolden sich an eme erkoueren,
want hie was broder des van koueren
ind was dar zo des busschofs maich.
zo vlein en was hie neit traich,
do hie hoirte ind vernam,
dat man vmb in zo banne quam.
mit helpen quam hie in den doym
sonder alle syner mage roym.
der busschoff vraichde, wat da were.
men antwerde eme weder:< here,
men wilt da vren neuen van koueren( vain),
off antwerde zo dode erslain.>
< balde so lais vns hynne gain,
want it is weder mich gedain.>
sus heisch der busschoff syn pert
ind reit myt zorne zo bunne wert.
in der zijt dat dyt geschaich,
solde er bruyn cause eynen daich
halden zo bunne vmb erff zale
ind getruwede eme maissen wale;
des wan hie vrede ind geleide
eme seluer ind synen vrunden beide.
sus bat hie alle die vrunt die hie saich,
dat sy leisden synen daich:
der busschoff hedde eme in guden moede
enboden, dat hie sonder hoede
vrylich zo bunne queme
ind reicht van syme erue neme.
her bruyn ind syn vrunt saissen vp ir pert
ind reden vp zo bunne wert.
alse scheir sy zo bunne quamen
ind ir herberge genamen,
der busschoff dede beseein wie sy vuren.
men veinck sy reicht ind dede sy voeren
zo godensberch ind ouch zo are,
dat sy der zweyer burge ware
nemen, ind huden ire turne.
dat dede hie, coelne, dir zo zorne!
die stat intfeinck dit in vnmoide
ind hadt vort vur dem busschoue hoide.
der busschoff samende sich myt her,
als hie coelne sonder were
solde wynnen alze hant.
veir hundert quamen vur gerant
ind soichten vur sent seuerins portzen pungeis.
die betschelere van coelne, gode weis,
weder reden sy also sere,
dat sy namen die weder kere,
node seichte ich dat sy vluwen.
eydoch saich men sy coelne schuwen
ind ryden zo rodenkirchen weder;
da laichte sich der busschoff neder.
eynen ritter leissen sy aichter in,
dat was al ir bejaich ind ir gewin.
do der busschoff do gesaich,
dat hie da zo vergeifs laich,
besetzen dede hie alle die straissen,
hie in wolde neyman in coelne laissen
varen myt korne noch myt wine,
noch zo lande, noch ouch zo ryne.
van valkenburch myn here dederich,
eyn kone ritter ind louelich,
was do der stat van hertzen hult
ind halp ir vp duren solt.
hie sprach:< van coelne hoirt mich ir heren!
wilt ir vren schaden keren
ind den laster den man uch deit,
so doit die stat syn so bereit,
wanne dat wirs werden zo rade,
dat sich dan neyman en verspade,
die kome gewapent wail van pryse
ind ride na myr dar ich in wise.
solden wir coelne besitzen laissen
veirhundert in allen straissen,
men solde it myr zo groissen schanden
hie wyssen ind in allen landen.>
sy spraichen alle:< wir durren ryden;
riuelich sullen wir myt uch stryden;
wir willen lieuer des lijfs verzijen,
dan wir die straissen neit en vryen.>
< en wilt vrre eyn dem anderen neit entflein,
so sal uch eren vil geschein.
der busschoff van coelne vnse here
hie neme it wale vp synen lijff ind syn ere,
ain hedde hie neit dan vunffhundert man
ind hedt ir veir dusent noch dan,
solde hie strydes mit uch begynnen,
hie weint vns den segen aue gewynnen.>
sus dede men sturme luden,
die stat wolde us varen myt luden.
zo vrechen wert voir sy myt brande,
dat men sein moichte in al dem lande.
sy wolden komen vnuerstolen
ind iren vianden vnuerholen.
sy quamen bernende myt vuyre,
sy en leissen huys, dorp noch schure,
sy en brenten't in dem lichten dage,
vp dat men sy de bas gesage.
sy voren koinlich ind offenbair,
bys sy irre viande worden gewar.
zo vrechen quamen sy vp die baich,
da men den busschoff halden saich.
die baich so deiff manlich duchte,
dat men ouer neit en moichte.
snel daden sy in begaden
beide schuppen ind spaden,
den groissen graue van der baich
in kurter stunt men sleichten saich.
mit deme sprach myn here dederich,
van liue ein recke louelich,
ind syn broder myn here wynant:
< ir heren wert uch myt der hant!>
ind myn here herman van meinscheit,
eyn kone ritter ind gemeit:
< ir sijt gebrodere ind gemage,
durch got, neyman in verzage!
wir willen hude myt uch steruen,
off ir sult ere hie erweruen!>
do sprach van dem liebarde her iohan,
eyn koin, junck, gezogen man:
< ere en moisse eme nummerme( me) geschein,
die hie dem anderen sal intflein!>
syn ors myt sporen hie do nam,
alda hie vp die viande quam
ind syn sper menlichen brach,
der gein, der weder in da staich,
durch staich in ind reit in neder,
doit( ind) quam hie zo coelne weder.
do geinck it alre eirst an ein ryden,
an hauwen, stechen ind an stryden.
der busschoff leis sein in syner hant
synen luden eynen dyamant
ind sprach, sy sulden myt eme segen.
sint saich hie sy aichter dem velde liegen
beide man, ors da neder,
der dyamant halp in clein seder.
die van coelne voichten allein
zo rosse ind zo voisse gemein
als sy is al ir leuen hetten geplogen.
die da vur ney strydens en begonde,
die veinck da rittere ind wunde,
die helme geingen sy da keruen,
sy daden da die viande steruen,
sy drogen so broderlich ouer ein,
dat it an eren vianden wail schein.
men den eirsten saich men't den busschoff goit hauen,
dat hie sy dreiff weder vp den grauen.
mer weirlich der en vlo engein,
ire alre hertze dachte al ein,
dat sy lieuer alda sturuen,
dan sy neit den segen en erworuen.
sy geingen hauwen ind keruen,
men saich sy man ind ors verderuen,
sy heilten vp der baich myt stryde
ind werden sich myt nyde.
want van valckenburch myn here dederich,
eyn kone man wail louelich,
heilt so lange sonder rede,
dat hie engein helpe en dede
ind heilt vur sich moder stille,
bys eyn syn ritter sprach:< wat is vr wille?
here ir halt sus myt lutzel eren,
ir en helpt myt truwen den coelneren
hie vp der stat ir viande keren.>
vientlich kunde hie geberen.
do eirst reit in her dederich
eyme konen ritter wail gelich.
die z'eirst dat her weder reden,
dat waren die da pyne leden.
ir etzliche bloden alse swin
ind leissen doch neit ir veichten syn.
ir etzlich als sy woren mude,
laifden sich myt irs selues blode.
men en saich ney vp deser erden
strydenden stryt so lange herden.
da was her herman der rode,
de gewont was zo dem dode,
ind der iude er daniel
eyn kone burger ind snel.
ouch wie da blode ir ewelich,
die als lewen werden sich,
die ander alle woren so goit
beide zo ros ind zo vois,
dat men sy slain saich zo dale
rittere, ros ind man altzemail,
die sich da weryngen vermaissen,
dat sy ir pant moisten laissen.
nochtan dat sy vp den orssen saissen,
moisten sy sich geuangen geuen,
off sy behalden wolden ir leuen.
die vurgenger voichten als heren
ind hulpen myt eren groissen eren
van coelne eren lieuen burgeren
zo vrechen al ire viande keren.
men sloich sy ind sy slogen weder
ind staichen man ind ros dar neder.
do der busschoff dat gesaich
dat syn volck dar neder laich
ind den sege gar verlois,
synen lufer hie erkois,
vp dem hie sich vil balde snelde
ind reit ind wichde van dem velde.
hie saich syn volck dar neder slain
ind geuangen zo coelne wert gain.
hie in moichte in neit zo staden stain,
ouch wie gerne hie it hedt gedain,
hie saich man, ros liegen erslain,
dat en moichte neit wale entfain;
hie saich syn volck aichder velde jagen,
dyt moiste eme ouel behagen,
hie saich her ind hie saich dar,
zo alre leste wart hie gewar,
wa irre veir sich verreiden,
die al den daich hadden gestreden,
sy volchden den vianden an dem rucke,
zo vrechen vpt huys bys vp die brucke,
do sy wainden weder keren,
geuangen worden sy myt eren.
her matheis ouerstultz was ir ein,
her daniel der iude, deser engein
en saich men viande vermyden,
men saich sy alse lewen stryden;
dat derde was( als) her peter van dem lebarde,
die vp die viande vacht so harde,
dat hie des groissen prijs gewan,
hie was des dagis ein kone man;
dat veirde was symon roisgin,
hie en moichte des dagis neit besser syn,
hie heilt sich ey kuysch ind fyn.
zo vrechen vp dat huys worden sy geleit
id were in leiff off leit,
ir wapen worden in vs gedain,
men dede sy in eynen kercker gain.
vil lude karmen sy begonden
ire bitterliche wonden,
die sy sin urzen ungebunden.
zo den seluen stunden
vp dat huys der busschoff quam.
als scheir hie sy da vernam,
men nante sy eme al myt namen.
< sich mogens alle die myne schamen,
dat vnder desen ein enich man,
die kome strydes e began,
dat is der iude her daniel,
hadde sy dur brochen also snel,
als ein valcke der eynen vogel sleit.>
ain irre alre danck hie weder reit.
< daniel wie du ouch geuangen sijs,
des strydens gein ich dir den prys,
drissich ritter sint myr geuangen aue
ind ich byn bas an uch haue.>
do der volcquich als was verwonnen,
myt vreuden heym ryden begunden
die van coelle myt groissen schalle.
samen vreuden sy sich alle,
want sy dryssich ritter me noch myn
braichten weder zo coelne geuangen in,
ain sarianten ind ain kneichte,
der en zelle ich neit van reichte.
men en saich ney lude weder komen
vrolicher, als ich hain vernomen.
wa sich stede volck getruweliche,
helt zo samen, dat wirt eren riche;
ind wa it van sich leist scheiden,
it ruwet( sich) na arm ind riche( an) beiden.
ducke komet regen na sunnen schine,
als deit ducke na vreuden pyn.
seder saich men die gemeinde samen
zo duytze sich gelich schamen,
want sy dar sunder vur rait quamen
ind myt der stat neit rait en namen.
sy quamen vermessen ind stultz
zo dutze varen vmb hultz.
do der greue van dem berge dat vernam,
mit veir hundert mannen vp sy quam.
sus hoiff sich da ein nuwe stryden.
zo den nemelichen zijden
der greue verlois veir goede man,
do man des strydes alre eirst began.
als dat der greue hoirte sagen,
mit veirhundert quam hie in geslagen
ind gewan vp sy alda den segen.
man saich der gemeinden neder legen
wail vunffzijch man doit erslagen;
dat woren bloisse lude, als ich hoirte sagen,
die den wech weder zo schiffe namen,
dat woren die zo coelne in quamen.
die stat erbarmede sich deser dait;
ouch wie men dar vore ain eren rait,
sy en moichten den laster neit gedolen.
sy voren myt gewalt ir doden holen
ind verbranten duytze myt vuyre.
greue aliff reit hyn zo benzbure,
hie en dorste sy neit myt stryde bestain
als hie da vuyr hadt gedain.
hie sprach:< nu sal syn al myn lant
beide verhert ind verbrant.>
die van coelne quamen myt vreden
weder zo coelne ind vnbestreden,
die doden bestaden sy myt eren
zo der erden, als it weren lantzheren. -
do sy vp beiden syden vrlogis woren moede,
alre eirst warff busschoff ailbreicht vmb dat goit
entusschen dem busschoue ind der stede.
der eirste busschoff synen willen dede,
men geloiffde eme seis dusent marck,
die zo geldene harde starck
der stede woren sicherlichen,
ind satten eme dar vur burgen riche
hundert der besten van der stat,
die geloifden myt irre truwen dat,
dat sy die pennynge solden gelden vp den dach,
den man in der sonen dar zo besprach,
ind off sy die pennynge dan neit en gulden,
dat sy dar vur legen sulden
in cloistrin ind da vis neit komen en solden,
die vi. dusent marck weren vergulden.
do man verburchde desen schatz,
quam busschoff coinrait in die stat
ind dede die richsten ane moiden,
hie wolde sy eruen ind goiden,
dat sy sich myt eme verbunden
ind eme al sins willen gunden
ind dat sy eme gereit weren,
ouch vp wen hie sich wolde keren,
ind dat sy neit en bynnen der steyde
in weder sprechen syner beyde.
noede irre enich dat ane veinck,
want it weder die vryheit der stede geinck.
kurtlich woren sy so beraden,
dat sy sins willen neit den daden.
der busschoff nam dyt in vnmoide,
hie daichte it zo gelden neit myt goide,
als men seder wail gesaich.
do man eme die pennynge gelaich,
der busschoff in ein reichtis besante
die richsten die hie bekante
van den weueren ind den gemeinden.
hie geschoiff dat sy sich vereinden
ind eme sworen ind hulden,
dat sy eme alle helpen solden
weder die besten van der stat,
vmb anders neit dan vmb dat,
dat sy ir vriet neit zo breichen
in leissen, dat sy it hulpen wregin.
do hie( hie) sy alsus zo eme gewan
ind reichtes intsetzen hie began
die creftich woren van huysgenosen,
hie wolde sy enteruen ind intblosen.
do die huysgenosen woren intsat,
do intsatte hie die scheffen van der stat
ind nam ir wapen ind ir swert,
wa sich ein goit man neder vert.
syne lude der bester zweilue veingen,
die ander wenich dat entgeingen,
sy worden snel ind gereit
in er gerartz des greuen huys geleit,
da lagen sy in zwene dage.
hoirt ein jemerliche sage,
weder den, weuer her geirlaich
ind willem van der huntzgassen sprach
ind der vischer her herman
ind everhart van burneheym nochtan:
< busschoff here laist uch geraden,
doit dese sleiffen ind braden.>
stillich die ander spraichen ind reiden:
< her busschoff here doit sy seiden,
off erdrenckt ind sent sy ouer see,
so in hindert uch noch vns neit me.>
ouch wat eman da gesaichte,
der busschoff manchis deinstis daichte,
den sy eme da vur hatten gedain
ind leis sy stillichlichen intgain.
do sy gerumden die stat,
worden nuwe scheffen gesat.
nu hoirt vort, ich sal uch numen:
geirlaich den weuer ind coinrait blumen,
lewe den vischer ind hermanne
den keilsticher, monich ind iohanne,
ouch was ir ein der bruwer bode
ind teilman der becker, by gode,
her willem van der hundes gassen,
en weirt neit sunde, ich solde it hassen,
dat van coelne die hilge stat
mit sulchen eselen was besat.
men do an eyme esele eins lewen hut,
hie jreirt doch eins esels lut.
do in ir schiue louffende wart,
ain were ir sulch van esels art,
sy daden maichen pauwin hude,
do in ir dinck ergeinck zo goide,
ind gebeirden vil heirliche,
sy beschatten arm ind riche
me dan da vure were sede
ind deilden dem busscoue mede.
als sy ein ordel solden sagen,
sy begondins den busschoff vragen
wat sy dar vmb sagen solden,
dat sijs bleuen in synen hulden.
dat daden sy kurt vmb dat,
sy vorten vmmer syn intsat
ind daden wat der buschoff wolde,
dat sy beheilden syne hulde.
sus verlois coelne diese hilge stat,
sonder dar na scheffen worden intsat,
ire vryheit ind menche guede seden
ind hait menchen kummer geleden.
ouch synt sint menche dinck gedreuen,
die dusent valt besser weren bleuen.
so myr got de mich geboit,
id is mennich goit man bleuen doit
van ritteren ind van landes heren,
die leuen moichten noch myt eren,
weren die gude lude bleuen
in coelne, die vs worden verdreuen!
wat van goeder art wirt geboit,
dat blift barmhertzijch ind goit,
want van gueder art gesleichte
en sijt neit gerner dan dat reichte;
so wist dar weder, dat neyt so suyr
in is, as van arde ein gebuyr,
wan e dat hie vp stigende is,
hie is gijr ind valsch, des sijt gewijs.
coelne blifstu den beuolen,
du soldes menchen laster dolen!
nochtan dat neit en is an dem bein,
der hunt wilt it doch hain allein.
die reyne got van hemelrich,
du heisches got der wonderlich,
want du leis mench dinck geschein,
da wonder grois wirt ane gesein!
nu hoirt wilch wonder dat geschaich
vp eynen hilgen paisch daich
zo wissen vrouwen in der kirchen.
sathan began nuwe schande wircken,
want vischer sich do an namen
heirscheffe ind zo scheffendome quamen.
die vleischmenger daichten an eren moit,
sy weren besser, off als goit
ind daichten ouch hirschaff erkrygen,
sy en wolden neyman wichen noch swigen.
vmb eren ouermoit geschaich
in der kirchen ein doitslaich
zo wissen vrouwen, dat manch man saich,
vp eynen guden paisch daich
entusschen in ind den besten van der stat.
die gemeinde alze male vmb dat
in der hilger auent stunde
heren bruyn hardevuyst sturmen begonde
ind wonnen eme syn huys ane,
des der goede man was vngewane.
want wa hie vur doitslaich geschaich,
den richen man dar vmb ane sprach;
neyman en dorste selue richten,
als man da saich van bosen wichten,
die sich selue gerichtis ane namen.
die bosen solden sich is vmmer schamen,
dat kome vp sy dryssich quamen
ind ein enich man vnder in gereden,
die in den sege aue streden.
van mummersloch her lodewich,
eyn burger wijs ind louelich,
reit sy allein durch so mit schalle,
dat sy myt schanden vluwen alle.
do sy die vlucht hadden genomen,
heren bruyns vrunt, die da waren komen
als got selue sy eme zo helpen sande,
syn huys was intstickit myt brande.
nochtan so vunden sy dar bynnen
die goit myt roue wolden wynnen,
sulch droich dat bette, sulch den pot,
dat en leis neit vngewrochen got;
sulch droich den haich ind die brantrichten,
dat irme liue wart zo leide;
sulch droich bunt ind dat gra
ind leis al ir pant alda.
do sy it van danne solden dragen,
sy worden vp dem royue erslagen,
durch dat en sal sy neyman clagen.
die scheffen zo der zijt
en quamen nirgen an den stryt
ain do der stryt al was gedain
ind an die naicht begonde gain.
sy quamen ind namen eynen vrede
ind eynen soinlichen daich da mede.
da en bynnen myt valschem rade
santen sy vmb busschoue coinrait,
dat hie, als scheir als hie verneme
ir boitschaff, in zo coelne queme,
da were geweist bynnen eyn stryt,
des syne pant solden quijt
mit rade ind irre helpen werden,
dorste hie it vorderen ind herden.
als balde der busschoff dat vernam,
vil balde hie zo coelne in quam;
hie moichte deilen ind keisen,
des moiste hie wynnen ind neit verleisen.
der geine bleiff in synen hulden,
die is myt schatze kunden verschulden;
die euer neit en daden dat,
die vurrumden eme die stat.
were coelne in syner vryheit bleuen,
dys spils en were allet neit gedreuen;
weren sy eindreichtich geweist ind bleuen,
so hedden sy node vnder ein gestreden.
got selue en wil dar zo sein,
dys strydis sal noch me geschein.
die sich des strydes neit an en namen,
noch ney an den stryt en quamen,
der busschoff was in also hult,
hie gaff geliche in allen die schoilt;
ain weren't die besten van der stat,
sy en gulden de myn neit vmb dat.
seis hundert marc bezalen moisten
van coelne die edelsten ind die hoisten
ind darzo besseren alze maile
baruoyse dem busschoue vp dem sale.
der gemeinden seiszein erslain
ind veirzijch irre dusend jagen
saich men vp eynen paisch daich,
da dese besserunge vmb geschaich,
ind vunffzijch worden ire gewont
zo der nemelichen stunt.
got en keir't ind wille't anden,
coelne blift alsus in schanden;
id en is gein sonder rait,
dat schinet an mencher boser dait.
we sulde in rait off vrdel geuen,
die gespoilt haint alle ir leuen?
wie solden die coelne bewaren,
die vischere ind beckere woren?
ich wene, ir sulch bas wissen sulde,
wie manich herynck eynen virlinck gulde!
herna die besten van der stat
claden dem busschoue dat,
dat veir nuwe scheffen weren,
die die stat hulpen interen;
zo vnwijs beschatten sy richen ind armen,
sy en leissen sich neyman erbarmen.
< zo coellene en maich men neit en bynnen
der dinge hie engein begynnen,
id sy van schelden off van slain,
sy maichen vns des gudes ane;
id sy in verre, it sy in by,
men mois it besseren weder sy.
here it is sonde ind it is schande
wat volx her in komet van dem lande,
id sy der arme off der riche,
sy brechent eme aff dorperliche
syn goit, als it vp der velen were.
dyt richtet vns van in, her busschoff here!>
der busschoff sprach:< sal ich sy kennen,
off van in richten, men sal sy nennen.>
< here wir nennen dir: vischer herman
ind coinrait van der blumen, dan
die synt die die stat verdumen,
alle die ich uch hie numen,
albrecht hoger ind everhart
van burneheym; here myt der vart
sult ir der stede hude richten
van desen offenbaren wichten,
sy en solen zo reichte neit scheffen bliuen,
die men offenbair meyndait sijt driuen;
want sy meindedich sint ind versworen,
haint sy eren scheffendoym verloren.>
der busschoff sprach:< ich bidden uch, dat ir
desen ouelmoit wilt geuen myr;
want ich sy scheffen hain gesat,
so en were mir neit eirlich dat,
dat ich sy alsus leis intsetzen,
ich sal is uch anders wail ergetzen.>
< here ouer ho ind neder ir sult vns richten
van offenbaren boisen wichten.
da en hilpt neit here vr gebeiden,
ire meindait willen wir vur uch bereiden;
dyt herden van coelne al die gesleichte,
dat der busschoff in richte na reichte.>
sus lut men sturme ouer al.
der busschoff geinck zo gerichte sitzen vp den sal
in der gueder sente walburgen dage
ind hoirte der guder lude clage,
die grois was ind jemerlich.
der busschoff bat ey vort vur sich,
dat sy van der clagen leissen,
sy sulden's weder in geneissen.
< here men sal vns vrdel geuen
weder sy, off it kost vnse leuen.
men sal wissen, war dat goit sy komen,
dat sy der stat ruflich aue haint genomen.>
do dede der busschoff eins vrdels vragen,
dat solde de van des aptz houe sagen
ind geinck sich vys dar vp beraden.
hoirt wat die vnnutze scheffen daden:
herman vischer roiffen began
van irre weigen die gemeinde an
< ir edel gemeinde van der stat,
weynende clagen wir uch dat,
dat uns der stede kundige heren
willent entliuen ind interen,
want wir myt uch vns hain verbunden
ind uch hain gehulpen zo allen stunden
weder sy ind nummer uch en begeuen,
als lange als wir vmmer geleuen.
sait, wilt ir den zo staden stain,
die uch en paisch dage wolden erslain,
off wilt ir dem busschoff stain hude by?
sait snel wat des vre wille sy.
myn here wilt an vrre syden
myt syner hant noch hude stryden.>
sy reiffen myt groissen schalle,
dem busschoue wolden sy helpen alle.
do die besten von der stat
van der gemeinden erhoirten dat,
den wech benamen sy eme zo male
ind der busschoff wapende sich vp me sale,
sus leiff heym wert arm ind riche
ind wapenden sich geliche.
der busschoff eyne behendicheit daichte,
die hie dem proiste zo reichte saichte
van sente gereoin, syme neuen:
< verstant wilchen rait ich dir geuen,
nym myt dir van vitenkouen herman
ind peter van dem cranen dan
ind ryt zo den besten van der stat,
myt gueden truwen rait in dat,
dat sy myr coinlich in hant gain,
als die van sent columben haint gedain;
weren sy en gein die des gestaide,
dat man in an liue off an goede schade;
want die gemeinde is van den seden,
dat hude ir drissich myt in streden,
sy vluwen, als leiff als ir myr sijt,
des laist vns bliuen sonder stryt.>
des voeren hyn dese dry;
zo der ryngassen reden sy,
sy vunden menchen wereichtigen man.
de van vitekouen sprechen began:
< doit noch hude vnsen rait ir heren.>
sus reden sy zo sent columben
ind verleiden da die dummen,
sy spraichen weder sy, dat die heren
van ryngassen in hant gegangen weren,
dat sy ir dinck wijsslichen an veingen
ind myt in vur den busschoff geingen,
men solde sy anders verdryuen
beide an gude ind an liuen.
< doit vnsen rait, ir blift in eren,
geit snel myt vnsen heren,
wir haint so vursprochen weder in,
hie in sal uch schaden me noch myn;
vort komt vp vnse sicherheit
ind wist dat men uch neit en deit.>
sus geingen sy myt in zo me sale
ind beiden des busschoffs alze mail.
zo richtz reden die dry weder
zo irme heren in ryngassen weder.
ir boden myt in weder quamen,
van den sy die wairheit vernamen,
dat sy van sent columben weren
in d' haint gegangen na irme heren.
hoirt wie sy do ir dinck ane veingen:
zweilff koren sy vys, die myt in geingen
in gewalt busschoue coinrade.
weis got, hie dede in vngenade:
hie heilt ir zwentzijch alze mail
myt eme geuangen vp me sale,
veir der bester die men kante
zo cölne. dar na hie sy sante,
bys eyman reicht worde gewar,
zo lechenich, godensberch ind zo are.
do die anderen vernamen dat,
dat meiste deil voir vs der stat.
sulche voiren in nederlant,
da sy woren wail bekant.
die anderen voeren vp den ryn,
da sy wisten den besten wyn.
die scheffen woren gueder seden,
sy daden perdis vesseren smeden,
eyne vesser zo zwen mannen,
da sulde men sy in als zwey pert spannen.
die vesseren daden sy fenynen,
dat sy sy doden myt der pynen.
do sy sy wainden vesseren als pert,
do woren sy zo are wert;
men laichte sy zo behalden zo irme vnheile
ind worden in seluen synt zo deile.
wie it dar zo queme dat wirt uch wail kunt;
i'n spreche neit me dan aff zo deser stunt. -
ich las eins als ich vant geschreuen,
da vil heren is myt verloren bleuen,
der gein ze male en is neit aff,
verholen ir geselschaff;
der richter in weder neit en stait
offenbair boeser dait,
die men sijt van bosen wichten
ind van den neit en wilt richten.
in coelne is mannich jamer gescheit,
dat wist vurwair, vmb anders neit,
ind der guder vil verdryuen,
dat royuer ind dieue vort also bliuen.
is myr dieuis dufde also leiff,
bruche ich sy myt, ich byn ein deiff.
dat schait in ouch an der eren.
richteren ind landis heren,
die alle vnreicht sulden keren,
die sijt men stercken ind meren.
der busschoff veinck syn burgere
want sy in baden, dat hie were
reicht richter ouer bose wichte
ind verdreiff sy da, dat was syn gerichte.
gevangen bleuen sy zwei jair,
dat was in pynlich ind swair.
zweirlich zerde men vp sy
ind plaich ir ouel alda by.
also scheir sy den busschoff sagen,
sy begonten eme jemerlichen clagen.
als balde der busschoff en wech quam,
die ir plaich wart zornich ind gram,
ind laichte sy van groisme zorne
in dat vnderste van me turne.
durch dat baden sy got den hoisten,
die ewelich is, dat hie sy moiste troisten.
ze richte quam ein bode zo are
ind sprach, dat der busschoff seich ware
ind dat hie ze sente gereoin lege
mit dem proifste syme mage.
ir vrunt sy des manen deden,
dat sy vmb got den busschoff beden,
eren reichten lieuen heren,
wan sy vur gode vnschuldich weren
weder in alle ire missedait,
vp dat synre selen worde rait,
dat hie it gode dede zo eren
ind gnade zo in wolde keren.
do men dem busschoff dis gewoich,
hie antwerde:< it were vngevoich,
dat sy in coelne weder quemen
ind den ire scheffendoym benemen,
die ich zo scheffen hain gesat.
ich geloyue uch sicher dat
als lange als ich leuen,
dat ich sy der stat neit weder geuen.>
sus laich hie neder ind starff. -(. sept..)
do in proifst engelbrecht syn busschdoym erwarff,
do wainden sy alle syn getroist
ind myt vreuden syn erloist,
want hie da vur hadde gesprochen:
< myn here hait truwe an uch zebrochen;
als helpe myr got, it is myr leit,
dat men uch enich vnreicht deit;
worde ich noch zu sulchem heren,
ich solde uch al vr vnreicht keren.
ir hait myr so menchen deinst gedain,
it sal uch, wilt got, zo staden stain.>
do men zo are die mere braichte
ind men vur wair die mere saichte,
dat der doymproist busschoff were:
< dat is vns ein lieue mere,
spraichen die geuangen myt bliden moide,
als vns dinck nu kompt zo goide!
he hait vns ducke entheischen wale,
wir sullen ain emans weder zale
quijt werden ind erloist;
hie hat vns so ducke wail getroist;
got hait in vns zo heren gegeuen,
dat sal vns vurderen also lange wir leuen.
want wat syn edel munt hait gesprochen,
dat en wirt an vns nummer zebrochen.>
der busschoff wart vyssermaissen wale
intfangene zo coelne vp dem sale,
eme wart manich guyt prysant
van den burgeren gesant.
sy sworen eme ind daden hulde,
dat die stadt getruwe eme wesen sulde.
dar na en bynnen eicht dagen
dede men den scheffen sagen,
dat sy vur den busschoff quemen
ind synen wille vernemen,
die weuer, vischere ind becker woren
geweist van iren kintlichen jaren.
sus quamen sy vur eren heren.
hie sprach, dat sy willekome weren.
< here, got geue, dat ir sijt
vnse busschoff worden zo gueder zijt!
vr vreuwet sich arm ind riche,
dat sult ir wissen sicherliche.>
sus geinck der busschoff myt in zo rade
allein in syne kemenade.
< vch zo heren byn ich gesat
zo berichten uch ind vre stat,
dar zo des gestichtis burge ind lant;
dar umb hain ich vmb uch gesant,
ich will wissen vnderscheit
wie it myt uch ind der stede steit
ind war vmb die heren sint verdreuen
van coelne, ind ir sijt scheffen bleuen.>
< here, myt vren hulden ind gnaden
dar vp so mogen wir vns beraden.>
sy bereiden sich kurt ind quamen,
der vischer sprach vur sy alle samen:
< here, it is myt vns also bewant,
ir sult vns hain in vrre hant,
wir sullen uch eren ind mynnen
ind sult vns lieuer noch gewynnen.
wir sullen uch ricken wa wir kunnen;
here, ir sult vns goedes myt eren gunnen,
here, also dede vr vurvare.
die da geuangen leint zo are,
here, den was hie vnhult,
sy haddens ducke wail verschult,
sy satten sich vmmer weder in
ind deinden eme noch me noch myn;
sy en wolden eme gein vrdel sagen
da hie goit myt moichte bejagen;
sy heilten vryheit irre stat
ind daden neit des hie sy bat.
do hie sy her vmb wolde verdryuen
mit kinden ind ouch myt wiuen,
wir hulpens eme getruwelich
ind die gemeinde arm ind rich.
do vr vurvare an syme dode laich,
bat men vur sy ind sprach.
vp sy en wolde hie neit verzijen
here, noch die stat weder lien.
sulden wir uch moin ein ordel sagen,
wir suldens, here, uch selue vragen
wat wir dar vmb sagen solden,
dat wirs bleuen in vren hulden.
leist ir sy weder komen,
id solde uch harde clein vromen.
also lange wir vre scheffen bliuen,
so moicht ir vren willen dryuen;
des sulden sy uch weder stain,
als sy vren vurvare haint gedain.
halt coelne als irt her hait vunden
ind sy geuangen ind gebunden.
wir sullent vmmer so begaden,
dat men vrs willen sal gestaden.
here ich wil uch die rede sleissen:
ir moicht der stat nu geneissen
ind quemen sy her weder in,
ir moicht ir geneissen me noch myn.>
< ir heren wilt ir bliuen in dem willen myn,
ich laissen uch scheffen bliuen ind syn.>
sy spraichen:< here alle vren wille
solen wir doin offenbair ind stille.>
dar na sas der busschoff vp syn pert
ind reit do zo bunne wert.
die van bunne, als sy solden,
saich men eme sweren ind hulden,
dar na die rittere ind die kneichte
entfeingen irre leine zo irme reichte.
van dan voir hie vort zo are
ind heis der geuangen nemen war. -
er rutger ouerstultz hadde wail vernomen
ind er daniel iude, dat zo are solde komen
der busschoff ir vil lieue here.
her costin sprach dat hie da were
van der aducht ind wordens zo rade
dese dry eins auentz spade,
dat sy des morgens vro vp ir pert
saissen ind reden zo are wert.
sy spraichen:< vns hait syn edel munt
so wale intheischen zo mencher stunt,
worde hie zo busschoue ind zo eren,
hie solde vns al vnse vnreicht keren.>
her zo antwerde her daniel,
de wijs is ind synnes snel:
< ich en wene neit, riden wir zo eme dare,
vnse vrunt en volgen vns van are;
hie sal wair halden syne wort.>
alsus reden sy zo are vort.
also scheirre sy zo are quamen,
des busschoffs lude die dry namen
ind wysten sy zo eren magen
dar, da sy geuangen lagen.
die geuangen wainden syn erloist
ind die dry worden mistroist.
men spein sy ind heisch sy bliuen
ind vrunden helpen die zijt verdriuen.
nu hoirt wie er gerart ouerstultz sprach
alda hie geuangen laich:
< alsus so meirt sich dit gesleichte;
nu is ir eilff, e war ir eicht.
nu geschut vns al euen reichte;
ich wene dat it der keilstecher her zo breichte.>
her daniel der iude sprach:< ir heren,
eyn ewelich goit man maich sichs erueren!
got kurte vns vnsen ruwen,
men vint an heren lutzel truwen!
we solde sich des hain vermoit:
der busschoff entheisch vns al goit,
des quamen wir alle vp synen troist
ind wainden uch hynne hain erloist,
durch truwe syn wir uch bleuen by,
ouch wie it dar zo komen sy,
neyman her vmb sal verzagen.
ich hain vil ducke horen sagen:
geluckes rait geit vp ind neder,
eyn velt, der ander stigit weder,
men hait so mennich wonder vernomen,
wilt got, wir mogen scheire intkomen.
vndanck haue hie, die truren sal,
na vngeual kompt geual!>
nu hoirt ein wonder dat geschaich
heren gotschalcke ouerstultze da hie laich
geuangen ind synre vrunde zein.
sy en gerde gein spilman zo sein
zo are vp dem vasten huys;
er gotschalck zemde eme ein muys
ind maichde sy zo leste also zam,
dat sy spelende zo eme quam
wanne dat hie der muys reiff;
sy was eme vs der maissen leiff,
sy kurte den geuangen die zijt
ind maichde sy mencher sorgen quijt.
ich wene ney deir so zam en wart,
id en zoinde by wilen synen art:
eyns dagis hie zornlich ir reiff,
seit wa sy in ein loch eme intleiff.
hie sprach:< vns is ouel gescheit!
wir in hadden anders spilvogeltz neit.>
sy was so reicht gemelich,
dat sy ducke vreuden sich.
< myn muys die mois ich weder hauen!>
hie began na der muys grauen,
als it selue got wolde ind reit.
got en deit ain saiche neit.
hie vant des in bas was behoiff:
alda hie na der muys groiff
mit syner lieuer reichter hant,
eyne scharpe schoin vile hie vant
ind eynen yseren beissel seder.
zo richtz laichte hie sin grauen neder:
< ey got, manch goit haistu vns gedain,
du wolt vns vort in staden stain,
gebenedijt sijstu lieuer vader!
vrunt ind mage wir alle gader
louen hude got van hemelrich!
hie wilt vns ledigen sicherlichen!
durt ir ind willent wirt bestain,
wir sullen samen hynne gain.
seit wat helpen got vns geit,
die vile, die ir alhie seit,
vant ich do ich na der muys groiff.
got weis wale wes vns is behoiff,
dat hait hie herre vns zo gesant,
wir willen intflein hynne alze hant.
men geit vns wasser ind broit,
legen wir langer, wir weren doit.
synt vns got helpe hait gedain,
laist vns noch hynt neder gain.
der zegen pat wissen wir gereit,
wir in doin neit bas, als it nu steit.
got sal vns geleyden ind wesen by,
nu sait, wat dis vre wille sy.>
die eyne wolden varen, die ander bliuen
beyde van vrunden ind van wyuen.
die gene die da varen wolden,
spraichen:< so sy vmmer steruen solden,
besser is euenture ane gegangen,
dan alsus ligen swair geuangen.
die euenture is menich valt,
quemen wir hynne, so weren wir balt,
want bleuen wir langer in deser noit
wir weren alle ain zwiuel doit.
nu laist vns balde hynne wesen,
so mogen wir myt dem liue genesen.>
sus wolden sy sich vp got laissen
ind varen irre straissen.
nu hoirt wie er gotschalck saichte,
deme got die vile zo braichte:
< ir heren, it were vns lesterlich,
dat ir eyn van dem anderen scheide sich:
wir maichen eyn los, vp wen it valle,
dat eme die anderen volgen alle.>
id duchte sy goit dat men so dade,
ind bleuentz alle an syme rade.
des maichden sy ein los van hultze,
dat veil vp her gotschalck ouerstultze.
do geinck men snyden decklaichen,
kogelen ind socke dan aff maichen,
die manlich ouer syne schoin
vur dat gelisteren solde doin,
id was geuroren ind laich grois sne,
vur gelisteren hoiten sy sich de me.
dar na geinck it do an ein ylen,
manlich halp dem anderen vis vilen;
van mydden dage bys an die naicht
vys vilden sy sich myt groisser maicht.
do geingen sy irs seluis lilaichen
zo hoiffe vast knuppen ind maichen.
got selue namen sy in ir geselle
ind leissen sich vp die capelle,
van der capellen zo der linden neder,
sy en quamen sint ney zo are weder.
die wech van are in wart ney me
gegangen sint weder, noch e,
den die geuangen coelnere
aff geingen, des halp in vnse here,
der goede got leis sy is geneissen,
dat sy sich gantz vp in verleissen.
sy houen sich vpwert zo walde,
sy deilden sich snel ind balde
ind en wisten warwert gain.
got selue leiss it sy verstain.
do sy sich alsus bereiden
ind weynende van ein scheiden,
den sy van der schurge heissen sprach zo in:
< got sy mynre worde begin!
got, die dry hilge konige sande
weder vngeuangen heym zo lande
vysser konynges herodes henden,
moisse vns noch hint dar gesenden,
da wir myt vreden mogen bliuen
ind moisse vnse viande van vns dryuen.
nu sullen wir vns deilen in dryn.>
die eyne quamen zo sintzge in,
die ander quamen zo tonburch. here gerhart ouerstoulz, her costin, her peter iudde ind syn broeder her daniel quamen in den moenichhoff zo vndendorp, ind dae wurden sy vruntlich intfangen van dem broeder der den hoff verwart, ind was genoempt broeder herman. der selue broeder sprach: yr heren got sijs geloefft dat yr hye sijt, noch hynt will ich vre waill plegen vnd vch zo goider rast helpen. sij danckten eme vnd waren vroe. doch vorten sij dat men yn queme nae gereden. broeder herman sprach wederumb zo yn: blijfft hier vnd schickt vre gemach. wyr willen goit hoide bestellen mit der hulpe godes. do nu der auent her an quam, der vursz broeder tuefft sij so waill, dat sji gantz vroelich wurden. sij sluegen yr vesseren aff die sij hadden an den beynen vnd lyessen sij her vnd dair lygen vnd dat was yn nae qualich bekomen. des morgens waren die gest vrue vp vnd woulden sich vp den wech machen vnd hoitten sich wenich vur leyde. siet so wart der moenich gewair, dat die van ayr vaste her an quamen. der moenich bestalt sij risch in eyn anderen hoff ind besloiss sij vast ind hoich in eyn groisse kesekaste, ind broeder herman gynck weder vp synen hoff ind dede wedervmb an syn kogelrock. mit demseluen so quamen die van ayr vrue vp den hoff ind soichten yr geuangen vmb ind vmb, ind sij wurden der vessere gewair, die sij aff hatten geslagen do endorst der moenich niet leuckelen, dat sij aldae gewest hedden ind spraechen zo eme. here moenich, wyr syn her gewijst nae desen vntlouffen coelneren, ind des vynden wyr sichere wairtzeichen die vessere dae mede sij gebunden waren. wilt yr behalden vre ere ind vres heren hulde, so saget vns, wae sij hyn syn komen, ind enwijszt yr vns die niet alzehant, so willen wyr den hoff anstoissen ind verbernen.< yr heren, sprach der moenich, so moyss myr got helpen, hude morgen an der dage roit ijlden sij van hynne ind dochte sij nochtant zo spade syn, want sij in vorten waren van vre zokumpste. sij zoigen enwech vnd sachten myr niet, wae sij hyn woulden.> die ruyter enverliessens yn niet, he hette sij verborgen. ind dair durch quame he in groisse anxst ind noit. mer so wat sij eme dreuweden off daeden, he bleiff vmber stede vp eyme worde. die van air saegen den casten an, dae die gefangen in verborgen waren. ind so wae stroe off korn lach, dae staechen sy durch mit geleyen ind swerden. die gefangen in dem kesecasten laegen in groisser anxst vnd noit. sy sweisden van enxten as eyn beer.
groisser worde hadden sy hude.
do sy in gesoichten ind neit in vunden
ind samen enwech gain begonden,
ire hertzen worden da getroist
ind reichte also erloist,
alse die dry kinder, die da lagen
in dem vuyrigen ouen ind sagen,
dat dat vuyr al vmb sy brante
ind got sy doch leuendich heym gesante.
nu wist vur wair, dat gode weis,
id was in der casten vil heis;
sy verlangede vil sere
wanne dat der monich ir here
in brechte lieue goede mere,
dat van are die riddere
weder heym gereden weren
ind sy moichten danne keren.
do sy enwech woren gereden,
vrolich quam der monich geschreden,
mit groisser vreuden hie sy intslois
des irre engein in verdrois.
ir sult dat wissen sonder wain,
do die caste wart vp gedain,
id rouchde her vs also sere,
als it ein vnstickit ouen were.
vrolich geingen sy her vur,
als vyssen eynen bernenden vuyre.
< ir heren, began der monich sagen,
balde maicht uch zo remagen,
doit uch da voeren ouer ryn
ind geit dar, da ir sicher weint syn.>
sus quamen sy hyn zo remagen
des auentz vur vnser vrouwen dage.
in eins vischers huys dat sy quamen
alda sy herberge in namen
ind aissen den auent burn ind broit,
vp dat sy in hulpe visser alre noit,
die reyne magit ind vrie,
cristus moder, die reyne marie.
des auentz do sy hadden gessen
ind verholen wainden hain gesessen,
quam ein scheuelinck de sy kante
ind sy reichte myt namen nante.
< her gerart ir en durft uch neit entsein,
vch en sal gein arch van myr geschein,
vrre armer mage byn ich ein,
vch en maich hie schaden man en gein.>
des antwerde eme her gerart:
< wir willens verdienen vp der uart,
dat ir seit, wie wir hynne komen
ind hie neit werden vernomen.>
< so myr got van hemelriche,
ir en licht hie neit sicherliche,
ir sult myt mir noch hint bliuen,
ich wil die zijt myt uch verdryuen,
ich sal uch wair ir wilt geleiden,
dar zo sullen wir vns vro bereyden.>
id duchte sy alle veir goit gedain,
dat sy myt eme solden gain.
< ich hain vur bereit mich dar zo,
dat ich uch guede herberge do.>
sy spraichen:< als ir wilt so solen wir komen,
synt wir vren wille hain vernomen.>
nu hoirt wie der verreder dede,
hie geinck zo dem richter van der steyde:
< her richter ich byn her komen,
dry hundert marck wille ich uch vromen,
maich ich is dryssich marck geneissen,
ich doin uch guede pant dar vur besleissen.>
< brengestu dat pant noch her zo myr,
dryssich marck die geue ich dir.>
< gerne; ich gain uch holen dit pant.>
ind geinck na den vieren altze hant:
< wail vp ir heren ind wale dane!
doit vre ouercleider ane!
vch en maich gein arch hie geschein,
des sult ir uch zo myr versein.>
her gerart ouerstultz hie sprach:
< got die die naicht ind den daich
allen creaturen hait zo guede
geschaffen, neme vns in syne hoede!
syn sun ind marien beide
die nemen vns in ir geleide!
marie moder ind magit,
dyn leiff kint hait vns bejagit
vur den vient ewelichen vrede,
reine maget, nu da vns mede
vrede geuen dyn lieues kint
vur alle die vns nu vngenedich sint,
so wirlich syne mynscheit an dem cruce starff
ind vns syns lieuen vaders hulde erwarff,
ind want hint dyn auent is
ind des lieuen cristus geweldich bis,
so mois du vns hint maichen hult
alle die vns hassent ain vnse schult.>
sus worden sy alle veir geleit
zo heren aliffe an des richters hus gereit.
hie heis sy wesen alle wilkome,
sy antwerden:< got geue uch ere ind vrome.>
nu hoirt wie her gerart sprach
also scheir hie den richter saich:
< wir syn her komen myt euenturen
zo godes truwen ind zo uren,
dat ir vns herbercht ouer naiht,
sente marie hait vns her zo uch braicht,
sy deit vns gantz vp uch versein
vns sulle al goit an uch geschein.
ir sijt van so goeden arde komen,
dat hain wir ducke wail vernomen,
vre edelcheit en sal des neit gestaden,
dat vns eyman by uch moge schaden;
durch gnade hain wir uch gesoicht,
nu doit vre gnade myt vns ind vre zucht.>
< nu blift; doin ich uch vngenade,
dat mich got nummerme berade.>
sy bleuen ind der verreder geinck;
mit vreuden sy der wirt intfeinck.
< ir sult van hertzen blide syn,
morne vro helpe ich uch ouer ryn
ind brenge uch da ir sicher sijt
durch dat sijt aller sorgen quijt.
dat bose wicht, dat uch zo mir braichte
mit bedeckden worden zo myr saichte:
« maich ich is dryssich marck geneissen,
ich doin uch noch hynt besleissen
van dryn hundert marcken ein pant. »
dat syn hertze sy geschant!
hie woulde uch michel dure geuen!
dat hie myt schaden moisse leuen!
dan iudas de den lieuen kirst
den juden sonder eynchen virst
neit dan vmb dryssich pennynge gaff,
dar vmb dede hie sich boislich aff
seit wa hie sich selue erheinck,
dat was der loyn den he is intfeinck.
wir wolden dat sy alle den loin intfeingen
die an einchen manne iudas art begeingen!
nur ir en sijt gode neit gelich,
ir en hait neit gedain weder mich,
geit slaiffen; got moisse uch bewaren;
ich wille ouer ryn morn mit uch varen.>
also scheir als it dagen began,
der richter in ein schijff gewan.
de ryn der geinck so starck myt yse,
dat it node geuaren hedde enich wise.
zo schiffe geingen sy gereit.
seit wat die goede marie deit:
id was der hemelscher konynginnen daich;
eyn alsulch zeichen men da saich,
als got dat mer van ein gescheiden heis,
da hie die juden dur leis,
also scheit sich dat ijs,
des sain wir marien prys.
sy voren durch ind saissen neder,
aichter in geinck dat ys zo houff weder.
also balde sy ouer quamen
ir viande sy aichter in vernamen;
sy voren vrolich ind vnuerborgen,
in en moichte neyman na geuolgen.
er aliff der riche sprechen began:
< sente marien en deinde ney man,
eme en geschege goit da van.
wisset dat ich uch lieuer hain,
ain zwiuel ir hait ir deinst gedain,
want men sijt uch vr dinck na wunschen gain.>
< ir sprechet als ein versunnen man
de vns godis ind eren gan,
da soelen wir uch alle vnse leuen
vnsen deinst vmb geuen.>
alsus quamen sy zo syberch
zo den mainchen vp den berch do yr viande, des bysschoffs dienre, yn niet volgen mochten, so woulden sij yn doch laissen wissen, wye idt mit den geuangen coelneren gelegen were, vnd quamen zo eme vnd clachten ym jemerlich, wie die vursz geuangen int man intgangen weren, ind zo remagen ouer rijn geuaren, ind by auenturen dair vmbtrint weren neder geslagen. do der bysschoff gewar wart, dat sij dae waren by den moenchen, so schreyf...
dar beschreiff in by synen hulden,
dat sy eme die scheffen halden sulden.
sus en dorsten sy da neit bliuen
ind geingen des naichtz den ryn zo dale dryuen
bys zo numegen in des riches stat,
sus bleuen sy vry ind vnbeschat.
herna der busschoff engelbreicht,
vmb gewalt ind vmb vnreicht
dat eme geschaich, van tonburch
mit here belaich hie die burch.
nu hoirt wat alda geschaich.
die wile hie vur der burch laich,
die vs colne woren verdreuen
ere vrunt, die in coelne woren bleuen,
spraichen die heren van valckenburch:
< vr broder leit vur tonburch
der busschoff, vnser alre here.
wa is die helpe off ouch die ere,
die eme van der steyde gescheit?
die dunckt vns clein als reichte neit!
die scheffen, die da sint gesat,
die nement goit van der stat
beyde van armen ind van richen,
dat eme gein schatz maich gelichen.
dyt sprechen wir vmb des busschofs ere.
men spricht, hie sy bekummert sere
ind syne cost sy harde starck:
dat sy eme leinden zein dusent marck,
here, dat schait in also vele,
als die ein marck myt spele
verlore; dat were clein schade.
vns wondert, war vmb hie des gestade,
dat sy gebruchent so grois ein goit,
da men eme engeynen deinst aue endoit.>
< ir heren nu helpt her zo raden:
die gemeinde die steit in zo staden;
dat myn broder eyner dinge begonde,
die hie neit volbrengen en konde,
dat is eme zo lesterlich.
ir heren nu bescheidet mich
wie syn wille moge volgain,
dar na maich hie it ane vain.
ich sal in dan brengen al dar zo,
dat hie weder vren willen do.>
< here wir sullen dar zo alle vnse vrunt
neymen, ind don't uch morne kunt.>
van valckenburch myn here dederich
hie en leis neit vergessen sich,
dat sy des auendes weder in
spraichen vmb syns broder gewin.
hie wiste sins broder cost so grois,
dat hie de noder neit en genois.
des anderen dages quamen sy weder
ind laichten alle zale neder.
vrolich her dederich zo in sprach:
< got selue geue uch goeden daich!
vch lone, de alle dinck wail vermaich
ind ye dat beste gerne saich.>
< ir heren, sprach myn here dederich
eyme gueden man wail gelich,
nu begint der worde, da wir sy leissen,
ich hoffen vre vrunt sullens geneissen.>
< so rame wir vur vnsen heren vromen,
hie laisse vnse vrunt in coelne komen,
sy solen eme zo staden stain
ind zo allen dingen syn vnderdain.
her herman der greue is ein man,
de zo allen dingen geraden kan
ind syn eydom, her mathis der vait,
die gereit sal syn zo'ller dait,
de vnsen heren maich komen zo eren,
mit anderen vrunden die buyssen sint,
koment sy vs, sy sollent als ein wint
dese starcke nuwe scheffen wesin,
vur den neyman en maich genesen
id sy der arme, it sy der riche,
sy brechent eme aue dorporliche
beide syn gelt ind ouch syn goit,
sy dryuent so groissen ouermoit,
sy enschonent richen noch armen.
myn here dederich dat laist uch erbarmen
ind helpet vnsen vrunden weder vmb in.>
< vrre zwentzijch solen geuen me noch myn
dan vunffzein hundert marck an eyme knuppe,
da vnse here synen kummer myt bestuppe.>
< here hie willen wirs ane bliuen,
vnsen here doit vns weder beschriuen
vren broder busschoff engelbreichte,
dat hie vns vort halde in vnsme reichte
ind als vnse vrunt hie sint en bynnen.
doit in ein hys zymmeren begynnen
vur tonborch ind besitzen dat,
dat hie kome myt luden in die stat,
wir sullen eme gereit doin vp dey porten,
so en darff hie engein lude intforten.
hie sal komen vp den sal,
na den scheffen hie dan senden sal,
dat sy gemeine vur in komen
ind spreiche: « ir heren ich hain vernomen
van uch also groisse meindait,
dat myne man ind ouch myn rait
sprechent, leis icht vngewrochen,
myr en worde nummer goit gesprochen,
want ir en laist der stede me noch myn
van cölne, der ich doch here byn. »
sus maich men sy vp dem sale vain
ind in irs selues vesseren slain.
wir sullen darzo vnse helpe geuen
ind vur vnsen heren setzen vnse leuen:
zein dusent marck ind ein keselinc stein
die mogen in schaden allein.>
doe antwerde myn here dederich:
< der vunffzeinhundert marck maicht sicher mich
ind doit vre vrunt snel komen in,
vr rait is goit ind vr begin;
ich wil al dinck legen neder
ind brengen uch den breiff besegelt weder,
sus sijt ir sicher ind myn here
e hie her in zo coelne kere.>
sus quamen her in irre zwentzijch waile,
die sonder reicht ind sonder zale
vysser coelne woren verdreuen,
ind synt seder in irme reichten bleuen.
myn here dederich sas vp syn pert
ind reit zo synen broder wert;
hie begonte eme vrolichen sagen,
wie hie hette ouerdragen
mit den besten van der stat.
waile beuele dem busschoue dat
ind dede snel ind gereit
als hie vor beschreuen steit.
zo coelne quam hie in myt eren
ind veinck die scheffen sunder weren
ind sy esele sich vermoden;
off sy die werelt solden entgoiden
ind so reichte lesterliche
royuen beide arm ind riche,
sy soelent arnen sicherliche.
< ir en wiset mich den schatz
den ir genomen hait van der stat,
sijt des sicher sonder wain,
ich doin uch in dat selue yseren slain,
dat ir van coelne den burgeren
dadet maichen, ir groisse heren;
want ich weis wail dat vur wair,
dat ir hait me dan seuen jair
tol ind assyse van der stat
genomen ind dar zo beschat,
noch in hain ich neit vernomen,
war de schatz sy hynnekomen.>
< here war sulden wir in anders keren,
dan der stede zo vromen ind zo eren?
wir hain da myt biwilen geeirt
ind an vre vrunt deinst gekeirt,
wir sullen uch noch dienen vort.>
< balde doit hyn dese wort!
ir hait so meindeitlich beschat
van coelne die vil reyne stat
ind so gebloset alle geliche,
dat sichs beclait arm ind riche.
ir en weirt neit vollen goit
zo dryuen sulchen ouermoit.
ir woirt ein deil zo ho geulogen,
dat sal vch dreigen ind hait bedroigen!>
der busschoff sprach de is neit in hal:
< her peter leidit sy vnden in den sal
ind schoit sy myt den seluen schoynen
die sy den wolden ane doin,
die myn here ind myn vurvare
durch sy veinck ind sante zo are.>
sus leite men sy zo mail neder
ind sloich sy in die vesseren seder
die men den gueden luden solde vmb slain,
die sy verreiden ind daden vain.
sy woren gemaicht myt fenyn,
des leden irre veir des dodes pine,
in deme sale sturuen sy.
hy maich men wail prouen by,
dat got geschein leis reicht gerichte
vmb meindait boeser wichte;
manich hie but dem anderen val
ind velt in den seluen dal.
< here, sprach de van vitekouen
zo dem busschoue vp dem sale en bouen,
here troist sy dat dy sich neit ervorten,
heischt in die slussel van den porten
dat man uch balde geue die,
ir en wilt neit dat enich arch geschey
entusschen den guden luden van der stat
ind die sich weder sy hain gesat.>
sus daden sy die slussel holen
van den sy da woren beuolen.
da worden die portzen besat
van des busschoffs wegen van der stat.
weis got, her na nu
begunde der busschoff synen bv;
an dem turne de zo beyen steit
maichde men eyne burch gereit
ind eynen graue vmb gainde
ind eyne mure dar vmb stainde
gewichhuset ind gezynnet wale.
die turn den ryn neder zo dale,
durch den men hene geinck zo ryle
dede hie maichen in kurter wile
so vast, so starck ind also goit,
dat hie des hadt vasten moit,
dat der list neyman en moicht begynnen
da hie den turn myt moichte gewynnen.
do die nuwe scheffen vernamen,
dat die alden weder quamen,
an dem busschoue suchten sy gnade;
sy wolden allis dinges in syme rade
bliuen ind vp in seluer gain,
dat hie sy deit vs den vesseren slain.
der busschoff sprach:< noch neit ir heren,
men sal uch noch bas schetzen leren
ind wie ir sult schetzunge keren
weder vrme reichten heren!>
sus sturuen irre veir vnden in dem sale,
die ander versmeden wale
ind worden so wale van houe,
dat sy rait gauen dem busschoue.
nu moicht ir horen wonder grois;
die veir die da bleuen doit
daden die selue vesseren smedin
mit fenyne, da sy aue ledin
den doit ind iemerlichen sturuen.
die gene seder die stat erworuen,
den sy den doit wainden hain gegeuen
ind benamen in da myt ire leuen.
hie by sijt sicher ind gewijs,
dat der goide got ein reicht richter is.
da der vischer rait weder geuen wart,
bleiff der buschoff den gueden luden hart.
ouch wie ir pennynge worden genomen,
dat sy weder in coelne solden komen,
so heis men sy doch en buyssen bliuen,
dat saich men die verreder dryuen.
do wart ein ander daich gesaicht
ind in dat cloister zo wier gelaicht,
dat sy alle samen dar quemen
in des busschoffs wille alda vernemen.
dar quamen sy vp den seluen daich;
der busschoff die wile zo dem brole laich,
ind sante van vitenkouen heren hermanne
ind heren peter van dem kranen van danne.
zo deme wier quamen sy geuaren
alda die guede lude van coelne waren.
dese zwene spraichen weder sy:
< vnse here is zo dem brule hie by,
ir heren ir moist alle hie bliuen,
wir woren vns heren boitschaff dryuen
ind die als it reicht is vurkeren,
dan kome wir weder zo uch ir heren;
hedden wyr mit der gemeinde gesprochen,
vre dinck dat worde wail zobrochen.>
sus reden sy vort in die stat
ind saichten der stede allit dat,
dat in der busschoff hadde beuolen,
des sy na pyne solden dolen.
her herman sprach van vitenkouen
vp der burgere huys en bouen:
< hoirt ir heren grois ind clein
myns heren boitschaff alle gemein,
die sult ir goitlichen verstain
ind na synen willen laissen gain.
der busschoff vnser alre here
hie wilt ain eymans weder kere
der stede nuwe scheffen setzen,
die uch zo vnwijs neit en beschetzen,
als men bis her hait gedain
ind die ir stat kunnen verstain;
die burgermeister ind die amptman
wilt maichen, den is myn here gan;
wan e sal gain die stat zo rade
id sy vro off it sy spade,
dat is wille des heren myn,
dat van synen wegen dar ouer syn
sy zwene, die des neit en gestaden,
dat sy eit raden vp vren schaden;
myn here is uch gnedich ind goit
die wile ir synen willen doit.
nu hoirt vort: euer wilt myn here,
dat men in synen vromen kere
beer pennynge ind wege tol;
noch me myn here hauen sal
alle die molen ind die assise;
dat weis herman wale der wyse
war vmb myn here it doit:
hie deit it allet vmb goit;
myn here maich it bas versetzen,
dan vischer off weuer, die uch beschetzen.
we euenz malz gilt ein malder,
is hie junger is hie alder,
hie sal geuen seis pennynge euen,
van gersten mois hie geuen seuen.
van myns heren munde sagen ich it uch nu,
men sal't keren an myns heren bu.
dar zo wilt han myn here
seis dusent marck, die men dar an kere.
vort sal hie uch schetzijngen laissen quijt
dat ir eme dys gevolgich sijt.
dys sult ir volgen alle geliche
beyde arm ind riche.>
hervmb murmelden sy gemeine
beide grois ind cleine.
dar na wart euer eyne stille.
< ir heren ich hain uch myns heren wille
gesaicht, durch hoischeit hoirt mch vort,
ich en sain uch numme dan zwey wort,
die sult ir prouen algemeine:
hedde ich zwene rocke an alleine,
ee ich myr eynen aff leis splijssen,
mit gewalt, ich wolde in heuer rijssen
seluer vs dem rucge myn,
sulde hie vmmer verloren syn,
ind geuen die in hauen solde,
e ich in vys ryssen laissen woulde.>
do reiff der selige euerart
van dem buttermart myt der vart:
< hoirt ir heren algemeine
beyde grois ind cleine,
id sy der arme it sy der riche,
dyt roirt vns allen ane geliche;
ir hoirt wail wa it hyn geit,
an't hemde ind an't neder cleit!
balde heym arm ind riche,
wapende uch algeliche!
got selue mois erbarmen dat,
dat men coelne die hilge stat
mit burgen sus vmb hait besat;
dat wir eygen ind beschat
ewelich moissen bliuen
beyde myt kinden ind myt wiuen!
dat men vns schette dat were iet:
hie spricht, der rock enblift vns neit.
gevneirt sy die des beide,
dat men in zo mail intkleide!
balde laist vns myt truwen nu
widder wynnen vns heren bu,
off hie doit vns schetzen ind vain
ind vs allen eren gain!
edel recken ind heren,
laist vns allen dit vnreicht keren!
dat it ie her zo solde komen,
dat der stede vryheit vns benoymen
is, dat moisse gode syn geclait!
ey wie goit were sy weder bejait!
hie vur, do man keiserlicher houe plaich,
als men die burgere van coelne comen saich,
men sprach: van collen komen da die heren!
die wile stoint coelne myt groissen eren.
nu hoirt ir wale, wa it hynne geit:
beide an't hemde ind an't neder cleit!>
her vmb leiffen sy alze male
van der burger huys zo dale
heym ind wapenden sich geliche
beyde arm ind riche.
snel leiff der selich euerart
vp des doms clochus myt der vart,
hie dede luden die welinne
zo sturme, de'n leis neyman ynne
ind zo sent mertin sturtzkoppe,
do leiff mennich myt wreder kroppe,
dar na alle die sturm clocken
daden die vrouwen vs myt rocken
louffen; dorste ich uch vurwair vort sagen,
sy hedden dusent man wail erslagen.
dyt daden der vs verdreuener vrunt
ind dadens den gueden luden kunt,
da sy zo wiere woren bynnen,
dat sy koinlichen hulpen wynnen
weder die portzen van der stat.
der ein sprach:< ich hain vernomen dat
beide rich, arm, grois ind cleine
die portze aneueichtent algemeine
ind die burge willent wynnen,
des sult ir myt in begynnen.
sleit myt vreuden an vre hende,
vr dinck sal nemen goit ende!>
< her bode hait goeder worde danck!
wir en geingen ney so lieuen ganck,
vnse leuen willen wir hude wagen
beyde myt vrunden ind myt magen.
id sal vns billich wesen leit,
dat men so vil unreichtis deit
van coelne der hilger vryer steide
sunder reicht ind sonder reide.
van desen burgen bliuet eygen;
wir sullen hude myt den viegen
beyde myt richen ind armen steruen,
off wir sullen hude die verderuen,
die die stat sus willent enteruen;
doch behalde in got alle dat leuen!
wes vns gunnen die da vppe syn,
got do it hude an in seluen schin.>
sus geinck it allet an ein iagen;
men in saich neymen da verzagen;
wat eynen boiche moichte dragen,
junck, alt, grois ind cleine,
dat leiff zo den portzen wert gemeine.
men saich die stat vp ind zo dale
menich dusent man gewapent wale
mit den sy quamen zo den porten,
die schos, slaich, noch worp entforten.
nochtan der ein den anderen saich
geworpen doit, hoirt wie hie sprach:
< drait hin! hie sal wail genesen!>
hie en leis syn sturmen dar umb neit wesen.
beltlichen geingen sy zo den duren
van den burgen, wat in was zo voren,
vp hacden sy ind slogent neder.
sus wonnen sy menlichen weder
mit helpen irre edelre burgere
veirzein portzen sonder kere,
dese wonnen sy alle vp eynen daich,
dat manich myt ougen ane saich,
sunder vurrait, ind veingen
die vp zo verre geingen.
were alsulcher stryt begonnen
ind also menche burch gewunnen
van al kirstenheit vp heydenschaff,
men solde da vmmer sagen aff!
der goede got ire ere ermere
der vissverdreuenre burgere!
die wile men zo den portzen streit,
gewapent quamen sy bereit
mit den heren van oirburch
ind vielen vur die ouerste burch,
die vaste was ind al vmb grauen,
men saich sy starcke vurburge hauen
mit dryn wich husen vmb besat,
dat ein ouerbein was al der stat,
gezynnet wail was die mure,
dat irme liue wart zo sure
die van eirst dar vur quamen
ind an dem liue schade namen.
die burch sy was gemannet wale,
da wart manich roit ind vale.
sere schois men aff myt den pylen,
de myn en saich men neymen ylen,
sy geingen zo sturme algemeine
koinlich grois ind cleine,
sy heuen die mure ind ouch die portzen,
der dynge sy en geyne en vorten,
die men vp sy moicht begynnen,
die burch wolden sy vmmer wynnen.
men warp sy so myt steynen groit
dat sulche veilen neder doit;
nochtan dat die eyne doit da lagen
ind it die ander ane sagen,
neit anders sy dar zo en daden,
mer dat sy ouer die doden traden,
schusse, worp, stiche noch stein
der enforten sy egein;
sy hewin locher durch die dure
ind erslogen wat da was vur.
do dat er mathis ouerstultz saich,
hoirt wie die koene heilt sprach:
< ir heren soilen wir dat vurburge wynnen,
wir sullens alle ein anders begynnen,
wir moissen stygen in zo den zynnen
willen wir dat vurburge wynnen;
balde die vns goedes gunnen
ind die ere ind prijs willent wynnen,
hoilen vns die leideren van den kirchen,
wir sullen hude wonder wircken!>
also scheir hie dat wort gesprach,
hundert leideren men komen saich.
do men sy satte zo den zynnen,
zo hantz saich men vlein die en bynnen
vp der burch zo den duren in;
alre eirst en daden sy me noch myn,
sy clummen reicht in myt der vart,
williger volc ney in gewart:
der guede wille maicht vromen man!
< we gueden vader ye gewan,
sprach der greue er herman,
die werue hude prijs ind ere
ind dencke, we syn vader were
hie voir in vryheit ind in eren.
neyman en darff sich erueren,
got selue wilt vns eren gunnen!>
men saich die portzen alle gewonnen,
do pinde sich mallich an't vurveichten
dat sy die stat in vryheit breichten,
do hewen sy myt gewalt weder,
der burge turne worden gevalt neder,
do worpen sy her vis der burch
so sere zo den durren durch,
dat die vordersten dar neder lagen.
also scheir dat die eichtersten sagen,
mit der vart sy ouer stegen
ind zo den doren kregen.
do sprach her rutger ouerstultz
eyn coin junck man ind stultz:
< it were der stat van coelne eyn kaff,
sloge men irre ein dusent aff!
durch got en doit noch me noch myn,
mer drynget mich vur zo der doren in
ind ane worde ich geworpen neder,
neyman en kere durch dat weder!
drynget myt der drucht zer duren durch,
alsus gewynnen wir die burch.
ich sein wale, so myr got der goede,
die van der burch sint werpens moede,
sy sint verzait die da vppe sint,
die burch wonne wail ein kint.>
sus drungen sy ind waichden ir leuen,
die burch die wart in vp gegeuen,
dar zo gauen sy sich geuangen
die da zo gewer hadden gegangen.
die burch besatte die stat weder.
der steyde mure, die da neder
an der burch zebrochen wart,
die geinck men maichen myt der vart.
men en saich ney schoinre wer
hie gedain, noch ouer mer,
dan vp der burch vnmanich man
ind verloren sy nochtan.
da weder vart alle die werelt durch
ind soicket der geliche van airsburch,
die die selue burch da wonnen,
men en sal ir neit vinden kunnen.
sy spraichen do sy die meiste pyn leden
ind irs lijffs in anxste streden:
< wir sullen hude dar vmb steruen,
off wir sullen vnse vryheit weder weruen!>
got ere die van nederich,
want sy lewen wale geliche
quamen zo der seluer wile
vur die burch neden by ryle
zo velde; en buyssen ind en bynnen
saich men sy vmb ligen begynnen.
sy daden den van der burch kunt,
worde enich man vnder in gewont
van in zo der seluer stunt,
id were der arme off der riche,
sy heingen sy alle sicherliche.
hie myt ich dese rede kurte.
vp eynre karren quam die van hurte
ind er peter van dem kranen.
sy begonden die van der buch manen,
dat sy die burch vp wolden geuen
off nemen irre beider leuen.
her peter der boitschaff so vele genois,
dat der ein van der burch in schois
in synen haltz dat hie verdarff
ind des derden dages starff.
ouch wes der lijff hie aue verschult,
der selen mois got wesen holt!
dry dage laich men vur der burch,
men vnder groiff die muren durch.
do dat die van der burch vernamen,
in also groissen anxt sy quamen,
dat sy vro woren aldamede
dat sy verdingden lijff ind lede.
die stat der burch sich vnderwant
myt groissen vreuden altzehant.
we saich je so wonderliche
eyne vrie stat in eynchen riche
mit burgen also vmbsat,
als coelne was die hilge stat,
ind weder reicht also betwungen?
erlamen moissen noch die zungen
die dar zo hulpen ind reyden!
wie dorsten sy sich des geneiden!
sint got, de alle dinck vermaich,
id so geuoge vp eynen daich,
dat die van coelne arm ind riche
ane voichten ane geliche
der burge veirzein ind wonnen,
als in got selue wolde gonnen,
sunder vurrait sy die veingen,
die vp in da zo wer geingen.
dar na vp den derden daich,
als ich dat beste geprouen maich,
die burch die neden stoint by ryle
die gaff men vp in kurter wile
durch lijffs noit; hetz ieman schande,
dat wissen wale die van dem lande.
wie hait des strydes nu den prys?
zo coelne en is neyman so wijs,
ain were hie ein meister van parijs,
hedde hie den stryt ane gesein,
hie en hulpe myr der wairheide gein,
so wale voichten sy alle geliche
beyde armen ind richen,
dat in eyman hedt alleine,
sy en hedden alle gemein.
coellene dancke aller eren gode!
bys vnderdain syme gebode,
die dich an dem cruce erloist,
hie is worden dir zo troiste
ind hait dich truwelich erloist.
setze vort an in alle dynen troist,
beuele dich der driueldicheide
ind syner moder beyde,
der reiner mait sente marien!
dyne dinck solen alle wail gedien,
la van allen ouermoede,
so kompt dir alle dyn dinck zo goide.
wilt ir vur vianden genesen,
so sult ir vort eindreichtich wesen.
samen hait ir die stat gewonnen,
ir sult uch samen godes gunnen;
portzen ind burge beide
des is sulchen manne leide.
do der busschoff dat vernam,
hie wart trurich ind gram
dat die burge woren verloren.
hie intfeinck des so groissen zoren,
dat men in dar na menchen daich
van hertzen vro ney en saich.
hie saichte vrunden ind magen,
hie solde syn leuen dar vmb wagen,
off hie wreche synen anden
beyde zo schaden ind zo schanden
vp die van coelne alle geliche
beyde vp arm ind vp riche,
moicht eme ouch eman dat besein,
dat eme syn wille moicht geschein,
hie wilt eme dienen al syn leuen
ind guedes also vele geuen,
dat eme bis an synen doit
nummer en worde goedes noit.
do sprach der van vitenkouen:
< here noch kompt irs alle enbouen!
besent alle vre deinst man
ind allet dat uch guedes gan
ind treckent myt eyme starcken her
her vur coelne; sonder wer
sal uch sulche ere da aff geschein,
die ir lieuer mogit sein,
dan die uch here eyne riche gaue
geue, dan ir wirt der eren aue.
dry dusent marck gewegen starck
here die solden vr syn alleine,
dar vur ze nemen dry steyne;
durch dat doit mynen krancken rait,
ir seit dat it uch zo dem besten gait.>
< ich mois volgen vren rade,
ain solde hie myr gain zo quode;
hie is myr noch maisse wale ergain!>
< here dat hait ir uch selue gedain.
der worde swige mir stille,
want ich spach zo uren wille.
mynen rait den hait ir wail vernomen;
doit vren schriuer vur uch komen,
doit allen vren mannen schriuen,
willen sy in vren hulden bliuen,
dat sy myt den wapen en komen
vur coelne, da uch sint benomen
vre burge, portzen, myt vrre stat,
dat sy uch helpen wrechen dat.>
als die van vitenkouen sprach
algader it also geschaich.
der buschoff gaderde menchen man,
eyn michel her dat hie gewan
da veil hie myt vur coelne neder,
hie wainde die burge wynnen weder.
die landis heren dat vernamen,
zo coelne sy gereden quamen,
van lutge busschoff heinrich
ind der greue van gelre houen sich
zo dem ertschenbusschoue irme heren
ind ander vil landis heren
saich men da wert ryden
zo den seluen zyden;
sy boden eme vil gude daich.
< syt willekome!> hie weder sprach.
syne wort da neyman bas en kunde
dan der greue van gelre. der begonde:
< leit is vns here vr weder moit,
als moisse vns helpen got der guede;
so wat die stat hait misdain,
gebeit ir't, dat laist vns verstain.
vinden wir sy des in geinre scholt,
van reichte syn wir uch so holt,
sy sullen zo vren willen bliuen,
off wir helpens uch verdryuen
ind ain hedden sy neit misdain,
sy moisten zo vren willen stain.>
< er greue vre helpe versage ich neit;
van coelne is sulch laster gescheit,
mir sule guedes ind leuens gebrechen,
er greue ich sal mich ey so wrechen,
men sal dar vmmer aue sprechen.>
< here sait wat uch sy misdain;
laist vns na besseringen stain.>
< als men ir zwentzijch hanget sijt,
den eirst ist parlamentis zijt.>
< here wir syn vmb goit komen
vch zo eren ind zo vromen,
vnser worde en hait geynen ouel moit,
so wat wir sprechen dat is vmb vr goit,
eyne want steit entusschen uch ind in,
die en leist uch doin me noch myn.
here durch got laist uch geraden!
enhoirt neit vngetruwe quaiden;
vp myne sele ich sal uch sagen wair,
ain leicht ir vur coelne seuen jair,
dat sain ich uch sonder vair,
ir en moicht eme schaden neit ein hair!
ir sult dat mynste zo dem meisten
wat sent peter maich geleisten
verzeren, e ir sy moicht gewynnen
dat spreche ich here myt vrre mynnen;
durch dat volcht rades, lieue here,
ir sold es hauen vrome ind ere;
laist vns bewerden myt der stat,
wir sullen't brengen wail in dat,
it sal uch sicherlichen komen
beyde zo eren ind zo vromen.>
der busschoff van lucge sprach dar zo:
< ich wene landis heren en gein en do
eyt anders here, wilt ir't keren vp in,
dan dat uch kome zo erin.
here ich sal uch sagen wair
ich lege hie xxx off xx jair,
off ich die stat neit en gewynne,
so vare ich doch myt laster hynne.
die guden rade volget in zijt,
hie blift gerne aichter ruwen quijt.
durch dat doit myns broder rait,
ir en dait uch ney so goide dait.>
< her busschoff, so kere ich't vp uch landis heren,
so dat ir't maicht na mynen eren.>
da myt der greue van gelre sprach:
< here dat is uch ein selich daich!
here nu geloift vns da by,
wat wir maichen dat it stede sy.>
< myne wort wil ich uch stede halden.>
der greue begonde sich erbalden:
< here nu sult ir myr sain,
wat clagen ir vp sy wilt hain?>
< gerne ir( er?) greue, ich wil uch sagen
wes ich mich vp sy beclagen:
ich wolde scheffen hain gesat
in sente peters vrie stat,
zo deme benamen sy myr dat;
als ich sal sagen vp der stat
bru pennynge ind wintol,
weder spraichen sy also wol;
burgermeister ind amptman
weder spraichen sy nochtan;
sy weder spraichen myne assise,
dat hoirt herman wail der wise,
dar zo myn burge ind myn portzen,
die sente peters lude worten
vur hundert jaren hie bevoren,
da ich here byn aff gekoren,
dat haint sy myr aue gewonnen
die mir eren neit en gunnen,
her greue, de mich kosten me
dan seis dusent marck; dat doit mir we
ind haldent noch myn volck geuangen
mir zo laster ind zo schanden.
die nidige verdreuen burgere
woruen mynen laster sere
ind hulpen die burge wynnen
ind sint zo coelne bleuen bynnen,
vp mynen laster synt sy bleuen
ind haint myn vrunt verdreuen
ind al ir goit gerobit aue,
dit is die clage die ich vp sy haue;
die schade de myr is gescheit
engulde men myt dusent punden neit.
er greue dat'z mir ein michel schade,
men besey we men myr den bestaide!>
< here ich hain uch wail verstain,
wir willen vmb dit beste gain,
en tusschen uch ind en tusschen in
weruen wir ere ind vr gewyn.>
men sal den van vitekouen
durch guedis radis vil louen;
hie runde dem greuen durch den munt:
< myn here en neme is neit zweilff dusent punt,
her greue nu geit her myt gesunt,
want dese mere is uch wail kunt.>
der greue sprach vp gerach
ind zornlichen in ane saich:
< ir goit man, halfon essent broit,
den is nochtan mit brodis noit!>
sus keirden die landis heren
weder zo den burgeren.
do sprach der greue van gelre vort
weder die stat irre alre wort:
< got geue uch ir heren guden daich,>
der greue vur sy alle sprach.
der rait ind scheffen alle geliche
ind die gemeinde arm ind riche
gruten van lucge den busschoff:
< got moisse's here sin geloff,
dat ir wilt zo vns komen
beyde zo goide ind zo vromen,
ind al gemein uch landis heren,
got van hemel moisse uch eren!
wir hoffen dat vre ewelich gerne sie,
dat der steyde reicht geschey;
wir bidden uch vlelich junck ind alden,
dat ir vns helpen wilt behalden
vnse vrieit ind vnse alde reicht,
dat vns busschoff engelbreicht
vnser aller here bricht alle dage,
dat maicht vns degelichis clage;
wat vns dat riche hait beschreuen
ind her syn in gewer bleuen
van vunffzijch ind hundert iaren,
als wir't wale mogen offenbaren
mit hantveste ind myt geschrichte,
van scheffendoym ind van gerichte,
van tolle ind van geleide
ind anders der stede vryheide,
die wir hauen van dem riche,
als ir heren alle geliche.
die vns vrien solde ind eren
ind vnse vnreicht mit dem liue keren,
den sijt man't alle zijt brechen.
were dat wir dat dorsten sprechen:
hie solde syn nist node verderuen
ind hie it synen kinden eruen.
wie hie vns smelichen vntere,
hie is doch vnser alre here,
geue got dat hie vns besser were,
id were syn vrome ind ouch syn ere.
durch got ir heren ind durch gnade,
vmb vnsen deinst vroy ind spade,
helpt vns myt liue ind myt rade,
dat hie vns laisse in vnsme reichte,
wir dienen eme gerne als syne kneichte;
deit vns der busschoff engelbreicht
weder in alle vnse reicht,
dat uch dar vmb duncket goit gedain,
dat willen wir willich ane gain.>
der greue van gulge hie myt began,
der worde ein durlistich man:
< ir heren, zo sus gedanen spele
en vromet vnnutze wort neit vele;
men sal entlich die wairheit sagen
ind der logen neit gewagen;
dar na dat men dat beste sijt,
sal men brechen bosen stryt.
der busschoff vnser alre here
beclait sich van uch sere
van schanden, laster ind van schaden,
des ir uch gerne mucht intladen.
so clait ir van eme weder.
dit wille ich allit liegen neder,
wilt irs in myme rade bliuen;
ich willen synen vnmoit gar verdryuen.
men spricht it sy vnreicht off reicht:
linden here verwint eygen kneicht;
her vmb en sult ir neit verzagen,
dat ich alsus dyt bispel sagen.
doit mynen rait, it is uch goit,
ich breche vrre beider vnmoit.>
< here ir sijt burger vnser steide,
beide it geit reicht ind reide
dat wir doin al vren rait
mit worden ind myt der dait;
wir durren wail an uch here
setzen beide lijff ind guyt ind ere,
durch dat versprecht vns die sone
ind wat vns dar vmb ste zo done.>
< gerne ich willens vur ramen
ind en denckens mich nummer schamen.
ich wille, dat aller eirst myn here
die vys verdreuene burgere,
die busschoff coinrait vp me sale
mit vrdele, versteit ich wale,
verzalte ind laichte vredelois
want hie den has vp sy erkois,
dat der busschoff engelbreicht
do weder in ire alde reicht
ind vort die stat laissen in der vryheide,
die ire keiser ind conynck beyde
haint beschreuen ind gegeuen,
dat hie in die laisse alle syn leuen
ind lais die stat in sulchem reichte,
als sy was vnder busschoff engelbreichte
ind ouch vnder menchen busschoue,
dat hie dat swere ind geloue
beyde besegelt ind beschreuen
ind vmmer in der vryheit bleuen.
ouch wat dat coste, dat leit wale,
in sult is volgen alze male.>
< dat sullen wir sonder weder sprechen,
wat ir maicht, dat en sal neyman brechen.>
hie myt voren die landis heren,
wa sy hene wolden keren.
< here wir syn her zo uch komen,
die stat hain wir vp vns genomen,
sy deit wat wir sy heischen doin,
da myt laist ir sy geroin.>
< wes die stat uch dat getruwen
dat solde ich node an uch schuwen.>
< here so doit vns beschriuen
dat it stede moege bliuen,
wat wir vnder uch besprechen
dat men't neit en moge brechen.>
< gerne, sprach busschoff engelbreicht,
id is wail redelich ind reicht.>
do dis die heren sicher waren,
die sone daden sy offenbaren
dem greuen van gulge zo der stunt;
irre beider werre was eme kunt.
do der greue der worde began
als ein wijs gezogen man:
< here er busschoff engelbreicht,
dat wir uch vorderen dat is reicht,
dar vmb syn wir her komen,
dat wir uch eren ind vromen.
here die stat sy sal uch geuen,
dat ir sy vurdert al vr leuen,
seis dusent marck zo einre zijt
ind alre vnducht laissen quijt.
wat hie beuoren sy gescheit,
des en sult ir vurbas vurderen neit.
ir sult zo coelne varen in
vp uren sal noch me noch myn,
dar sal die stat vur uch gemeine
komen beide grois ind clein.
dan sult ir, busschoff engelbreicht,
sy weder doin in ir alde reicht
die vysverdreuen burgere,
des gewint ir vrome ind ere.
ir sult die stat laissen in der vryheide,
die ire keiser ind conync beide
haint her besegelt ind beschreuen
ind van alders her is bleuen
ind ir geluwen haint dat riche,
dat is vre ere sicherliche;
als ir sy doit vrdels vragen,
dat sullen sy uch na reichte sagen;
sy sullen uch zo allen zijden eren
als iren reichten lieuen heren;
zo bunne ind zo nuysse soelen sy
heren wesen tollis vry;
hie myt sult ir alre veden quijt
wesen beyde nu ind zo alre zijt.>
< her greue, ain ist myr't swair zo doin,
nochtan wille ich halden die soene.>
sy wart voluort vp dem sale
ind is gehalden maissen wale. -
want do hie dat gelt gewan,
zo rome wert varen hie began
vmb syn palliom; dat was dat wort,
do hie quam vur den pais vort,
hie began dem paise sagen
ind myt weynenden ougen clagen,
wie die van coelne( eme) algemeine
beyde grois ind cleine
in vs der stat hedden verdreuen,
eme were grois noch clein bleuen,
sy nemen't eme myt gewalt
ind hedden syn huys neder geualt
ind syne burge eme aff gewonnen,
men en solde neit gezellen kunnen
den schade, die eme were gescheit.
< i'n maich des lasters bergen neit,
here vader; sy twungen mich,
dat ich soenen moiste den kreich
ind moiste in sweren ind beschriuen,
dat ich ir vrunt solde vmmer bliuen.
ich bydden uch vader als mynen heren,
dat ir myr helpt dyt vnreicht keren
ind her vp myt myr wilt dispenseiren
ind alle myne geloifde reuozeiren.>
der pais vnse geistliche vader
geloifte syner worde alle gader,
hie dede wes in der busschoff bat
ind gaff eme brieue vp die stat.
wie nu truwe prouen kan,
die sy wie men die brieue wan! -
alsus so quam der busschoff weder,
hie laichte sich zo dem brole neder,
hie enboit der stede syne vnhulde,
dat hie sy van des pais wegen bannen sulde,
sy en leichten't myt gelde neder.
sy en boden eme da weder,
dat hie geue e der steyde scholt,
war vmb dat hie ir were vnhult,
dat hie dat leis verstain;
wa sy ain hedden misdain,
sy woldens bliuen in vrunde rade
ind besseren vp gnade;
so wat vrunde hie des dorste getruwen,
den en wolde die stat neit schuwen.
alsus so sante hie synen broder
eme an geboren van syner moder,
heren philippum van houolz zo der stat,
die anders neit en sprach, dan dat:
off sy sins heren hertze wolden
hain, dat sy dat gelden solden
mit nuynhundert marcken ind mit dryn,
der en wolde hie laissen me noch myn.
dyt gelt dat daden sy eme geuen
dat sy moichten myt vreden leuen.
sus quam der busschoff, den ich nome
ailbreicht, vp dat capittel van me dome
vur die pafheit algemein.
des paifs brieue grois ind clein
die moiste men van in ceryssen.
hie sprach:< myn here en sal nummer gewisen,
wat eme die stat herre hait misdain
laist hie varen ind bestain;
hie in sal nummerme gewagen
noch van der stat sich beclagen,
dyt sal hie sweren ind beschriuen
ind mois die sone stede bliuen
in vrkunde der priore altze male,
ind ir scheffen gedenckt dis wale,
myn here helt sy sonder fale.>
do dit allet was gescheit,
der busschoff hoirte ein nuwe leit
syngen ein ander vogelgin:
< her busschoff, wilt ir here syn
van coelne der stede, geliche
ouer arm ind ouer riche
neit langer dan al ur leuen,
dar zo wil ich uch rait geuen.>
< ia, sinck ane vogelgin,
ich willen dir geuolgich syn.>
< vart in zo coelne vp vren sal
ind doit dat ich uch raden sal:
sijt zwene dage da vppe off dry
ind we uch heymlichste sy,
doit zo uch komen al verholen,
ire wapen soelen syn verstolen
al den luden zo der stunt,
sy en soelen neymanne syn kunt;
doit sagen dat ir hait gelasen,
men en sal neyman vur uch laissen.
dar na sal men grois ind clein
doin komen vp den sal gemeine,
ir wilt sitzen zo gerichte
ind vp den hoff luden gedichte,
ind doit men vren broder kunt,
dat hie da sy zo der seluer stunt
mit luden die dar zo dogen,
die uch in noden helpen mogen;
die blois dan vur gerichte stain
ind weder uch haint misdain,
moicht ir ain anxt laissen vain.>
des radis was der busschoff vro
ind dede reichte also.
do der van valckenburch in coelne quam
ind syne herberge nam,
die stat hadde wail vernomen,
hie solde myt den wapen komen.
kome hadde hie neder sich gesat
ind wart geuangen van der stat;
mit sessen, drin ind mit vieren
begunden sy sich ye bartieren;
wat myt eme komen was aldar,
men en wart ir eins neit gewar;
sy woren kone als die muys,
die sonder iagen vlut vs dem huys.
der busschoff hie geureischit wale
alda hie sas vp dem sale,
wie it myt dem broder stoint;
hie dede als die wisen doint,
hie heis den sal vaste besleissen,
hie en wainde der meren neit geneissen.
do men dit volck slois vp dem sale
id beueil eme maissen wale.
da wart gedain sulch katzen sprunck
van luden beide alt ind iunck
zo den vinsteren vs ind sprungen neder,
maisse sere ilden sy weder,
sy wainden geuangen syn ind erslagen,
alsus begunde sich malich clagen.
der busschoff sprach:< hoirt mich ir heren,
ir en sult uch neit erueren,
ich sal van uch gain mich beraden
in des lantgreuen kemenaden.>
men slois die doren ouer al,
sus rumde die gemeinde den sal.
die stat sich hie en bynnen bereit,
des dages en daden sy eme neit;
doch want die sone was zebrochen,
der busschoff ailbreicht hadde besprochen
en tusschen dem busschoue ind der stede,
want sy der busschoff rouuen dede
zo andernaiche ind ouch zo bunne,
< seit wes vns der busschoff gunne,
sprach zo der stat der stede rait,
it is vns en kranck zoverlait
dat vns vnse geistliche vader,
die here is vnser alle gader,
wat hie vns swirt off beschrift
dat hie des ein logener blift.
so we vns anders wolde schaden,
hie en soldes zo reichte neit gestaden;
nu is hie der gyn alleine
die vns roift algemeine.
wir gelden vreden weder in,
ind hie en leist vns me noch myn;
wir hain syne hulde ind syn hertze
als die den ail hait myt dem stertze.
mallich see wat hie dar zo rade,
hie en deit vns vrede noch gnade;
id is geweist noch her syn sede,
als hie vns helt dry dage vrede
ind zweilff hundert marck dar vmb genam,
des veirden dagis wirt hie vns gram;
want hie is des sicher ind gewis,
wanney hie myt vns zweyende is,
dat hie mois hauen vnse goit;
nu seit ir wat ir her vmb doit;
sullen wir't iet langer dryuen,
wir sullen arme katiue bliuen.>
do reden beide iungen ind alden,
dat men busschoff solde halden
so dat men syn sicher were
ind nemen iren here,
dat hie die stat leis geroin
ind den rouff wolde weder doin,
die ere ze bunne were gedain
ind die soene neit en leisse stain,
als busschoff albreicht sus hadt gesprochen,
durch wes wil hie die hedt gebrochen,
so sy kunt were al den prioren,
wie lange hie sy sus wolde doren,
sus en moichte mens neit laissen vur schanden,
die stat en moiste den laster anden
ind ouch den schade sonder reyde
ind rouff, den vp sy der busschoff dede.
sus geingen die besten zo me sale
da sy den busschoff wisten wale.
sy spraichen zo irme heren:
< ir en sult uch neit erueren,
sonder zorn ind vnuerbolgen
sult ir here vns hynne volgen,
ir sult goitlich myt vns gain,
die stat sal uch laissen verstain
vil vnreichtis dat ir is gedain.>
id behade dem busschoff maise wale,
noede geinck hie myt zo dale,
doch geinck hie neder van dem sale,
als ich uch bescheiden wale.
id were eme leiff, it were eme leit,
hie wart zo me ros ind huys geleit,
da was hie veirzein naicht myt gemaiche.
vmb alsus gedanen saiche
die landis heren dit vernamen,
zo coelne in sy gereden quamen.
van lucge der busschoff heinrich
ind syn broder an namen sich
entusschen dem busschoue ind der stat,
wie sy moichten soenen dat
ind dar zo helpen ind raden,
dat sy myt vreden ind gnaden
leiffden samen ind myt mynnen,
da moichten sy ere aue gewynnen.
mit synne siit al dar zo dreuen,
dat si is an veir heren bleuen.
der busschoff van lutge was ir ein;
deser veir en is egein
i'n wille uch sagen wie hie sy;
der greue van gelre der ander was,
da moicht ir in bekennen by;
den derden den men dar zo las,
dat was ein ritter vysserkoren,
eyn greue zo loin was hie geboren;
dat veirde was greue engelbrecht
van der marcken, die gerne reicht
her hait geuordert al syn leuen,
des is eme noch goit wort gegeuen.
dese veir saissen vnder in,
die stat en solde me noch myn
deme busschoue zo sonen geuen,
dat hie myt vreden solde leuen
sicher vort al syn iair,
ain weir't der stat ein deil ze swair,
dan veir dusent marck zo eyner zijt.
sus bleiff der busschoff ind syn broder quijt
van valckenburch myn here dederich.
alsus die stat versoinde sich.
blift die sone wail behalden
des sal goit gelucke walden!
also scheir der busschoff ledich wart,
men galt eme myt der vart
van den veirdusent veirzeinhundert.
synt dede hie des menchen wonder,
nochtan dat eme die burgere gulden
ind leisten, als sy van reichte solden,
hie warp vp sy synen has,
noch en voir hie des ney debas.
men bereyde eme syn pert
ind voir zo dem brole wert.
als scheir hie zo dem brole quam,
nu hoirt wes hie sich ane nam.
hie dede nuwe brieue schriuen
ind nuwe botschaff dryuen
heren anselme van instingen,
die archlistich was van menchen dingen.
node spreche ich ane syne ere,
men sprach, hie were ein verredere.
hie quam zo coellen in gereden
ind voir wail na verreders seden.
die bruderscheffte hie besante
ind die men meister da aff bekante
van der gemeinen alle die besten,
da men eniche maicht ane wiste,
dat sy heymlich zo eme quemen
ind vruntlich syn wort vernemen.
alle samen quamen sy vur in,
hoirt hie syner worde begin:
< ir heren sijt gode willekome!
ich werue vre ere ind vren vrome,
nu nempt hie myns heren brieue,
truwelich deinst ind sine lieue
ind deit uch vys synen munde verstain,
hie en wille uch nummer aue gegain
vmb die truwe die ir eme hait gedain.
nu doit myns heren brieue lesen;
wilt ir eindreichtich myt in wesen,
hie wilt myt uch genesen ind steruen
ind na vrre ere weruen
weder die ouerstoiltze burgere,
die uch en laissent goit noch ere.
nu doit uch beduden den breiff,
doit synen wille, it wirt uch leiff.>
der breiff wart gelesen alda
ind wart gedoit zo hant dar na.
der busschoff grote die broderschaff gemeine
ind die gemeinde grois ind clein,
ind enboit in in synen brieue
truwelichen deintz ind syne lieue.
< eyns dinges wondert mich sere,
sprach der breiff vur synen here,
dat ir gewalt lidet van den genen
ind als kneichte moisset dienen,
die uch goedes ney en gunden,
dat ir van den wilt syn gebunden;
sy en durst neit anders dan vr bloit
ind vr ere ind vre goit;
sy knagent uch reicht vp den grait,
dar vmb hain ich uch mynen rait
gesant van instingen den edelen man,
die uch vil wale geraden kan.
wat hie uch reit vp die burgere,
seit is an mynen lijff ind an myn ere,
sprach der breiff vur synen here,
truweliche sal ichs bestain,
ich en wils uch nummer affgegain.>
do der breiff gelesen wart,
sy begonten rait vragen myt der vart
heren anselme van instingen,
want hie listich were an allen dingen,
dat hie in rede, wie sy betwungen
moichten myt enichen vugungen
die vil stoltze borgere,
die in aue nemen goit ind ere.
nu hoirt wie hie weder saichte
do man't alsus an in braichte:
< ir heren ir sult eyndreichtich syn wesen
wilt ir samen vur in genesen;
hait vnder uch allis dingis hale
ind sament uch ze male
beyde myt kneichten ind magen;
wat eynen boge maich dragen
ind uch neit aff en maich gain,
die doit myt truwen uch by stain.
ir sult eynen dantz vp eynen dach besprechen,
den sullen sy willen zo brechen,
off myt beden uch anegain,
dat ir den dantz laist bestain.
dan antworden: « harde gerne! »
doch en steit is uch neit zo entberen.
last vmmer den dantz geschein,
ir suldes vren willen sein.
vrre sal syn hundert weder eynen,
en laist neit leuen irre geynen
alsy den dantz uch willent keren,
dan so wenent sy uch interen.>
alsus wart der dantz besprochen.
die burgere hedden in gerne zebrochen
ind baden die heren van den kneichten,
dat sy den dantz aue leichten
ind sy widder moides leissen vry,
sy woldens vmmer verdienen weder sy.
< gerne weren wir myt vreden
so dijs dantz bleue vermeden.>
die meister van den broderschaffen
antworden als doren ind als affen:
sy en moichten irre kneichte neit betwungen
van dantze noch van geynen dyngen.
ir wort woren so menchueldich,
sy en weren der kneichte neit geweldich.
do spraichen die burgere alle geliche:
< also helpe vns got van hemelriche!
id sal vns syn van hertzen leit
ist dat it an ein stryden geit,
want wirt hude vnse vruntschaff gescheyden,
id ruwet die eyne van vns beiden!
also behalde vns got hude vnse ere,
als mallich gerne hude were
van vns myt vreden ind gnaden
mit uch. nu'n kunne wir uch neit geraden!
dat die stat eindreichtich were,
da queme vns goit aff ind ere;
nu sein wir waile, wir moissen gescheiden;
na reichte helpe vns got vns beiden.
nu sijt ir myt vns euen heren
ind wilt vns vre kneichte doin interen.
is dat it wale myt vns geit,
it wirt vns namails lichte leit.
gein wir ind wapen vns gereit,
want it vns an vnse ere geit.
laist vns menlich vur vns sein,
got sal vns ere doin geschein,
want wir myt vreden gerne weren,
des sal got vnse heil ermeren!>
in beiden syden wapenden sy sich
alse zo veichtene den wich.
die weuer stercden ir kneichte
weder die edele gesleichte,
dey her komen sint van vryer art
synt dat coelne alre eirst kirsten wart.
doch vmb vrede ind gnade
worden die burgere des zo rade,
dat sy heren rutger den edelen vait
sanden an der broderscheffte rait,
dat hie sy durch godes wille bede
ind vil oitmoitlich in vlede,
dat sy den stryt wolden begeuen
ind myt vreden wolden leuen;
weir in iet mysdain van den burgeren,
sy wolden't besseren zo eren eryn.
der vait hie vlede in ind bat,
als in die burgere van der stat
hadden gebeden truweliche,
dat sy durch got van hemelriche
eren vnmoit hyn leichten
ind stuyrden eren kneichten.
< ich hain die burgere so gesprochen,
haint sy irgen myt weder uch zebrochen,
sy sullen't vp uch seluen keren
ind uch besseren zo vren eren.>
< her vait doit hene dese reyde!
vnse kneicht en doint neymans bede,
wir sullen hude myt vnsen kneichten
vp sy getruwelichen veichten.
vnse wapen hain wir ane gedain,
gein wir ind last sy vns bestain.>
der vait geinck danne sonder ende,
men geleis als men syn neit en kende.
do der vait ind die sine van in geingen,
hort wie sy eren rait ane veingen:
< als die burger syn verslagen,
wyff ind kint solen wir veriagen;
gein wir, laist vns ire erue brechen,
sus soelen wir vnsen ande wrechen!>
dyt erhoirte ein goit getruwe man
van me kreichmarte her iohan,
die vil balde gelouffen quam
vp den aldenmart ind vernam
wa er bruyn hardevuyst da were.
hie vant in ind sprach:< lieue here,
wes mert ir? men wilt uch goit ind ere
nemen ind zo dode erslain
noch hude; als dat is gedain,
willent sy vre kint myt vren wiuen
lesterlich vs coelne dryuen.
dyt hoirte ich die weuer ietzo sprechen;
sy willent vp der stat vr erue brechen;
ir en keirt it balde myt der hant,
ir blifft erslagen ind geschant.>
her bruyn snel syn boden sante
wa hie vrunt off mage bekante,
dat sy balde gewapent quemen,
ey sy sy in eren husen nemen
die weuer myt eren vulen kneichten,
die da quemen ind sy ane veichten
woulden, doden ind verderuen
ind doin sy lesterlichen steruen,
ir kinder myt eren wiuen.
sus geinck men iamer dryuen.
do sy dese mere vernamen,
vp den aldenmart sy quamen
eyn deil zo voisse, ein deil geredin;
reicht na ritterlichen seden
saich men sich die burgere scharen
ind zo vienden wert varen;
gezogen ind goider teiren
saich men sy volgen iren baneiren,
der was anderthalffhundert.
we is die de des noch neit en wondert,
dat men sy vnuerzait saich gain
ind wail vunftdusent man bestain!
ind is harde selden gescheit,
men in sal is namails gelouuen neit.
sy trecden koinlich bys sy quamen,
da sy die viande vernamen.
also scheir sy die ane sagen,
reden sy sy an sonder tragen.
van hoinbusch myn here renart
reit sy ane myt der vart.
men spricht ein dinck des sijt gewis:
< wale an gerant halff ueichten is!>
vp kreichmart wart die stryt begonnen,
da die burgere den eirsten sege wonnen,
weder vunffdusent zweyhundert man.
seit wie got selue segen kan,
ind die deme hie des segen gan,
dat was die die in wan.
do die burgere heilden ind streden,
quam her willem van poilheym gereden
ind clade vil iemerliche
gode vur van hemelriche:
< na, sprach hie, ir edele burgere,
ezo nymt men myr goit ind ere!
die van oirsburch gemeine
sturment myn huys grois ind clein.
ir en helpt sy myr vp der stede keren,
sy sullen myr wijff ind kint interen;
vmb dat goit were mich clein,
beheilde ich wijff ind kint allein.
der is wail dusent off me,
vurseit uch wie men sy beste!>
do sprach her gotschalck ouerstultz:
< der sege is hie so na gewonnen,
wilt vns got geluckes gunnen,
de vns noch gehulpen heift,
so en schait vns neyman de nu leift!>
do sprach der iude daniel:
< so laist hynne ryden snel,
laist vns strydes myt in begynnen
e sy den baldeis da gewynnen!>
do sprach her gerart cause ind symon moirart:
< laissit vrolich vns hude myt der vart
myt heren willem hynne ryden,
koinlich vp vnse viande stryden.
men spricht zo bispel ein wort:
« werenden henden helpe got. »
wilt got vns reicht myt vns wagen,
wir soilen so menchen viegen maichen,
synt sijs neit en willent syn verdragen,
men sal da dusent iair aue sagen.>
sus reden myt heren willem danne
irre vunffzein deme konen manne.
durch den putzhoff sy gereden quamen;
irre viande zweyhundert dat vernamen,
die verborgen lagen in iacobs huys
des verwers; wail gewapent traden sy her vs
entgein die vunffzein die da quamen,
die koinlich ir ors myt sporen namen
ind ranten stultzlich vnder sy;
sy woren irs gemodes vry
ind worden geslagen also sere,
dat sy namen die weder kere.
her gerart causen wart so manich slaich,
dat hie myt orse in deme diesen hore laich;
men wolde eme des hoift sweren boissen
ind hie intkrouch vp henden ind vp voissen.
vur heren saphirs bungarde dat geschaich,
des in neit wale vergessen maich.
heren willem bleiff zo der seluer stunt
syn ors ind hie selue gewont.
sus wainden sy den segen hain gehat
ind kreichden dat men't hoirte ouer al die stat.
heren willem dede sin smertze we
ind reit balde vmb helpen me.
vil balde quam in helpe weder;
die vor in dem hore lagen neder,
die namen coinlich ouerhant;
irre zwey hundert bleuen geschant.
ich wene dat neyman reicht verneme,
wair der gebuyr enich queme,
also worden sy zespreit.
got geue irme dantze leit;
da men die tambure so sleit,
zo schanden in it noch ergeit!
myn here herman hirmelin,
eyn burger wijs, cone ind fyn,
ind van zulpge winrich
dese voichten lewen wail gelich,
ind gobel van der santkulen
en kunde gein vient entschulen.
dese an reden coinlich ind gereit
do men aderwerff myt in streit.
do men den sege alda gewan,
vil balde ryden men began
zo der butgassen wert,
die wart van zeinhunderden gewert,
die kettene woren vur gelaicht
ind vp gehauwen myt mannis craicht;
wereichter lude dusent man,
die alle wapen hadden an,
sagen die burgere vur in stain
do sy in butgassen solden slain.
her gerart ouerstultz sprach myt synne:
< ich der worde myt orloue begynne,
hoirt mich ir edel gesleichte!
mallich hude als ein lewe veichte,
ir sijt van reichter edelre art,
synt coelne alre eirst cristen wart,
van heren ind van scheffen komen,
vren alderen en wart ney benomen
erue, noch goit, noch scheffendoym,
des en heilt ney weuer synen roym,
dat it eme ey zo den eren queme,
dat hie ein scheffendoym beneme
off van der stede rade dreue
ind hie rait off scheffen bleue.
sulden vns weuer nu verdryuen
ind vns guedes heren bliuen,
wir suldens vmmer hauen schande,
ouch wie wir bleuen in dem lande.
vnser eitlich ste dem anderen by
reicht als hie syn broder sy.
dencket dat sy sint gesament deit;
ir heren des en syn wir neit,
wir syn so na vrunt ind mage,
dan mallich lieuer hude sage
den doit, dan dat hie schemlich vluwe.
da wirt noch hude ir alre ruwe,
want ir sult myt ougen hude sein,
dat sy vns schentlich sullen intflein.
nu laist vns wrechen vnsen zorn,
vrunt ind mage wir syn geborn,
vp die vns hie willent verdryuen
beyde van kinden ind van wiuen,
off sy mogen, ind intliuen!>
do begonde heinrich van me kranen
koinlich syn ors myt sporen manen
ind sturte vur den vianden neder;
vroymlich erhoilde hie sich vp weder.
do waltom van der aducht dat gesaich
dat syn swager neder laich,
hie wart zornich ind gram;
dat ors hie snel myt sporen nam
ind dede dat alre schoinste ryden
dat men gesaich in menchen zijden.
hie reit durch die zein hundert man,
van den hie menchen slaich gewan.
die straisse durch quam hie gerant,
die kettene hie beslossen vant,
hie rante vp sy, dat sy al clanck
ind zo zwen stucken spranck.
also scheir so waltem quam dar dur,
myn here gerart scherffgin heilt da vur,
eyn ritter koin, hoisch ind wijs.
die selue ritter beheilt den prijs
van dryn dusent ritteren zo tresenijs,
dat deyde hie in ritterlichen vlijs;
zo guylche hie den prijs gewan
van seis hundert ritteren als ein man;
zo nuysse, da so mennich ritter starff,
da hie zo leste den prijs erwarff.
do desen man waltem ersaich,
hie moicht ir horen wie hie sprach:
< a! her gerart, vil lieue here,
seit hude got an ind vre ere!
mynen swager leis ich legin neder
van me kranen, deme ich wainde weder
helpen; nu hait mich myn ors verdragen
durch dusent ind bin wal durch slagen
van den weueren die vns willent doden.
nu steit vns here by zo noden!>
< waltem myt eren haistu gereden,
dyn riden were ouel vermeden,
got moisse syn vnse geleide,
mit godes helpen soilen wir beide
also weder durch sy riden,
sy solens laster ind schade liden.
ich sal noch hude dar vmb steruen,
off vnse gesleichte sal is ere erweruen.
die van goeder art her sint geboren,
nu slein wir vnder sy myt sporen,
neit vmb einchen ouermoit,
mer zo behalden lijff ind goit,
die sy vns zo nemen hey begerent,
wijs synt sy die dat hude werent!>
her gerart reit in sente ioris syden,
weder die weuer stryden.
an der syden da laich heinrich neder.
als scheir hie vp syn ors weder
mit der godis helpen quam,
hie wart zornich ind gram,
mit zorne hie dat ors myt sporen nam
ind reit vnder alle die viande sine;
eme en geschaich geine pine,
sy slogen duuelich vp in,
sus hoiff sich des strydis begin.
do spraichen die edele cleynegedencke:
< durch got, e man heinriche krencke,
ir heren laist vns samen ryden
ind also myt vnsen vianden stryden,
die vns an eren willent krencken,
dat sijs vmmerme gedencken!>
her vp antwerden die wysen:
< men sal alle die gene prysen,
den ir viande willent schaden,
dat sy des neit in gestaden.
die da wilt bliuen in eren
hie sal't, maich hie it, by zijde keren;
leissen wir dese weder vns segen,
sy maichden vns zo hinder degen.
laist vns geraden in so we,
dat sijs gedencken vmmerme!
wir hasden vns selue altze sere,
leissen wir sy treden in vnse ere.>
her bruyn hardevuyst antwerde gaff:
< e wir weren vnser eren aff,
wir willen lieuer hude wagen
den lijff myt vrunden ind myt magen,
e wir uch edele gesleichte
leissen dryuen vs vrme reichte.>
sy grymmelich begonden sprechen:
< wes halden wir? laist vns wrechen
iren moit, die weuere alhie,
dat in nummer goit geschey!
gesleichte ste so gesleichte by,
dat it vmmer ein bispel sy!>
alsus so hoiff sich da der strijt
zo der nemelicher zijt
ind reden vp sy alle die gesleichte;
mallich van in gebeirde reichte,
als hie dederich van berne were,
mit stryde beheilt mallich syn ere,
en doch hadden si it van eirst hart.
van hoinbusch quam myn here reynart,
ind halp sy also ryden weder,
dat ir mennich laich da neder.
wat eynen vinger moicht gewegen
geinck da heuen ind liegen.
myn here gerart quam geredin
scherffgin na ritterlichen seden
ind durch braich sy an eynre syden.
intgein in begonden zijden,
do in die burgere sagen komen,
zo eren ind zo vromen,
mit groissen slegen ind myt stichen
daden sy dat die weuer wichen,
der vunfe weder eynen woren.
man in vernam in menchen jaren
noch ney in al mynre zijt
so reichten vngewiegen stryt
vp eynen pinxtandaich geschein,
als des dages wart gesein.
vunffdusent van eirst weder anderhalphundert,
dar na zwei hundert des mich wondert
kome weder dryssich man,
als ich it best geprouen kan.
in butgassen dusent waren
kome weder dryhundert zworen.
da sy ze lest gauen den rucke
die weuere zo irme vngelucke,
so myr lijff ind so myr leuen,
in weis weme ich den prijs moge geuen
van den burgeren die da voichten,
so goit sy mich alle gader doichten.
do die burgere wainden ryden
ind vorme wesen sonder stryden,
eyn nuwe stryt wart vp sy begonnen
van eyme huys dat sy doch wonnen.
irre seis worpen myt steynen draff,
dat in der leide duuel gaff.
men veinck sy ind worden so geslagen,
sy mogen al ir leuen da van sagen.
hedden sy ir werpen laissen stain,
in were zo der zijt neit gedain.
ouer moit,( got geue dir leit!)
ind vnuerdeinde wirdicheit,
dat vr mannich begert so sere,
dat hie wilt syn eins anders here
ind weder reicht wilt hauen ere,
dat nympt gerne die weder kere!
got enwart nye sulchen luden hult,
dat hait lucifer wail verschult,
want hie sich wolde gelichen
gode selue dem richen,
des wart hie des hemels verstoissen
mit al synen genoissen.
ich hain ducke horen sagen,
vollen kopp sal men euen dragen,
so we in doch vol schenckt zo maissen,
hie sal sich de bas dragen laissen.
sus wilt maisse aller dinge walden.
het ir weuere maisse gehalden
do ir alle wort geliche heren
ind rait myt den burgeren,
so weirt ir noch in vren eren.
nu wilt ir rytterscheffte leren
ind wilt uch zo hoe erheuen,
des moist ir uch zo valle ergeuen!
dat sy al mynen vrunden gesaicht:
we da dryft so grois ouerbraicht,
eme mois als lucifer geschein,
dat hait men ducke wail gesein,
der beste clemmer kompt meiste zo valle,
des warnen ich myn vrunt bedalle;
we gerne en midden geit vp sleichte,
hie geit vaste ind dar zo reichte. -
herna quam dese leide mere
vur den busschoff vren here,
dat die broderschaffe weren
in deinste irs vil lieuen heren
des busschoffs enschunfort ind erslagen.
do dit der busschoff hoirte sagen,
hie began truren ind clagen
synen vrunden iemerliche:
< got vergist myn van hemelriche!
i'n kan der dinge en gein begynnen,
wes ich off enich myn vrunt begert,
dat geit vns allet aichter wert;
bleue myn vngeual lange sus groit,
so were ich myr vil lieuer doit!>
her zo sprach do broder wolfart:
< here, die ney trurich in wart,
die en weis neit, wat blitschaff is.
nu sijt des sicher ind gewis,
na rain komt gerne sonnen schin,
durch dat so laist vren moit syn.
der kirchgere van sent colummen
ind ich, nu wist, dat wir zwene dummen
noch soelen geissen in dat vat,
dat uch vnderdain wirt die stat.
wir willen ryden ind sagen
den yr vrunt sint aue geslagen,
willent sy uch in staden stain
vp die die in schade haint gedain,
ir helpt sy vs coelne verdryuen
ind doit sy irs guedes geste bliuen;
wan e wir dat an sy gedragen,
sy solent node weder sagen,
ich hulpe in e myt mynen henden
ire viende hangen ind blenden,
ir laster ind ir schade beide
en worde eren vienden zo leide.>
sus reit broder wolfart ind der kirchere.
( ich wene hie er walbruns sun were,
hie konde schoin machen ind knappen,
hie konde sy solen ind lappen.)
sus quamen sy zo coelne en bynnen
vp rait, wie man't moichte gewynnen,
den soichten sy an krancker deit,
sy en quamens vur die besten neit,
ind santen vmb dry edele man
ind woren saltzmudder nochtan,
der ney gein zo coelne maicht gewan.
ich sal uch nomen off ich kan:
der ein heis euerhart neisgin,
eyn vnderkouffer moichte hie syn;
ich wene dat der ander were
iohan der mudder, der groisse here;
dat derde was her heintze grune;
sy lagen van dem morgen bis an die none
mit broder wolfarde ind dem kircheren
van sente columben, dem edelen heren.
die zwein paffen reden den dryn,
dyt was irs radis begin,
sy solden deme van den kreichmarte sagen,
den ire vrunt zo dode weren erslagen,
woulden sy dem busschoff zo staden stain
vp die in seluer laster hedden gedain,
der busschoff engelbreicht hulpe syne verdriuen
ind dede sy irs guedes heren bliuen.
die dry antwerden do den paffen:
< wir willen vns heren wille schaffen,
hie somene sich so hie best vermaich,
wir doin in in laissen vp eynen daich,
ouch wil wirt den van dem kreichmarte sagen
ind den ir vrunt synt aue geslagen,
dat sy neit van vns en wichen,
der busschoff sole sy hogen ind richen.
dit willen wir doin al sonder laissen
ind geneisen in gueder maissen.
nu swigit, vernempt vnse wort
ind sait sy dem busschoue vort:
wilt hie weruen synen vromen,
hie sal zo velde meichtich komen
ind myt veir ind zwentzijch herschuppen zo rine,
sus brenget hie sine viande in pine.
men sal die molen aue slain
ind laissen sy zo dale gain.
mit des so soelen wir myt brande
den toirmart intsticken ind zo lande
den busschoff laissen in, der wilen
want zo dem brande wert sal mallich ilen,
als mallich besijt sus her ind ar,
so en nympt neyman vns heren war.
also als it hie vur gesprochen is
maichen wirs uch sichen ind gewis.
durch dat vart ir broder wolfart,
( ir sijt van guedes preisters art,
ind ir sijt van sent columben kirchere,)
an den busschoff vnsen here,
sait dat hie sich besamene altze hant,
dyt hait hie gereit in syner hant.>
sus reden sy an den busschoff weder.
der busschoff laichte al dinck dar neder
ind samende ein michel her;
stillige wainde hie sonder wer
coelne als eme was gesaicht
vnder sine vlogel hain braicht.
syne lude voyren vys ind in,
men en hoede sich vur in noch me noch myn;
hie quam meichtich myt baneiren
ind began vp den wier lotscheyren.
syn herschijff quam en inme rine
ind daden den molneren pine,
sy voirten sy vp ind zo dale,
sy wainden coelne hauen wale.
do der busschoff lange gelaich
ind syn wille neit en geschaich
als van eirst weder in was gesprochen,
van zorne hedde hie sy wale erstochen,
die coelne eme sus gewonnen saichten
in dat zo der wairheit neit en braichten.
do herman der wise dit gesaich
dat des busschofs wille neit en geschaich,
nu moicht ir horen wie hie sprach:
< euerart neisgin guden daich!
er euerart neisgin, wa sijt ir?>
< allhie byn ich; wat wilt ir myr?>
< euerart, sal men myt vursten spotten
als myt doren ind myt sotten?
ir solt den torenmart alze hant,
do myn here quam, hain verbrant
ind sult zo velt wert in hain gelaissen in,
des in hait ir gedain me noch myn.
wist dat hie uch dar vmb sleiffen deit
is dat syn wil noch volgeit.>
euerart neisgin sweich alstille,
want der vischer sprach eme weder wille.
do dit die hoirten ind sagen,
die myt euerharde vp den zynnen lagen,
sy slogen guede hende an in hart
ind veingen in zo der vart.
< wilt ir verraden sus die stat,
men sal uch setzen vp ein rat!>
sus laich der busschoff wail eicht dage
vp gedroch; dat was syn meiste clage.
der goide got hie leis da sein
eyn zeichen wonderlich geschein.
der greue van cleue eines naichtis saich
in syme paulune dar hie laich,
wa eine der aller schoinster iunffrouwen,
die hie myt ougen ie moichte beschauwen,
gecroint myt einre guldenen cronen,
hie saich der mynnentlicher schonen
wail eilffdusent iunffrouwen volchden na,
nochtan so saich hie eine alda,
dat die selue conyngynne
vmb die mure van coelne geinck myt synne
ind droich ein kertze in irre hant,
die so schone ind so clair brant
ind luchte daby so sere,
als dat lant vol kertzen were.
wan e sy quam intgein die zynnen,
hie saich sy ein cruce maichen begynnen,
da sy myt sainde die stat,
ir volgere daden na alle dat.
als sy dan vur die portze quamen,
sy sainden die portzen alle samen.
der greue dur gerne hedde gesein,
des eme neit en moichte geschein,
alda hie laich vp synen bedde,
dat sente vrsule dat her gesegent hedde.
do sy sus coelne vmb quamen,
der greue saich sy alle samen
ind geingen vur wierportze stain;
hie saich die portzen selue vp gain,
mit wachenden ougen saich hie dat,
dat sy geschart geingen in die stat
vummer z'einhundert an der scharen.
hie sprach:< nu mois mich got bewaren!
( ind veilt zo gode syne hende,
dat hie in myt eren heym gesende
ind myt behalden synen liue
zo leuen kinden ind zo wiue;)
so myr dat vil hilge leit,
du en bliues hie langer neit.>
des morgens vro began hie vp stain,
her sthevin van sulin quam gegain
ind saichte eme:< here gueden daich!>
die in dem paulune mit eme laich.
< her stevin, saicht ir dat ich hint saich?>
< here, balde her stevin sprach,
wonder hain ich hynt gesein,
sicherlich des mois ich gein,
ich saich hynt vmb coelne gain
eylff dusent iunffrouwen ind stain
vur allen zynnen ind sainden die stat;
here nochtan so saich ich dat,
dat die vorderste ein gulden crone
droich ind ein kertze, die also schoine
luchde, droich sy in irre hant,
dat men da aff saich ouer al dit lant;
ich saich die portzen intgein sy vp gain,
die beslossen woren ind zo gedain.
here, sint got coelne hilpt bewaren,
so laist vns myt eren hynne varen.>
< her stevin dit selue hain ich gesein.
vns en maich gein ere alhie geschein.
doit vnse somer bereiden,
der mois wir e doch beiden
ind heym zo lande dryuen;
wir en willen neit langer hie bliuen;
wir gein vrloff nemen zo vnsen heren
ind varen heymwert dan myt eren.>
her stevin sprach:< dat is goit gedain,
nu laist vns orloff nemen gain.>
hie myt sy an den busschoff quamen,
zwene busschoff vonden sy samen,
den busschoff van mentze ind eren here,
die sy beiden groten sere.
< her busschoff, maig ind here myn,
ich en maich neit langer by uch syn,
mir is komen sulchen bode,
vch beide beuele ich zo gode!>
< her greue mich wondert was des walde,
dat ir sus heymwert ylt so balde;
is uch iet hie dat goit gescheit,
ich en laissen't uch vngebessert neit.
sait anders wat der meren sy,
de bas so hoden wir vns da by.>
< sal ich it dan sagen uch zwen heren?>
< ia wilt ir bliuen in vren eren.>
< so sult ir uch van coelne keren.
ich sain uch wes ich mich erueren:
ich sach hynt wail eilff scharen,
dar vnder al eilff dusent woren
ind synt ezunt zo coelne en bynnen.
wes moichten wir weder got begynnen!
sy geingen hint algemeine
vmb coelne grois ind cleine
ind sainden die stat alsamen.
sent vrsula geinck vur myt namen
ind droich ein kertze in irre hant,
die ouerluchte al dit lant;
ain hedden hundert dusent alle gebrant,
dat is in alme lande bekant,
men en hedde so wale da aff neit gesein,
des dar ich wale myt wairheide gein.>
hoirt wie der busschoff van mentze sprach:
< vraicht is eren stevin, der it wale saich;
sait is't uch ernzt, off is't uch spot?>
< here it is wair, als helpe myr got!>
< ich gelouens wale uch beiden.
here vader, laist uch gescheiden,
laist vns varen van hynne scheiden,( keren)
off ir bliuen wilt in eren.>
sus gaff da mallich sinen sain
ind geingen heym zo lande iain;
noch van mentze noch van cleue
so was neyman die da bleue.
ir lotschen enstickden sy myt brande,
da men sy vluchtich by bekande.
sus treckde der busschoff hyn zo bunne;
wie weint ir dat hie karmen begonde!
hie sprach:< ich hain in allen stucke
beide schande ind vngelucke;
i'n maich vp coelne des neit begynnen,
da myt ich ere moege wynnen!
die van coelne mogen wail sagen,
id sy gevluwen sonder jagen!
sy sint vro ind ich byn vnblide;
is't in sturme off in stryde,
sy mogens wail dancken vnsme heren,
sy bliuens vmmer in den eren;
ouch wie eman haue dit beste,
sy segent vmmer an dat leste;
id is zouer dat dit doit,
off ir gelucke is altze goit;
id is ouch irre hilgen schult,
so mogin sy in wale wesin holt.
so mir got die mich geboit,
ich were lieuer myt eren doit
vur coelne in eyme stryde bleuen,
dan vnuerwonnen sus verdreuen!
we saich laster ye meirre geschein,
dan vursten vnbestreden solden vlein!>
broder wolfart antwerde syme heren:
< ir sult van desen vnmode keren
ind laissen vren zorn!
drywerff sal mens heils korn!
so myr got, laisset vren vnmoit,
vr dinck dat wirt noch allit goit!
neyman en lais't eme altze leit
off eme syn dinck neit euen geit!
here, it velt ducke ein daich
dat alle dat jair neit gedain en maich!>
mit dem sprach vort der kirchhere
van sente columben:< vil lieue here,
wisset dat broder wolfhardis munt
vch die wairheit hait gekont.
wir zwein wissen zwey gesleichte,
die sich vnderhassent reichte
als katzen ind hunde,
dat is uch ein selige stunde.
dat eyne sint die van molegassen,
die gene die sy weder hassen,
dat is her herman der greue ind syn vrunt
ind er walteuer der vait, dat sy uch kunt,
dese daden die wisen ir hus zo brechen;
en laist uch der reden neit vermechen,
ir sult vro syn ind laichen,
wir sullen't myt in also maichen
ind vmmer so begadet dat,
dat sy halden den segel van der stat,
ich wene ir ein burgermeister is,
hie hait den segel, des sijt gewis;
here wir sullen heymlich ind myt stadin
dit dinck nar vren willen begadin;
here an wen sullen wir dit alre eirst dragen?>
< ir sult den wisen alre eirst sagen;
sy ruwit noch ir alde leit,
sait in, ich sulle in syn gereit,
beyde nu ind zo allen zijden
en laisse ich sy geynen kummer liden.>
< here dit doit ind blift gesont,
wir solen in allet wail doin kunt.>
hie myt reden sy in die stat
ind enboden den wisen dat,
dat sy heymlich zo in quemen
ind irs heren boitschaff vernemen.
die wisen heymlichen quamen
da sy die zwene paffen vernamen
ind vernamen van in stille
zo mail des busschofs wille.
der boitschaff worden sy alle blide.
in der nemelicher zijde
ir vrunt sy alle gader besanten
de s'en heymlichsten bekanten,
dat sy alsamen quemen
ind vil goede mere vernemen
heymlich vp eynen daich,
den men in allen besprach.
van der portzen her iohan,
eyn behende, listich man
ind der wijste van synen magen
quamen, da die zwene paffen lagen
van sent columben der kirchere
ind broder wolfart, die sy sere
heissen wilkome syn.
broder wolfart sprach:< der here myn
sent uch ir heren diesen breiff
ind entbut uch al heil ind al leiff,
hie wilt vr vrunt vmmer wesen,
synen breiff den doit uch lesen
ind sijt des sicher ind gewis,
wat in dem brieue geschreuen is,
dat sult ir sicher ind wair
vinden vort alle vr iair.
als ir den breiff verstanden hait,
so sal ich uch myns heren rait
sagen ind den willen syn
ind neme't vp die sele myn,
wilt ir volgen myme heren,
id kompt uch zo groissen eren.>
< got dancke vnsem heren ind dir bode!
sy vns willekome ind gode!>
der breiff zo reichte gelesen wart.
< her kirchere ind er broder wolfart,
wir sullen uch gelust doin ind stille,
nu sait vns vns heren wille,
wir sullen eme so syn vnderdain,
dat hei't in goede sal verstain.>
< ir kirchere sprechet ir die wort.>
< nein broder wolfart, sait sy vort.>
< gerne, broder wolfart sprach.
do ich leste mynen heren saich,
hoirt ich in duchden vre gewagen,
der kirchere eme begonde sagen,
wie her dederich der wise,
die ein wijs man was van pryse
ind van molengassen dat gesleichte
mit gewalt ind myt vnreichte
verzalt wart ind verdreuen
ind wie ir hus zo brochen bleuen.>
< en laist uch der zijt neit verdreissen,
vrre boitschaff solt ir wail geneissen,
wir sullens hauen vnsen rait
ind besenden den edelen vait
ind so vil gelouen ind geuen,
hie sal myt vns wagen syn leuen.
geit zo der herbergen, schicket vr gemaich,
wir sullen dis doin vrunden gewach,
ind als wale vns drup beraden,
dat is myn here vns sal genaden
ind laist uch verdreissen neit der zijt,
vre pende werden wale quijt.>
des neisten dagis altze hant
wart der edele vait besant
ind wart eme soisse vur gelaicht
des busschofs helpe ind ir kraicht
ind wart eme gesoisset so der munt,
dat sy verdrogen zo der stunt:
brode wolfart ind yr kirchere
vart weder an vnsen lieuen here,
sait, ir hait vr boitschaff so gedreuen,
dat wirs syn in vrme rade bleuen;
wir willen eme sweren ind hulden,
sait, dat wir lieuer steruen wolden,
wir en solden eme zo hulden dienen
ind vns weder setzen al den genen,
die weder in haint mysdain,
wilt hie vns zo staden stain.
doit in die stat komen vnsen heren,
vnser sal so vil an in keren,
dat eme syn wille sal geschein
ind sal vil lieuer dage sein;
want voren wir alsus virsmyt in vort,
da moisten aue spryngen wort.>
< ir heren, sprach broder wolfart,
wir sullen vns heuen vp die vart,
alle die wile dat sy leuen
dat sy uch nummer en begeuen,
sus solen sy myt uch bestain,
ir en sult in nummer aff gegain,
mer ir sult in helpen weder,
ir viande druckt in neder,
dyt sult ir in doin gelouen,
sus kompt ir al vrie dings enbouen;
dan sullen wir sprechen den edelen vait
ind geuen eme sulchen rait,
( die vil gerne vre hulde
here weder hauen solde)
dat hie diesen luden behulplich sy
ind ste in myt truwen by.
ir sult eme vr hulde weder geuen
ind vurderen al vr leuen.
here wir sullen eme dar enbouen
die stat doin pennynge gelouen,
dat hie zo den wisen wolde slain
ind ir viande bestain;
spricht hie zo der gemeinden ein wort,
so geit hie alle vr wille vort,
haint sy in zo eyme houftman,
sy wenent alle segen dan.
here en laist vns neit langer bliuen,
laist vns ryden dit dinck voldryuen,
ir sult vil kurtlichen sein
dat alle vr wille sal geschein.>
der busschoff sprach:< dese zale
behait myr vssermaissen wale!
men do in schriuen myne brieue,
sait in myne hulde ind myne lieue,
dyt sal syn ein geloue breiff,
wat ir da maicht, dat is mir leiff.>
van heren hermans des greuen schulden,
die gerne sich noch wrechen solden
vp in ind ander die dat reiden,
dat sy den schade in den laster leden,
da hoirt ich antwerden mynen heren:
< dat in darff in neyman miskeren,
want ich ducke wail vernomen,
dat sy van der bester art sint herkomen
ind van den altzten geschleichte,
durch dat so moit it sy van reichte
ind is in van hertzen leit,
dat it in eirgen missegeit;
willent sy sich myt myr verbunden,
sy vreuwent sichs myt wijff ind kinden.>
< ir heren wilt ir sweren myme heren,
hie hilpt uch al vren laster keren;
vre viande dat sint die sine,
sy daden eme laster ind pyne;
myn here sal dar vmb steruen
mit uch, off hie hilpt sy uch verderuen.
nochtan is hie ein ander rait,
hie is er rutger der edel vait,
de verloren hait myns heren hulde,
dat hie uch truwelich helpen wolde
ind vre viande drucken neder,
hie gewynne myns heren hulde weder.
sleit her rutger an mynen heren,
die gemeinde sal gerne an uch dan keren,
wat uch dar vmb duncket goit gedain,
kurtlich laisset vns dat verstain.>
van der portzen her iohan
vur sy alle sprechen began:
< got dancke vnsem lieuen heren,
gueder grois ind aller eren
van sente columben her kirchere
ind ir broder wolfart here!
vnse here sal gerne zo vns komen
zo vren eren ind zo vromen.
als helpe myr got van hemelriche,
ir sijt beraden vil wijsliche!
men solde it eme zo reichte prysen
die uch alre eirst nante die wisen;
myn here sal uch richen weder
ind al vre viande drucken neder!>
sus quamen sy weder an vren heren:
< ir moicht wail gode dancken sere,
vrs geluckes rait hadde sich verkeirt,
des wort ir ind vr vrunt erueirt;
nu kompt it vp synen ganck weder;
die da aff geuallen woren neder,
sy sullen snel weder vp stygen,
ir sult is al vren wille erkrygen!
wat wir den wisen vur gesaichten,
zo goeden ende wir dat braichten.
here ir sult varen in die stat,
vur al wair sain wir uch dat,
die wisen sullen uch alle sweren,
des moicht ir vil node entberen;
sy sullen uch truwe geuen
als lange als sy leuen,
dat sy solen weder stain
den die uch laster haint gedain;
sy sullen uch here syn verbunden,
dat sy uch helpen zo allen stunden;
weder die ouerstultze ind ir mage
solen sy alt dat setzen in wage,
dat in got hait verluwen,
des sult ir in reicht getruwen.
sy saint, der wisen sy so vil,
sy ouer geint sy wale myt allem spele.
here sprecht, dat men vre pert bereide,
her zo en hoirt gein beide;
die guede smede haint eynen seden;
als dat yseren heis is so willent sijs smeden;
vrs willen sal bas werden begonnen,
dan wir't uch gesagen kunnen.
wir essen ind maichen vns zo den perden,
id sal vns wale zo wissen werden.>
als scheir do der busschoff gas,
zo den wisen reit hie in die stat.
sy spraichen, dat ir vil lieue here
gode willekome were.
sy sworen ind spraichen eme zo hulden
dat sy eme vmmer dienen wolden,
id were daich, it were naicht,
hie hedde it so vruntlich an sy braicht.
< ich doin uch mirre vruntschaff schin
behalde ich vort dat leuen myn.
wie steit it uch myt den wapen by?
ich wene ir lutzel mit uch sy.>
< her wir sullen der genoich gewynnen.>
< so wil ichs alre eirst begynnen.
geit her zo myr broder wolfart;
nu doit in geuen hundert marck,
da sy alre eirst wapen myt gelden;
dat en sal vrre gein melden,
noch wiue noch kinde sagen,
dat ir myt myr hait ouerdragen.
ich sain uch heren wat ich raden,
dat ir myt vil guden staden
mit eirst vr dinck anevait
ind dat ir uch neit en vergeit.
als ir der gemeinden sicher sijt,
dan bescheit daich ind ein zijt,
da ir zo houffe kompt gemeine
ind besteit in zo geuen stryt allein.>
< here wir sullen gerne myt vrme rade
alle vnse dinck doin vro ind spade.>
hie myt geingen sy gesunt.
dar na in vnlanger stunt
heis der busschoff, dat men sy cleide
mit scharlaichen ind gronen beide,
dat men in der geue zwentzijch par,
vp dat sy de bas worden gewar,
dat der busschoff ir lieue here
mit gantzen truwen ir vrunt were.
sus geingen irre zwentzijch der wisen,
des moichten sy den busschoff prysen,
mit scharlaichen ind gronen vndersneden,
gecleit na ritterlichen seden.
do die ouerstultze sagen
die wisen dese cleider dragen,
der greue myn here herman
begonde sy vragen an,
off sy yet hedden vernomen
wan in die cleider weren komen.
< ia, der busschoff hait sy gegeuen!>
< so mir myn lijff ind myn leuen,
weme dat men so groisse gaue gift, geit
zo vergeiffs en is it neit!
die vruntschaff vnder in is clein,
ich raden't dat wir't alle gemein
kurtlich geissent in dat vas,
dat sy vp vns laissen allen has,
so dat wir sicher vur sy sin,
dat rade ich by der selen myn,
so goit is it wesen myt gemaiche
ind sicher slaiffen vnder daiche.>
do herman sine wort hadde vs gelaicht:
< vede is zo allen zijden goit aff gelaicht,
her mathis der vait dat sprach,
men bespreche eynen mynnentlichen daich,
wir hain vnder vns gemeine vrunt,
den doin wir dese mere kunt
ind laissen sy vmb dat beste weruen,
e dan wir vnder ein verderuen;
ouch laist vns dat kurtlich enden,
dat wir na dem greuen van guylche senden,
dat hie myt luden snel wil komen,
wir schriuen eme wat wir hain vernomen,
laist vns wesen die wile in hoeden,
so doin wir alze vruden.
neyman en ge vnder sy allein,
laist vns samen gain gemein,
off eyman wille ane gain,
dat wir in mogen weder stain;
want wie wir segelois bleuen,
wir weren doit ind verdreuen.>
her vmb worden alze hant
die hardevuyste besant
ind andere irre gemeine vrunt.
die ouerstultze daden in kunt,
wie der busschoff cleider hedde gegeuen
den wisen vp ir ere ind ir leuen
ind hundert marck pennynge zo volleisten,
dat sy die bas moichten geleisten
wapen ind wes in were noit,
vp heren hermans des greuen doit
ind syner vrunde, we die weren
sulde men intliuen ind interen.
die hardevuste spraichen:< sijt in hoeden
bys wir dese dinck vergoiden;
wir willens gain eynen daich sprechen
ind die vede, off got wilt, zebrechen,
die en tusschen uch is ind vnder in,
so en darff vort me noch myn;
eyn wort helt noch den alden sede:
da got hude is, da is vrede.>
alsus mens eynen daich besprach
ind vp den nemelichen daich,
do der greue van gulche den vernam,
mit dryn hunderden hie gereden quam
ind began myt vlisse sprechen,
hie wolde die vede zo breichen,
vp dat die stat eindreichtich were,
so beheilden sy ir stat ind ir ere.
zo sent laurencio wart der dach besprochen,
die vede wart alda zo brochen,
alsus als ich uch sagen sal.
sy geingen irs dinges al
die wysen ind der greue her herman
vp den greue van gulche ind noch veir man,
die wille ich uch offenbaren,
ich sain uch wie die veir waren:
her bruyn hardevuyst ind her heinrich
syn broder, die namen't vp sich
ind van der portzen myn here gerart,
her iohan marsilis son der veirde wart.
dese vunfe en woldens neit entberen,
die wisen en moisten sweren,
wat sonen sy vnder in bespreichen,
dat sy die nummer en zebreichen.
sus sworen die wisen heymlich
vp dem licham godes van hemelrich,
wat sonen sy vnder in bespreichen,
dat sy die nummer en zebreichen.
nu hoirt wie der greue van guylche sprach
do hie die wisen ane saich:
< hoirt ir wisen, ich wille uch sagen
wie wir der sonen syn ouerdragen:
men sal in vrbore der steyde
setzen eyne alsulchen bede,
da myt men gelde der steide schoult,
dar zo vordert ind sijt in holt
ain weder zale ind sonder zorn
als ir heren hait gesworen;
men sal uch heren van der beden,
dat ir myt mynnen ind myt vreden
vort myt in sijt al vr leuen,
seis hundert marck zo vorentz geuen;
so wie ir dit weder spreicht,
so wist dat ir die sone zobreicht
ind wert meyneidich, dat got en wille;
ir sult offenbair ind stille
vort me vnder uch wesin
ind myt ein steruen ind genesen.>
hie myt swegen die wisen stille
ind bleuens doch in bosen wille.
hie myt began der rait gescheiden
ind wainden der sonen van in beiden.
herna wart die beide gesat
vp rich ind arm van der stat
ind wart in gekundicht, wat
mallich van in gelden solde
ind wan e men dat gelt hauen wolde.
eyn daich wart dar zo vp gelaicht
ind wart der steyde vur gesaicht
do geingen die wysen heymliche
beyde an arm ind an riche
ind spraichen, wie sy des gestaden wolden
dat in die ouerstoltze solden
brechen sus jemerlichen aff ir goit,
wie sy is hedden so goeden moit?
sy spraichen:< moichten wir des weder stain,
id worde vns vnlange gedain.>
< wilt ir vns helpen weder sy,
so blift ir vmmer beden vry,
vnberouft ind vnbeschat
die zo coelne wonent in der stat.>
samt sich verbrant sus algeliche
die gemeinde arm ind riche
mit den wisen grois ind clein
weder die ouerstultze algemein,
dat sy sy ane veichten solden
wanne dat die wisen wolden.
sus quam die mere, die ney gelach,
also scheir als dit gelaich( geschaich?),
die dat den ouerstoltzen saichte
ind heren hermanne zo oren braichte
dem greuen, dem maise wale
behait alsus gedane zale:
< sere hie sich an eren krencket,
die na soenen veden dencket!
verreder solen sone sweren
ind na breichen begeren!
vp myne sele ind vp myn ere,
ich wainde die sone stede were.
nu laist vns na dem greuen senden
e sy vns krencken off schenden.>
sus wart vmb den greue gesant.
hie quam snel ind alze hant.
als dat die ouerstultze vernamen,
zo dem greuen dat( dar?) sy quamen
ind der greue her herman
die alsus sprechen began:
< hiere die van molegassen
solde got ind alle die werelt hassen!
here wa wart dat ye gesein,
( wilt got, it en sal nummer geschein!)
wat goede lude swerent ind sprechent,
dat sy dat liegen ind brechent!
here nochtan maich men't den wisen
zo reichte louen ind prysen!
sy haint myt der gemeinden ouerdragen,
wir solen verdreuen syn ind erslagen;
here it duncket vns allit syn verloren
dat sy uch geloift hain ind gesworen!
durch got here, des rait vns, e
dan men vns morde ind ersle,
wie men in so weder ste,
dat sijs gedencken vmmerme!>
der greue antworden in began
als ein wijs gezogen man:
< meyneidige ind logenere
erkrygent selden vrome ind ere;
men sijt sy des selden begynnen
da sy ere myt gewynnen!
ir heren nu rait selue her zo
wat men snel her weder do.>
< here den burgermeister den doit besenden,
die der stede segel haint vnder henden.>
sus wart her lodewich besant.
hie quam zo richte ind altze hant.
men heis in dat segel van der steide.
< da en hoirte weder dreuwe noch bede,
dat ich it vmmerme gegeue
also lange als ich leue!>
< in truwen ind ir geuangen sijt,
off ir wert des segels quijt.>
do er lodewich geuangen wart,
syn kneicht leiff balde myt der vart
ind dede it den wisen kunt.
sy houen sich zo der seluer stunt
snellich in die mutate ligen,
zo den canonigen wert sy krygen,
da sy in wale seis wechen lagen
beide myt vrunden ind myt magen.
hie en bynnen her lodewich entgenck,
den men vmb dat segel veinck.
nv moicht ir horen wat geschaich
vp den nemelichen daich,
do die seis wechen vmb quamen.
die wisen harde wale vernamen,
wie der greue ind die sine saissen
in er parfusen hus ind aissen,
der edel vait alda myt in,
dat sy sich huden des die myn,
ind hadde der gemeynen gegeuen
rait vmb alle der geinre leuen,
die deme greuen woren hult.
des en hadde der greue neit verschult.
die wisen wapenden sich snelliche
ind die gemeinde arm ind riche
ind wainden den greuen hain vonden
ouer taiffelen zo den seluen stunden,
ind der ouerstultze ein michel deil
wainden sy da nemen in ir seil.
der greue zo hant dit vernam
vp synen lufart dat hie quam
ind geinck da mallich hene veigen,
da en were neit goit langer gelegen.
als sy sus den greuen wainden vinden,
sy daden ir baneire vp bynden
ind treckden da sy den greuen wisten,
den sy wainden gryffen myt listen,
ind als sy quamen vur dat hus,
sy en vonden katze noch die mus;
sy worden zornich ind gram,
dat in der greue alsus intquam.
ire zorn quam syme huys zo sure,
sy worpen't neder myt dem vuyr.
mit dem quam der vait geredin
gewapent na ritterlichen seden.
en were der greue entwichen neit,
in weis wat eme da were gescheit.
die wile dat die wisen waren
bekummert myt irre scharen
mit des greuen hus, wapenden sich
die ouerstoltze ir ewelich.
do des greuen hus was al verbrant,
sy treckden snel ind altzo hant
vur die portzen; die wonnen sy
alle zo male bis vp dry.
do men die portzen sus gewan,
der edel vait sprechen began:
< ir heren ir en keirt van den portzen neit,
bis dat ir uch wail vurbeseit,
wir ir sy nu ind zo aller zijt
behalt ind des sicher sijt.>
hie en bynnen quam ein rich man,
die dem vaide sagen began:
< her vait wilt ir hauen ere,
ind groissis schatz werden here,
so rijt balde in viltzengraue
ind in ryngassen; die haue
die van uch alda wirt gewonnen,
en sal men neit gezellen konnen;
ir sult sy sonder wer wynnen,
sich en dar weren neyman begynnen,
sint der greue entfluwen is,
des sijt sicher ind gewijs;
vre weder saichen sint entwichen
ind vs der stat, wene ich, gestrichen,
her vait heft uch balde van hynne,
e ein ander den schatz gewynne!>
< so myr myn lijff ind myn leuen,
so wil ich richtes dar wert heuen!
nu volcht myr hude arm ind riche,
ir blift is heren sicherliche;
vp wen ich vare, off wair ich vare,
durch got, so nempt myns liues ware!>
< ir vait wir solen so zo uch sein,
dat uch en sal gein arch geschein;
nu mois is vns got selue gonnen,
hude wirt haue ind goit gewonnen,
wir werden noch hude so riche, ir heren,
wir en sullen neit wissen war goit keren!>
die ouerstultze wail vernamen,
dat der vait ind ir viande quamen.
her gotschalck ouerstultz begonde sein, -
ind heis sy vallen vp ir knein, -
wa ein preister braichte gedragen
godes licham ind begond sagen:
< ir heren nu biddet al gelich
den richen got van hemelriche,
des licham wir hie komen sein,
dat na reichte vns mois geschein;
als wirlich wir des syn gewis,
dat godes son algeweldich is,
so moisse hie it hude selue wrechen,
die vnder vns vrede ind sone brechen,
ind van molengassen dem gesleichte
dat richte got hude reicht
ind die gerne in vreden werin,
die behalde got hude in eren!>
mit dem quam her bruyn scherffgin
ind dede in vruntschaff schin
ind her hilger van der stessen
mit den vrunden sin wale vermessen.
die ouerstultze spraichen zo den heren,
dat sy gode willekome weren.
nu hoirt wie er hilger sprach:
< ich sain uch ir heren wat ich saich
ind vil guder lude sagen,
dat der wisen hende lagen
vp dem gebenediden lichame
vns heren ind sworen samen,
dat sy nummer en solden wrechen
vede vp uch, noch vrede zo brechen;
wert uch, ir sult myt vreuden sein,
dat uch ere sal geschein!
der duuel schent sy alsamen
die meyneide swerent myt godes namen!
got lais't vns zo dem besten gain,
ir helpen sal vil an vns slain!>
die cleingedencke quamen als heren;
men wainde ein wile dat sy viande weren,
bys dat sy also na dar quamen,
dat die ouerstultze ir groisse vernamen.
sy sprachen:< ir heren sijt vnuerzait,
godes vrunt haint drucke prijs beiait,
got sal vnse helper wesen starck,
sy versmeden seis hundert marck
ind sworen gode ind uch vruntschaff,
des steint sy gode ind ouch uch aff,
des sal in got hude weder stain
ind sal uch ind vns zo dem besten gain;
meyneidige bliuent alle geschant,
dat haint die wisen in der hant.>
heren bruyns hardevuyst broder, her heinrich,
sprach eynen goeden manne wail gelich;
men sal it vmmer eme zo reichte prysen:
do hie saich syn mage die wisen
meindedich werden ind truwelois,
da men zo vrunde in myt verlois,
vmb ir vntruwe was hie weder sy
ind stoint den ouerstultzen by.
mich dunckt syn truwe hait dat verschult,
dat sy eme zo reichte solen wesen hult.
die ouerstoltze ye bas vernamen
dat der vait ind gemeinde quamen.
hoirt wie syn dinck do ane veinck.
her zander iude do balde geinck
vp den torenmart als ein here,
hie reiff luder stymmen sere,
oue da rittere off sariant were,
off schutze, die der steyde ir ere
hulpen behalden, sy wolden eme gebin,
dat hie is de bas moichte al syn leuen.
do her vrederich van bickenbaich dat vernam
dat neyman in syn helpe en quam:
< synt wir der stede noit hain vernomen,
wir willen ir zo helpen komen,
neit vmb haue noch vmb goit,
hait ir gesellen mynen moit.>
syner gesellen spraichen zweilue geliche:
< als helpe vns got van hemelriche,
id dunckt vns allen goit gedain
dat wir der stede in staden stain!>
sy wapenden sich snel ind quamen,
eicht armburst in ire hant sy namen
wale bereit ind vp gespannen;
sy quamen myt zwelff guden mannen,
als sy it des dages wail daden schin.
men heisch sy gode willekome syn.
her mathis ouerstultz sprach
do hie dat volck komen saich:
< wat solen wirs vur keren?>
her frederiche sprach:< rijt myt gemaiche ir heren,
heist vre lude stain ind geroin,
ir sult wail sein wat wir sullen doin;
als men viende komen sijt,
dan eirst is it doins zijt.>
die ouerstultze richt vernamen
dat ir viande vp sy quamen;
nu hoirt wie hier mathis sprach,
do hie die viende komen saich:
< hude rade ich vrunden ind magen
durch got dat sy neit en verzagen,
noch vrre gein dem anderen entflie;
wir sein vp vns komen hie
die vns off sy mogen verderuen
beide an liue, an goede, an eruen;
wir konnen ouel bidden broit,
wir en hain goit, kint, noch wijff geuloit,
vns is vil besser ein eirlich doit.
so myr got die mich geboit,
da wir schentlich vns verdriuen
leissen myt kinden ind myt wiuen,
id solde vns namails ruwen sere,
solden wir nu werden bedelere!
noch hude sal men vrunt hie sein,
des sal men noch hernamails gein!
mallich were hude sins selues leuen!
got selue hait vns helpe gegeuen,
der wir, off got wil, soelen geneisen!
die myt armbursten konnen scheissen,
sy sullen vianden geraden we.
en erbeit neit dat men vp uch sle,
hait den vurslaich, sleit slaich myt slage,
versteit vil reicht wat ich uch sage,
sleit bitterlich vp sy myt nide,
en roket neit wie vil ire vp uch stryde;
sege en hait an vil volckes neit,
hie wirt, den in got selue geit;
bit des got alle van hemelriche,
dat hie vns helpe vederliche,
als wirlich wir gerne in vreden weren,
so behalde hie vns hude in eren!>
< got vil gnedich vader! amen!>
spraichen die ouerstultze alle samen.
mit dem gredin quam der vait,
die schutzen haddens kurten rait,
sy veilen vur den heuberch neder,
sy schussen so sere weder
vp die gemeind ie die da quamen;
do sy die pile scharp vernamen,
balde sy aichter rugge traden
ind die myn zo stryde daden.
do begonde men rouffen ind sagen,
die gemeinde vluwen alse zagen,
mit des die kettene men zebrach
die vur her hermans hus des greuen laich,
ind alse scheir sy zobrochen wart,
die ouerstultze quamen myt der vart
eyn deil zo voisse, ein deil geredin,
als dederich van berne sy streden;
dryhundert wenich off myn
saich men sich deilen da in dryn.
her mathis myt synre geselschaff
die eme got zo helpen gaff,
saich men vromelichen stryden
vur dem heuberge an der syden.
in mitz in der straissen quam geredin
der vait; die geredin myt eme stredin.
als scheir als her gotschalck saich
ouerstultz, vp den vait hie staich;
her herman der rode ind rutger van gale
dese dry braichen vp in zemale
ind gauen eme so menchen groissen slaich,
dat men dat vur da vs spryngen saich.
men sloich in sere ind hie sloich weder,
hie wart geslagen so dar neder,
dat hie ney vp en gestoint seder,
so woren eme erslagen syn leder.
die in dar braichten in dat leit
daden reicht als der kreiftz deit
wanne dat men na eme veit,
vil balde hie aichter rucge geit,
als her willem van polim ind ander daden,
die den vait myt in dar komen baden,
den dede hie grois ind rich geheis
ind nam eme dat leuen, gode weis.
hoirt wie die selue willem sprach
do hie den vait doit ligen saich:
< eme en is der sege neit al benomen,
die myt dem liue hie maich intkomen.>
sus spraichen sy in seluen zo ruwen,
die deme vaide lesterlich intfluwen
ind entheissen hadden wale;
mit laster entfluwen sy eme zo male.
do sus der vait verwonnen laich,
nu hoirt wie her mathis sprach:
< die heuft vnser viande leit neder,
got, vnse houft, dat was eme weder,
dat was syner vntruwen scholt,
hie nam siluer ind vnse golt
ind geinck vns aff in guden truwen,
dat maich nu wale die sele ruwen!
myn here heinrich cleinegedanck,
got weis uch vrre truwen danck!
ir seit hie zeindusent man off me,
die vns zeiszeinen sint gegeuen e
ind vns, off sy moichten, erslain;
nu sal't got hude ane vain.
her herman cleinegedanck sijt des gewijs,
dat got hude vns voirveichter is,
hundert dusent laissent uch allein,
reicht als ir were neit dan ein;
eyn slaich van vns sal hundert slain,
laist vns sy coinlich ane gain!>
da myt dranck vur er heinrich
deme coynen heynen wail gelich,
ind syn broder myn here herman
schuffeirden des dagis menchen man
ind myt in vele van den cleinengedencken
saich men die wisen sere krencken.
do saich her mathis ind vernam,
dat hie vp heren lodewige quam
heren heinrichs son des wisen broder;
hie sturte reicht vp in syn roder
ind began vp eren mathis sprechen:
< her moder son, nu sullen wir wrechen
vre groisse kundicheit ind ouerbraicht,
die ir vns ducke hait vurgelaicht!
ir kundich schalck, ir sult vr leuen
vp der stat hie drum geuen!>
her mathis hoischlichen sprach:
< als got wilt ind men noch saich!>
mit deme sloich her mathis eme einen slaich,
dat hie vil na dar neder laich.
her zander iude die geinck
by her mathise ind intfeinck
heren lodewichs wort in fellen mode,
hie sweir:< so myr got der guede,
dat ir ye vp mynen heren
sprechen dorst, dat hie were
eyn moder son, it cost vr leuen,
off ich sal dat myn dar vmb geuen!>
da myt durch dranck sy der kone costin
van der aducht:< by der selen myn,
it en sal neyman dan ich wrechen,
ich sal eme syn zunge dar vmb zebrechen,
dat hie den horen son ie gesprach,
it wirt hude sin domes daich!>
sus gauen sy eme so groisse slege,
dat hie in intran ouer die stege
zo sent ioris wert.
hoirt wes hie begert,
hie wilt in die mutate weder
ind gerart ouerstultz leiff in neder.
do hie vp wainde stain,
sy zwene begunden vp in slain
her rutger ouerstultz ind heinrich
van dem cranen; ir eweliche
sloich vp in so bitterlichen sere,
dat hie den preister heis ind vnse here.
< her burgermeister, sprach her rutger,
godis licham is so geher,
dat ir ind alle die meyneit sweren
by gode godes licham solen intberen!>
mit deme so wart eme ein slaich,
dat hie vur doit sint vmmer laich.
her mathis geinck vp der ander siden
do eirst vp syn viande stryden
ind quam vp ver yden kint der roder,
hie en sloich vp sy neit die noder,
ind vp die van der alder beerin.
do geinck it sich alre eirst an ein weren!
da en saich men vogel van dem aren
des dages engeynen vient sparen.
nu wist vurwair, dat alda wart
der stryt an beiden siden hart.
her mathis ouerstoltz reiff an:
< edele vrunt myn ind mage, wale dane!
mallich sle slaich myt slage,
id is hie reicht gesat vp die wage,
irre sint zein dusent off myn me
die vnsme liue sint gewe;
vns goitz ind vnser eren
laist vns sy menlich wederkeren,
so dat sy sichs vmmer erueren,
sus mogen sy an vns stryden leren!>
da myt dranck durch her zander
der iude ind vait bas dan ein ander,
wat it eme an syn leuen geinck,
wist dat hie menchen slaich intfeinck.
als dede her peter der broder syn
ind van der aducht her costin
mit dem lieuen broder syn,
sy quamen gewapent als fyn.
heren mathis myt synre scharen
ich saich da geynen vient sparen.
dyt saich her heyman cleynegedanck,
mit gewalt hie durch sy alle dranck,
ind syn broder myn here herman
de is goeden prijs alda gewan.
men saich sy veichten also sere,
als it witge ind heyman were;
so wat in volchde in irre scharen
saich men menlich vurwert varen.
die ouerstoltze ir viande strichen
sonder rode, dat sy in entwichen.
do dat sy vp der breider syden
sagen, do geinck it an ein stryden.
her rutger ind heinrich van dem kranen
begonden ire gesellen manen.
die schutzen schussen do also,
dat die gemeinde al gader vlo.
die kone ricken ind die iungen
die ouerstoiltze, ire viande twungen
vp beiden siden van der straissen,
dat sy in den segen moisten laissen
ind wichen myt zechlicher vorten
reicht in zo der korenporten.
die mitz in dem diesen wege redin,
sagen dat dese sege stredin
ind die wisen laster ledin;
vngemaichs sy neit vermedin.
van der portzen her iohan,
eyn kundich, stoiltz, bedrogen man,
synen vrunden zo sprechen began:
< iren marsilis son iohan,
nu sprecht balde vren broder an!
her richwin, vrunt grin, snel wol dan!
is dat wir sy hie neit en keren,
sy dryuent vns van alre eren!>
sus reden sy bas neder wert
mit vnureuden; orse ind pert
begonden sy vp ir viande keren,
die weder reden sy als heren.
wilt ir wissen wie die weren,
die men neit en moichte erueren,
dat was her gerart scherffgin
ind herman die lieue neue syn;
her peter ind er daniel,
zwene gebrodere starck ind snel,
koin, wijs ind iren vrunden
hait men sy noch getruwe vonden,
ir altuorderen heissen sy iuden,
die myn darff it die kinder moeden;
wat viande des dages vp sy quamen,
die eichterdin sich al samen;
mit groissen slegen ind myt strichen
daden sy da die viande wichen;
i'n sprechen neit, dat sijt deden allein,
vre helpere daden't alle gemeine.
her hilger van der stessen
myt den koenen sonen syn,
myt anderen synen lieuen neuyn,
geingen da slaich myt slage geuen,
mit deme her herman hirmelin,
eyn coin burgere ind fyn,
sloich vp her marsilis son her iohan,
dat hie myt laster weich van danne.
da heilt rutger der iunge van galin
braichte her iohan zo sulcher qualin,
den men heisset van der porten,
dat hie sinis so was ervorten,
dat hie dat ors van eme wande.
vlo hie, dat was sonder schande;
men spricht, it sy bas wale gevluwen,
dan ouel geuoichten myt vntruwen.
her philips quattermart ind costin
ouerstultz slogen den gryn,
den men heisset her richwin,
dat hie syn laichen do leis syn,
en wisset neit van siner pinen,
dat hie begonde grynen.
her philipse bleiff syn ros da doit,
eme was do grines meirre noit.
iacob keselinck des dages streit
als ein kone heilt deit
mit vrouden, ind wart geschossen da,
dat hie des eichten dais dar na
durch leifde ind durch truwe starff
ind hie vrunden vmb ere warff;
biddet dat eme hude moisse geuen
got dat eweliche leuen.
do geinck it eirst an ein veichten
van ritteren, burgeren ind kneichten,
ind voichten so gelich sere,
dat men kome wiste we der beste were.
doch myt gewalt da durch dranck
vmb dit vurveichten ain emantz danck
eyn kone, wijs, gezogen man,
her gerart cause; hie began
dat swert nemen in beide hende,
eynen sweirre sloich hie durch syn hende,
dat eme dat swert keirde an den oren.
nu hoirt van dem reichten doren.
hie reiff eme:< rijs in des duuels namen, rijs!>
ind vlo geschaft als ein vladenbijs
mit eynen wilden blodigen munde,
die zunge heinck eme vs als eyme hunde,
so wie in eit begonde vragen,
hie sprach, it were allit doit geslagen.
die gemeinde begonde's sich erueren
ind began durch die hoenportze keren.
die selue her gerart cause streit
vort vp die viande gereit;
syn willich ind syn kone hertze
braicht den vianden groissen smertze.
da men vp beiden syden der baich
so vromelichen stryden saich,
da erkonde sich mallich so sere,
als hie dederich van berne were.
die vnder in woren geredin
den ridenden den sege aff stredin,
mit groissen slegen ind myt stichin
daden dat sy ir viande wichen
ind sonder wer durch die hoenportze
vluwen vaste durch liues vorte.
die zo voisse woren vp beyder syden
der straissen, saich men sege stryden
van den ouerstultzen ind van korinportzen,
die slaich, noch stich, noch doit en vorten;
want wie sy segelois werin bleuen,
so weren sy doit ind verdreuen.
da saich men dat lesterlichste vlein,
dat men in hundert iaren saich geschein.
der selige cause her gerart
halp, dat die schumferture wart
ind were doch nummerme gescheit,
en hetz got van hemel gehenget neit.
ind wisset dat frederich schiechtere
des dagis vaicht altz heyme were
ind her hadewige son iohan
streit des dagis bas dan enich man.
na der schumferturen saich men alda
die ouerstoltze iren vianden na
bys an die hoenportze ryden.
vp sy begonde allein stryden
gotschalck vern yden son der roden,
den die wisen leissen in noden.
gerne hedden sy in alle geualt
ind hie intstoint in myt gewalt,
bys die geredene vp in quamen,
die ir ors myt sporen namen.
der eyne was der iode daniel,
der ander costen crop, die reden snel
dry werff vp vort ind weder,
nochtan en reden sy in neit neder.
zo lest quam her scherfgin her gerart,
die reit in neder myt der vart.
mit groisser pinen ind noden
sy den starcken man da doden.
do wainden sy quijt syn van stryde
ind woren van hertzen blyde.
seit, zo den nemlichen stonden
die wisen anderwerff begonden
besamenen sich by sent steffain
ind woren helpen noch in wane.
die ouerstoltze dit vernamen,
die sonder merren vp sy quamen.
als scheir als dat die wisen sagen,
sy en begonden vmb geinen wech vragen,
sy reden snel ors ind pert
zo cloisteren ind zo kirchen wert.
iohan vern hadewige son,
eyn reck snel, starck ind kone,
durch reit ind verbartierde sy so,
dat sy woren leuens vro,
die da quamen vs synen handen,
die vluwen die wisen zo lest myt schanden.
men leist, dat hie vurmails ein man
zein dusenden den sege ane gewan
ind veriade sy grois ind clein:
als dede iohan dese al gemein.
iohan is als vil als godis gnade.
ich wene got it vur sy alle dade.
vil selich sy die moder dan,
die ey gedroich sulchen iohan!
nu versteit alle mynen sin
ain sijt ir wiser dan ich byn,
des en haue neyman wonder,
dat die wisen sus geingen vnder.
sy in wolden neit langer vnreicht wirken
ind voren in cloister ind in kirchen.
alsus gewerdent dis dagis noch hude
vil mencherhande cloister lude!
die ouerstoltze wail vernamen,
dat diese alsus zo cloister quamen.
eynen boden den sy wail bekanten
zo dem greuen van gulche sy santen.
die bode in kurtlichen vant
hie by zo meichterin alze hant.
also scheir hie den greuen saich,
lachende weder in hie sprach:
< here it is ein selich daich,
men sals ouer dusent iair doin gewach!
synt ir vs coelne sijt gereden
hait got selue vur uch gestreden,
hie hait ouch selue vr gerut.
ir wort in vrme hus gesoit
wale van dusenden ind neit vonden,
die vp vre vrunt stryden begonden
ind wolden hain erslagen.
die seluen vluwen alse zagen.
here er greue, als help mir got
ind sine hilge zein gebot,
die ouerstultze en hadden neit zwein ind seiszijch man
do men eirst den stryt an began,
der woren zein dusent oue me
die irme liue woren gevee.
nu seit dan wilch helper dat got sy
die so steit synen vrunden by!>
der greue sprach do dit geschaich:
< vrunt myn, dem got hilpt die hait gedain,
want eme en maich neyman weder stain!
balde doit vis vnse pert,
wir sullen ryden zo coelne wert
vnse vrunt myt vreuden weder sein,
in sal noch eren vil me geschein.>
her weder quam der greue do
des anderen morgens harde vro.
mit vreuden grote hie sine vrunt,
als daden sy in zo der seluer stunt.
< van gulche greue ind lieue here>,
sprach der alre eirsamste burgere,
den men vs coelne in hundert iaren
zo houe off zo dage saich geuaren,
van korenportze greue herman,
vort sine wort alsus began:
< den reynen got van hemelrich
en moichten wir alle sicherlich,
noch vrunt en gein, die vns ane geit,
off an dat zeinde lit besteit,
in vollen gerne noch gelouen,
die vns so vederlich hie en bouen
al vnsen vianden hait braicht
ind so vederlich altzijt vur vns vaicht.
aller dinge is hie geweldich
ind reicht richter ouer al syn riche.
want het it mynschen hertze erdaicht,
als ich hie vur dir hain gesaicht,
zo sprechen dat wonder wort,
id lude in logelichen vort,
men en moichtes geleuuen neit,
des wonders des vns is gescheit.
wir en haintz intgen got neit verscholt,
dat hie vns so vederlichen holt
geweist hait in kurten zijden,
in allen noden ind in stryden.
her greue, ich wene sint gotz geburde
mit wairheide ye vernomen worde,
dat kome zwein ind seiszijch man,
vp die men eirst stryden began,
zein dusent moichten weder stain,
als wir myt godis helpen hain gedain,
geschumfert ind vmme geslagen,
ain solden wir't uch neit selue sagen;
sy haint groisser meindait intgulden
here, als sy billich solden.
wir geingen allis dingis vp uch in rait,
aller vedin ind aller mysdait,
sy sworen vp dem licham vns heren,
dat sy vns vorderin solden ind eren
ind so solden wir sy weder;
nu wolden sy vns slain dar neder,
beide interuen ind intliuen
ind lesterlich vs coelne dryuen,
beide myt kinden ind myt wiuen
ind in coelne neit langer bliuen.
sus haint sy gode ind vns gebrochen,
dat hait got selue an in gewrochen.
nu gait vns rait wie wirs begynnen,
dat wir sy vs den cloisteren gewynnen
ind doin in dat sy vns wolden doin,
so laissent sy vns vort me geroin;
want wa sy bleuen in dem lande,
sy bruwen vp vns nuwe schande.>
do begonde der greue sprechen:
< id is pynlich mutate brechen,
men en sal neit arch myt arge wrechen,
mit lieuen sal men vnmoit brechen.
doch raden ich dat groissen ind cleinen
van uch sich wapenen alle gemeine.>
dyt daden sy ind quamen weder
mit hoen rossen ind neder.
< nu laist vns myt vreuden riden
ind danckens den genen die da liden.>
vnder wegin da sy redin,
des anderen dagis do sy hadden gestreden
mit groissen vlise weder sy,
sy stoinden in do myt truwen by.
e der greue noch queme zo sent gereon,
quamen eme zo helpen gewapent schone
ind den ouerstultzen zein hundert man,
spreiche ich me, i'n loge neit nochtan.
als it den luden wail geit,
so sint in ir vrunt gereit,
ind als in misvallen is,
so in haint sy kome eynen gewis.
do sy sente gereone in dat cloister quamen,
irre viande ein deil sy da vernamen.
als scheir sy der greue saich,
her richwin gryn hie weder in sprach:
< here, durch got sijt vns genedich!
wir bekennen vns meindedich!
durch got doit vns doch gnade
mit vre helpen ind myt rade,
dat men vns alhie neit entliue
ind ewelich vns vs coelne driue!
here wir syns wail wert
dat vns laster weder vert!>
< her grin dat deit vr groisse vntruwe,
dat irs nu hait aichter ruwe.>
der greue dede syne heuscheit
als der edele vur sich deit
ind sprach:< her richwin grin,
ich wil uch geleiden ouer ryn,
vmb deintz den ir myr hait gedain,
dat ir myn huys hait laissen stain.>
< a durch got, here, sijt vns gnedich,
ain syn wir weder uch misdedich!
got vergaff die in in syn hertze staich,
da meirre dinck here ane laich!>
< her grin, so mois ich't uch vergeuen,
id geinck uch anders an vr leuen
ind den wisen vren vrunden.
ich wil uch zo desen stunden
ouer den ryn doin geleiden
ind doin edoch vnreicht beiden.>
sus worden sy in ein schiff gesat
ind rumden coelne die guede stat.
zo duytze sy zo lande quamen,
den wech sy vort zo bunne namen.
meindedigen ind logenere,
verreder ind drogenere
verleisent gerne ir werelt ere,
dar zo sint sy gode vnmere.
we geue eme ere off selicheit,
de weder got van hemel deit!
ain hedde hie hundert dusent man,
wolde got, hie verlore nochtan.
ir heren van coelne arm ind riche,
durch got leift vort broderliche
ind hait zo allen zijden vur ougen,
dat got vntruwe neit en wilt dougen.
kundicheit noch gewalt ind ouerbraicht
dese hait die geweldige godis craicht
also in coelne weder standin,
dat sijs noch bleuen sint in schanden.
ouch wie vil ir were die sich da heilden
an die gene, die vnreichtis weilden,
gedenckt wie coelne vre vrie stat
mit burgen eins was besat
vmb dat, dat vremde lude weren
geweldich vrs gudis, liffs ind eren;
laist alle vede ind ouermoit;
neyman en halde sich vur vil zo goit
ind laist uch neit van ein scheiden
noch den lieuen, noch den leiden,
noch durch vede, noch durch has,
noch vmb goit ind vmb schatz.
wilt ir behalden vre stat,
so en doit anders neit dan dat,
dan dat ir by ein sijt myt truwen,
so entfeirt uch got allen ruwen;
vortet got ind halt den vur heren,
doit eme al vr dait zo eren,
byddet, dat hie vr vort wil walden,
off ir vre ere wilt behalden
ind die reyne magit vrie,
die moder syn sente marie;
die vnreicht vort dan vp uch dryft,
so wisset, dat hei's gelestert bliue. -
zo bunne quamen in die wisen,
der wise herman began sy prysen
ind heis sy willekome syn.
< ich neme't vp die sele myn,
sprach her willem van der huntzgassen,
vch heren van molengassen
vch gescheide reicht, als vns geschaich!>
herman der wise vurwert sprach:
< wir syn ein deil zo lange bliuen
van coelne vs der goeder stat verdreuen;
synt wir alsus syn komen samen,
vnser en geyn en darff sich des anders schamen;
wir sullen myt der godis gnaden
dar zo helpen ind dar zo raden,
dat vns beiden noch sal komen
zo groissen eren ind zo vromen.
vre vrunt synt noch zo coelne en bynnen
ind sullen ir noch me gewynnen;
willen wir syn samen myt truwen,
id kompt vnsen vianden noch zu ruwen.>
do sprach van der portzen her iohan:
< laist vns zo samen sweren dan
ind myt truwen samen wesin,
samen steruen ind genesen;
durch eins heren wille sin wir bleuen
ind goitz ind eren vs verdreuen.>
mit dem sprach er richwin gryn:
< willen wir vnder vns getruwe syn,
ich weis noch vrunt zo coelne bynnen,
wes wir samen wolden begynnen,
sy solden lijff, goit ind mage
mit vns setzen morne in wage.>
sus sworen sy zo houffe truwe,
sy solden wrechen iren ruwe
ind coelne myt rade weruen,
off sy solden dar vmb steruen.
her willem van poillem sprach her zo:
< ich sain uch heren wat dan mallich do,
laist vns dencken vro inde spade
vp die vil groisse vngenade,
die vns is in coelne gedain
ind laist vns dar na stain,
wir wir in coelne weder brechen
ind vnsen laster da in wrechen.>
do begonden sy alle dar vmb steruen,
off sy solden die stat weder weruen;
dyt heisch mallich den anderen bergin
ind geinck mallich zo synre herbergen.
seder do sy zo houfe quamen,
maniges rades sy sich ane namen.
die wisen daden schriuen brieue
ind entboden vruntschaff ind lieue
eren magen in die stat
ind dat sy woruen dat
weder die gemeinde, alsy vernemen
dat sy weder in coelne quemen,
dat in sy myt truwen stoinden by;
der busschoff solde sy maichen vry
schetzingen, tollis ind assisen.
alsus schreuen her die wisen
ind dat men in weder schreue
wa an is die gemeinde bleue.
der gemeinden maicht men besprach zo hant
ind worden breue weder gesant:
breichten sy vunff hundert man,
quemen sy in zo coelne dan,
die gemeinde solde an sy slain
ind neyman moge'n weder stain.
deser boitschaff worden sy alle blide.
< nu rade men dar zo bizijde,
sprach van der portzen her iohan,
wie wir coelne komen an
ind wanne vns die vunffhundert komen,
als ir in dem brieue hait vernomen.>
do sprach der wise herman:
< ir heren, ich weis eynen man,
gespreche ich den ain emans danck,
alle vnse dinck sal hain vurganck.>
dem vischere wart do beuolen,
dat hie den man dede holen.
der vischer en wolde neit erin sonder
wesen ind begeinck wonderliche wonder.
hie sante in coelne, it is vngelogin,
vmb eynen man, die in den bogin
neist vlre portzen wonechtich was;
sonder breiff eme der bode las,
als scheir hie sine wort verneme,
dat hie balde zo bunne queme,
herman der vischer wolde in sprechen
ind allen synen kumber brechen.
die selue man heisch haueneit
ind droich vp't lant kertzen goit leit.
sulge lude die gulden dat,
so galt coelne die goede stat,
die riche is michel ind starck
weder in vmb vunff ind zwenzijch marck;
der wise vischer her herman
en bezailde ir neit dan vunff nochtan.
alsus voir dan her haueneit
ind dede allit dat hie eme reit
der keilsticher her herman
ind van der portzen her iohan.
zo coelne zo richtz hie weder quam,
nu hoirt wes hie sich an nam.
zo richte hie zo grauen hie began,
die erde hie vs gewan,
die droich hie des naichtes her ind dar,
dat men der neit en wart gewar.
in dem bogen groiff hie neder,
des dais deckde hie die kule weder.
als deiff groiff hie neder wert,
dat men da durch ors ind pert,
als men en buyssen dede aff die erde,
moichte'n leiden myt geberde.
veirzein naicht dreiff hie desen oiff,
dat hie vur sich alsus groiff
neist vlre portzen in dem bogen,
des mennich goit man bleiff bedrogen.
do dat loch volgrauen wart,
weder zo bunne mit der vart
maichde hie sich her haueneit
ind droich myt eme kertzen goit leit.
in bunne geinck hie altze hant,
alda hie den keilsticher vant,
den vischer herman synen heren
ind braichte lieue mere,
wie dat loch were volgrauen,
sy solden coelne weder hauen,
dat sy quemen als sy wolden
wie sy iren willen hauen solden,
so sy van buyssen aff deden die erde,
sy voren in myt orsse ind myt perde.
vrolichen antwerde in her herman:
< haueneit du wirtz ein selich man!
als lange als wir vmmer geleuen
wir en sullen dich nummer begeuen!
nu sal vnse dinck ergain zo goide!>
ind sante mit bliden moide
na her willem van der hundissgassen
ind na den van molegassen
ind na her willem van poillem,
dat sy zo eme quemen dar heym,
hie hedde vernomen alsulche mere,
der hie van hertzen blide were,
dat sy zo eme quemen bizijde,
sy soldens vmmer bliuen blide
ind solde in zo eren ind zo vromen
ind zo groissen goide komen.
vrolich sy zo eme quamen.
die selue mere sy vernamen,
wie dat loch vol grauen were
vmb eren vrome ind vmb ir ere.
her haueneit sprechen began:
< da mogen wail vunff dusent man,
so ir en buyssen aff doit die erde,
trecken durch myt orsse ind mit perde,
dat wist vur wair, in einre naicht,
also hain ich't uch vurgesaicht,
so wat ich uch gelouit hain,
mit truwen hain ich dat voldain.>
< her haueneit des hait ir ere
ind sult is vmmer bliuen here!>
< ir heren, sprach her herman,
nu steit vp ind gein wir dan
samen in myne kemenade
ind werden eins anders dar zo rade.>
do sy in die kemenade quamen,
hie sprach:< ich willens vur ramen:
sy synt wir bereit wissen den bogen,
vnser veir ryden an den hertzogen
van lumburch an mynen heren walrauen
ind sagen eme, dat wir hauen
eyn portze van coelne in vnser hant,
als vns die brieue syn gesant
ind der gemeinden syn gewis,
als it in den geschreuen is,
dat dar zo vrunt ind vnse mage
lijff ind goit myt vns in wage
willent setzen, kome wir in die stat,
mit truwen haint sy vns beschreuen dat,
dat hie dat vurwair wisse wale;
der en is neit zwey hundert ain zale,
die vns solden weder stain,
ain solde it an ein stryden gain,
sy haint die richeit van der stat
ind den alre meisten schatz.>
wir sprechen:< her hertzoge here,
wilt ir gewynnen goit ind ere,
so helpet vns coelne weder wynnen.
al vnser viande goit da en bynnen
dat sal vr, here, syn allein,
dar zo sal die stat gemeine
vch eren ind syn vnderdain,
alsus hait sy vns laissen verstain.
brenget vunffhundert man gereit,
so en is neyman de uch weder steit.
ir gewinnet in coelne den schatz,
vrs kindes kint sals mogen de bas.
ir sult den schatz dan na uch rucken,
ir moicht da myt al vre viande drucken.>
do sy dis daden gewaich,
der hertzoge antwerde ind sprach:
< nu sait myr, wie ind wa by
dat ich deser dinge sicher sy?>
< here wir sin's gisel myt vnsme liue,
wilt ir, myt kinde ind myt wiue,
so dat ir des alles syt gewis
dan van vns weder uch gesprochen is
ind sult dat wissen sicherliche,
ir moicht vil wale ein konynckriche
mit dem schatze gelden, weir't veile,
die uch in coelne wirt zo deile.>
guede geloifde willicht den doren,
want it lut soisse in synen oren!
eydoch antwerde der hertzoge:
< node geinge ich vmb myt gedroge!
sal ich deser dinge myt uch begynnen,
so mois ich ritterschaft gewynnen
vmb groisse haue ind dure schult.>
< here dat siluer ind dat goilt
dat uch in coelne werden sal,
des en sal syn gein gezal;
durch dat in beit in sicherliche,
ir sult sy hogen ind maichen riche,
dat sy zo uch komen heymeliche,
ind beschrift in der more daich,
dat sijs neyman en doin gewach
ind des naichtes zo uch komen
id soele uch al vr leuen vromen.
zo coelne, here, vur vlre portzen,
da sult ir in ryden sonder vorten.
kompt, here, in der mydder naicht,
so in wirt it vnsen vianden neit gesaicht.>
do sy des daden gewach,
nu hoirt wie der hertzoge sprach:
< weint ir dat ich ein zage sy?>
< nein here, wir en sprechent neit da by,
want wie it die viande vernemen,
it were vns leit dat sy intquemen
ind uch intfeirden vren schatz.
als ir geweldich zo coelne sijt,
dan eirst so wirt der busschoff quijt.
alsus moicht ir in allen stucken
vre viande nederen ind drucken.>
< ir heren, e dan die reise bleue,
ich rede e an den greue van cleue
ind willen weder in begaden,
dat hie vns her zo ste zo stadin
ind der here van valckenburch.>
sus reit der hertzoge van lymburch
an den greue van cleue heren dederich,
die geloifde eme sicherliche,
dat hie queme in der more naicht
vur coelne myt al siner maicht.
sus dede der greue ind besande
die edelsten van al neder lande,
den hie riche geloifde dede.
sulche quamen durch sine bede,
die ander quamen vmb soilt,
den geloifde hie siluer ind goilt
ind sprach:< is dat wir coelne wynnen,
ich sal uch alle eruen da en bynnen.>
dorste ich it vur eyne wairheit sagen,
der hertzoge ind der greue woren ouerdragen
ind van valckenburch her dederich,
dat van in dryn ir eweliche,
were dat sy coelne gewonnen,
des solde mallich dem anderen gunnen,
dat sy da van maichden dry steyde,
da sy in hedden gerichte ind beide.
alsus beduncket mich sicherliche,
dat kome eman is also riche,
dat hie iet rucke wie hie ste
na goede, hie en gewynne's me.
dyt is der heren vngeuoich:
kome spricht ir enich, ich hain genoich.
sus voir der greue myt syme her
van cleue ligen in'd mer.
do die van nuysse vernamen dat,
vil vaste slussen sy ir stat,
ain worde it in ein deil zo suyr,
sy hoiten ire portzen ind ir mure
ind leissen neyman vs noch in,
ain moichten sijs hain grois gewin.
ich arme man quam durstich dar vur,
i'n vant offen portze noch dur
ind was do sent peters bode.
ich bat sy by den guden gode,
want ich hungerich ind durstich were,
do sy mich in leissen dur sent peters ere.
< bode so geit zo coelne wert, dat is uch't beste,
ind sait, in koment noch hint geste.>
ich sprach:< wie sullen die syn?>
< ich nemen't vp die sele myn,
dat was der greue van cleue.>
< so were myr leit dat ich hie bleue.>
sus geinck ich zo grymmynchusen essen,
ind als ich kome was gesessen,
so sein ich wa da her vert
des greuen her zo coelne wert.
zo lest wart ich des greuen gewar
zo aller eichterst an der schar;
ich begaff dat essen ind geinck vegin,
so ich mich balste moicht bewegin.
so mir die lieue godis craicht,
it was die iemerlichste naicht
van ryfe kalt ind van winde,
die ich ye geleifde her van kinde!
weis got, sy redin myr zo balde,
dat dede myr dat bitterliche kalde.
hie( ich?) wolde coelne gewarnet hain,
hedde ich sy wale mogen vur gain,
ey doch volchde hie( ich?) in doch achter mede,
ouch wie balde dat men rede.
do dat her an dat poilemre hultz quam,
wist wat hie( ich?) hoirte ind vernam,
dat der greue sprach van cleue:
< mir were vil besser dat ich bleue,
( weder eynen synen kemenere)
dese reise geit mir an myn ere,
want myr is reicht zo mude noch,
als ich zo coelne durch ein loch
sule kruffen anderwerff; bi gode,
ich were myr lieuer zo hilkeroide!>
< vil hertze lieue heren myn,
sprach der kemenere syn,
wilt ir dan bliuen sonder wort,
so laist vr lude ryden vort.
rijt en lutzel by syden her,
bys al vurleden is vr her.>
sus dede der greue ind keirde syn pert
ind reit zo hilkeroide wert.
syn volck reit vort an den hertzoge
van lumburch ind krouff durch den boge.
da was der here van valckenburch
ind dede vlre portze hauwen durch,
des sich der greue van cleue intsaich;
synen luden na also geschach
ind als dat loch durch hauwen wart,
der here voir in myt der vart
beide durch loch ind durch bogen
ind voren halden by den hertzogen.
den perden daden sy aff ye doch
die sedele ind treckden durch dat loch.
als scheir sy dar durch quamen,
ir sulge herberge namen,
sy voren in hus ind in schuren,
sy wainden guder euenturen.
mit dem der vischer her herman
zo dem hertzogen sprechen began:
< deser reysen here is wail begonnen,
synt ir coelne hait gewonnen,
here nu treckt vort in desen gardin,
hie sult ir der gemeinden wardin,
wir gein zo in in die stat
ind sain vnsen vrunden dat,
here, dat ir en bynnen muren sijt,
dat sy zo uch komen in zijt.
here, als it schone daich
ind mallich sich bekennen maich,
so soelen wir die viande soicken
ind vinden sy vp eren douchen.>
sus treckde der hertzoge in den garden
ind solde der gemeinden warden.
hie hoirte zo hant eynen man,
die heis vinckilbart herman,
die den ouerstultzen gudis gonde,
als balde hie gelouffen konde
in viltzengrauen dat hie leiff
ind in ryngassen, lude hie reiff:
< wafene, uch sint die viande by!
vur vlre portzen haldent sy!
sy willent uch doden ind verdryuen
beyde myt kinden ind myt wiuen!
steit vp, wapent uch, des is noit,
off sy sleint uch vp uren bedde doit!>
hie myt bereide mallich sich
alse zo veichtene eynen wich.
sy hadden wale da vur vernomen
dat viende solden vp sy komen.
so wie sich eirst moichte bereiden,
de en wolde des anderen neit beiden,
ey doch sy alsamen quamen.
da sy die viande vernamen
ind ouch myt ougen an sagen:
< ich sain uch vrunden ind magen,
vre ere leit hie vp der wagen,
began her mathis ouerstultz sagen,
die gene die ir da seit halden,
mogen sy irs willen walden,
sy doint allen lesterlichen doit!
so myr got de mich geboit,
volcht myr e wir noch hude steruen!
wir sullen ir so vil verderuen,
dat men't na maich bederue clagen
ind ouer hundert iair dar aff sagen!>
dyt sprach ein der koinste man
den die werelt ye gewan.
< ir heren in myme mois garden
solen wir der viande warden!>
sus quamen die viende myt vieren
mit vpgebunden baneyren.
vur sloich der here van valckenburch
ind der hertzoge van limburch,
in volchde manich edel man,
die ich wail nante nochtan;
node nente ich sy al samen,
ir vrunt solden sichs na mails schamen.
mit veirzijgen irre dryhundert streden
ritter van pryse wail gereden;
die veirzijch weder myt eine streden
reicht na ritterlichen seden.
sy worden gedain aichter wert
mit groissen slegen ind ir pert.
wie sy aichterwert worden gedain,
so sere saich men sy weder slain,
dat dat vuyr vys den helmen spranck,
des moissen sy vmmer hauen danck.
der veirtzijger was wale ein ewelich
dederige van berne wail geliche.
her mathis sy alre eirst weder reit,
des hie so groissen smertz leit,
dat hie vur doit dar neder laich.
do dat syn lieue sun gesaich,
die da was genant gerart,
so reichte zornich hie da wart,
dat hie ein ax van zorne nam,
wat hie der viende bequam
die sloich hie so bitterlichen neder,
dat sy neit vp en stoinden weder.
her peter iude quam gerant
als ein kone wigant,
die leider doit bleiff vp der stat.
her costin crop die node dat
gesaich, die keirde syn pert
vil snel zo der gemeinden wert.
hie vlede der gemeinre deit:
< seit heren, wa da neder leit,
her mathis ind peter der iude!
dur die reyne godes gude
doit it uch hude selue zo eren,
helpet vns der stede viande keren,
die uch ind vns willent verdryuen
beide des goitz ind intliuen!
edel gemeinde hait vur ougen dat,
dat wir samen in deser hilger stat
vp syn geuoit ind gezogen!
helpt vns ind uch weder den hertzoge
van lumburch ind weder die van me lande;
wir sullens vmmer hauen schande
solden sy vns alsus verdryuen
ind vns gudis heren bliuen!>
her zo vil balde ein selich man
luder stymmen antworden began:
< laist vns byzijde in weder stain,
off sy soilen dat kint in der weigen slain!>
dit entsaich sich die gemeinde,
die got selue so vereinde,
dat sy gelich alsamen
den burgeren zo helpen quamen.
do geinck it eirst an ein stryden
ind saich me lude pine liden,
want mallich wolde da ere erweruen.
do begonden die ritter helm keruen;
mit den helm exen ind myt swerden
slogen sy ros ind man zo der erden.
ir heren in dem mois garden,
da sy in der gemeinden solden warden,
quam die gemeinde iren burgeren
zo helpen myt al eren eren.
sy dreuen samen aichterwert
die ritter, ros, man ind pert;
die sy zo vrunde wainden hauen
dreuen sy aichterwert in eynen grauen,
do sy sus dar neder sturten.
ich wil uch dese rede kurten:
wat ir da doit bleiff, off geuangen,
worden gewont in eren wangen
ind vmb ir houft also geslagen,
dat men sijs noch sijt zeichen dragen. -
do sus schumfeirt wart dat her,
der hertzoge van lumburch begaff sin wer
ind krouff weder durch synen bogen.
eyn burger volchde dem hertzogen,
die in weder entusschen dem grauen veinck.
alsus der hertzoge weder geinck
anderwerff zo dem loche durch;
hie were bas bleuen zo lumburch.
der hertzoge solde billicher hassen
her willem van der huntzgassen,
wan coelne die hilge stat.
herman der vischer de'm dat
reit, dat hie sus zo coelne bynnen
queme hie, hie solde it wale gewynnen,
der bleuen dry doit in der stat,
gesleift ind vp rader gesat;
sy weren zo bunne bleuen bas.
do die gemeinde dit gesaich,
dat er mathis da neder laich,
vur doit braichten sy in vs gedragen
ind begonden eme sagen,
dat her peter erslagen were.
< durch got ind sent peters ere
en kummert uch neit myt vnsen doden!
geit, helpt den leuendigen zo eren noden!
got hait vns noch in allen zijden
gehulpen here'n allen stryden
ind die lieue moder syn.
dat is der gelouue myn,
got do hude coelne erweruen,
die vrolicher wil ich steruen!>
sus geingen sy alle stryden weder
ind slogen man ind ros dar neder,
sus worden entschuffeirt die heren
ind coelne bleiff in synen eren.
we vernam ey landis heren
mit sulchen schanden ind vneren
stillich brechen in eine stat!
die werelt spricht gemeine dat,
id sy mordere ind dieue sede.
da woren dry hundert wail mede,
als man spricht, edelre manne,
der en quam ney gein myt eren danne,
want sy quamen in slaiffenre deit,
als iudas do hie got verreit
vmb goit ind vmb morden;
ain weir't in wail zo schanden worden,
so en spreiche doch neyman anders neit,
in en were alreicht gescheit. -
her mathis, de sy eirst an reit,
van wonden hie sulchen smertzen leit,
dat hie van dem orsse veil durch noit
ind bleiff des vunfsten dagis doit.
her peter iude quam na gerant,
eyn schoin, kone wigant
ind( van) vrechen her iohan,
eyn goit, hoisch, gezogen man
ind dar na heynman van dem aren;
ere selen mois got bewaren!
dese veir verloren des strytz ir leuen
durch truwe; got mois in dar vmb geuen
eweliche vreude in hemelriche,
des biddit myt myr algelich!
ir alle die mich horen myt oren,
gelouft myr armen dummen doren,
were coelne komen in ir gewalt,
da en were junck noch alt,
noch vrunt noch vient in bleuen,
hie en were enterft ind verdreuen.
nu sijt ir alle in einre scholt,
mallich sy vort dem anderen hult
mit gantzen truwen ind halt uch samen;
ich en dar mich neit des radis schamen;
bit got dat truwe in coelne bliue
ind die vntruwe vs verdriue.
wolden die eyne die anderen noch verdriuen,
ir solde so clein in coelne bliuen,
ir en sult it neit wale mogen vur walden
dat ir in coelne moicht behalden.
nu is uch ein lere bleuen,
die uch her dauit hait beschreuen:
wilt ir uch vur vntruwen schamen
ind broderlichen leuen dragen( samen?),
so sal uch got zo staden stain,
deme alle dinck sint vnderdain.
hie en leist dich coelne nit verderuen,
noch van vianden ersteruen,
die die dry hilge koninge sande
mit vredin vs herodis lande
ind weder myt vreden in ir lant,
die dir coelne hait gesant
beide zo helpen ind zo vromen.
weren sy zo herodese komen,
herodes hedde sy doin intliuen,
got wolde sy doin in vreden bliuen
ind hait sy gesant vmb vrede alher,
dat in en schade vient noch her.
so we den vreden noch hait zo brochen,
die hait got selue her gewrochen,
ind we in vmmer gebrechin denckit,
got selue in an der eren krenckit,
als it noch her komen is,
des is vurwair coelne gewis.
coelne du maicht is wale wesen blide,
want dyr hilpt in allen stryde
sente peter dyn patroin,
ind der gode sent gereoin,
syner gesellen is noch me.
weder zo coelne sint gegeuen,
seis dusent in einre geselschaff euen
ind seis hundert, die dir got gaff
zo helpen ind seis ind seiszijch, die dir neit aff
en geingen, des gelouue myr.
coelne dese alle helpent dir.
florencius die vil groisse here
ind sente victor der segere,
der guede sent cassius,
deser houft heren heischen sus,
godis ritter sint sy genant
ind helpent dir coelne myt der hant.
ouch helpent dir der hilger conynge dry
ind steint dir myt truwen by,
mit alme hemelschen her
doint sy myt dyr coelne wer.
melchior ind iaspar,
dat derde is her balthesar,
felix, nabor, gregorius,
dese restent in der konynge hus
ind bleuen godis mertelere,
dese veichtent coelne vur dine ere,
cosmas myt sent damiane,
sente georis ind syn sege vane
solen dich leides maichen ane.
machabei ind sente gere,
sente seuerin die groisse here,
sente anno ind sente kunbert
haint myt eren dich her gewert.
die more die in coelne ir bloit
sturten, die haint got also goit,
dat got hilpt coelne myt der hant
ind den hilgen die hie vur sint genant.
ouch wie sondich eman in coelne sy,
doch steit got synen hilgen by;
hie en wilt neit vmb myn sundich leuen
sine hilgen ind vre stat begeuen.
coelne reichte dir geschaich
als iudas machabeus sprach,
do hie mennich dusent viende saich
vp in komen vmb vngemaich,
do sprach der koinste wigant
die ey man wart bekant,
off van wiue ey geboren:
< wir hain goit, lant ind lijff verloren,
wir en weren't hude myt der hant,
wir interen vns ind vnse lant,
dar zo zostorent sy vnsen ewen,
koinlich wert uch als lewen
ind laist vns samen ere erweruen
weder die, die vns hude willent enteruen.>
alsus sprach eins morgens vro
her iudas synen luden zo.
sy antwerden ind spraichen,
want in der lude vil gebraichen:
< so mannich dusent so wir sein,
wie moicht vns here dat geschein,
dat wir den sege in aue stredin?
vns were stredens bas vermedin,
want luzzel volx myt muden ledin
hait selden her wail gestredin;
ir is hundert dusent weder vns vunffhundert,
id is, here, wonder, dat uch des neit en wondert;
ir heischt sy vns lichtlichen bestain,
seit wie it vns wail moichte ergain.>
do begonde her iudas sagen:
< neyman en sal sich da verzagen
da men vp syn leuen kompt gevaren,
noch alsulchen vient sparen,
want sege en leit an vil volckes neit,
hie wirt den hie got van hemel geit.>
sus bestoint sy iudas myt konre hant
ind werde sins vader lant,
dar zo syn volck, lijff, goit ind ere.
sus daden die goden coelnere;
sy en sparden edelen man noch here,
sy veingen ind slogen neder
alle die in woren weder.
sonder eine die van cleue
wen'ich dat vngevangen bleue,
hie voir da hie sich sicher wiste
als die duue zo irme niste.
ich wil uch die wairheit sagen,
van coelne vlo mennich sonder iagen
vs dem loche weder heym,
als der ol voirt olband zo iherusalem
durch einre nailden ouge crouff;
selich was hie, die durch dat loch slouff!
nv helpe vr eiclich dem anderen raden,
wie ir uch ind vre stat vur schaden
behoit, vulbehalt vre ere;
mallich syn hertze dar zo kere,
halt vrede vnder uch, dat is myn rait,
want die werelt in vnureden stait.
gedenckit wat spils myt uch gedreuen
sy hie beuoren; were coelne bleuen,
alsulche wainden, die reyne stat
also gewynnen durch ein gat,
dat sult ir wissen sicherlich,
in coelne en were arm noch riche,
als ich it van buyssen hain vernomen
in landen dar ich in byn komen,
hie in were sicherlichen bleuen
vntlijfft, interfft ind verdreuen.
noch rade ich, coelne bys in hoeden
vur den, die dich wolden intguden,
ouch wie sy dich myt dem munde mynnen,
ir hertze meint ein anders en bynnen.
byddet den vader, den son ind den hilgen geist,
want sy dry vermogen alre meist,
ind die reine magit vrie
die moder godis sente marie,
dat sy uch reichten vrede geue
ind vur gode sy dat werue
eyn hertze, wil ind einen moit
ind dat zo allen dingen goit.
got sal dir vmb dyn rein leuen
den ewelichen vrede geuen.
ich wene hei's ney vrome in gewan,
we zo arge vp coelne ye eit began.
ich saich burge maichen begynnen,
ich saich sy ouch brechen ind wynnen,
da men coelne myt wainde twingen
ind vs syme reichte brengen.
wes da zo vnreichte wirt begonnen,
da is selden ere myt gewonnen. -
e dan der busschoff geuangen bleue
ind eman lochis strijt gedreue,
die stat saich degelichs ind vernam,
dat busschoff engelbreicht ir was so gram,
dat hie die besten wolde verdryuen
beyde myt kinden ind myt wiuen;
dar zo wie hie sy moichte interuen
ind an eren dar zo verderuen.
wa it an lijff geit ind an ere,
der wise denckt vur wie hie it kere.
do dit die besten van coelne vernamen,
sy schufen dat sy alle zo houfe quamen
ind hadden des iren rait,
zo keren sus gedane dait.
sus vonden vnder in die gesleichte
( behalden alle ire busschoue reichte,)
dat sy koren veir landis heren,
die in hulpen al vnreicht keren,
ind zo allen wislichen saichen,
dat sy die burgere sulden maichen
ind dar vmb erfliche rente geuen,
dat sy in hulpen al ir leuen
neit dan zo allen reichten dingen
ind al eren nakomelingen.
dar zo reiden sy vp dry vrie man,
die in helpen solden nochtan.
do sy sus samen ouerdrogen,
sy duchte bes her zo gevogen
der greue van gelre, want hie were
eyn edel, geweldich, rich here.
alsus wart hie zo richt besant;
ind der greue van gulche altze hant;
dar na der greue van dem berge;
des veirden ich uch neit en berge,
dat is der greue van katzenellenbogen,
die ney off selden hait gelogen.
do koren sy van vrentze den heren,
want hie goit ritter ind nauredich were,
ind van ysenburch den edelen man
ind heren werner van rode nochtan.
dese seuene quamen zo coelne en bynnen,
men saich sy alle samen burgeschaff gewynnen
ind verbunden sich myt der stede,
dat sy durch leiff noch durch beide
dat nummer gelaissen en solden,
dese seuene en wolden
der steide helpen zo irme reichte,
da men't myt wairheit an sy breichte,
behalden reicht irre eren
die dan in den zijden weren.
dat daden sy allit vmb dat gude
ind vernam it der busschoff in vnmode.
hie daichte, wie hie dis dede wer
ind samende stillich ein her,
mit dem hie sy maichde eme vnderdain,
die den coelneren zo staden wolden stain.
hie daichte: coelne en maichs du neit gewynnen,
du salt is alre eirst begynnen
vp den van gulche den greuen,
de by den besten noch is bleuen.
do dem busschoue syn her wart,
hie voir zo sintzge myt der vart.
ouch wie it des richis were,
vp dat sy vr goit ind vr ere
beheilden, so wart in van me greuen
beschreuen, dat sy sich ergeuen.
der greue daichte in synen moit,
id worde weder eme also goit,
wie hie dar na myt syme kunne
des busschoffs ouerhant gewonne.
do der busschoff sintzge gewan,
van dan volchde eme menich man.
vort treckde hie in des greuen lant,
men staich an vuyr ind brant,
des busschoffs volck was ain vresen
ind maichde wedewen ind weisen.
sy daichten dat lant also verherin,
dat sich neyman en moichte erwerin.
der greue alle syne vrunt besante
die wile men syn lant verbrante,
dat sy snel quemen ind neit en bleuen,
off hie bleue enterft ind verdreuen.
do der greue van gelre dit vernam,
hie besamende sich balde ind quam
beide myt vrunden ind magen,
die des greuen laster node sagen.
do der greue van gulche sy gesaich,
nu moicht ir horen wie hie sprach
zo me greuen van gelre:< swager myn,
gode ind mir moist willekome syn!
ich clage uch dat der busschoff myn here
mir wilt benemen goit ind ere,
want ich der coelnere helper byn,
behalden syme reichte me noch myn.
hie spricht hie wilt vns vur verdriuen
ind alsus here van coelne bliuen.>
< swager nu en erveirt uch neit,
want groisse wort en byndent neit!
got sal vns helpen ind dat reichte,
dar zo vrunt mage ind gesleichte;
syn gesamende deit sal eme hude intflein,
swager dat sult ir hude myt ougen sein.
bestain wir sy richtz, dat is vns vrome,
e in eman zo helpen kome.
swager snel volcht myr vmb dat,
ich sal uch wisen dat gewat!>
sus begonden sy vp beiden siden
vmb dat gewat rennen ind ryden.
der greue dat gewat gewan
ind myt eme menich kone man.
der busschoff hadde ir zweire als vele nochtan.
als scheir sy dat gewat gewonnen,
des volcwichs wart da begonnen.
van eirst was hie starck ind hart,
da en wart vient noch vrunt gespart.
der greue wart aichterwert gedain,
zo leste begonde hie weder stain
myt starcker helpe siner vrunde,
dat des busschoffs volck da vlein begonde.
der busschoff reit war hie wolde
ind en wiste doch neit war hie soulde.
hie moichte wail syn intreden,
wolde hie strydins hain vermedin.
der stryt wart eme also hart,
dat hie alda geuangen wart
ind myt eme manich edel man,
die ich genomen neit en kan.
sonder ein die van cleue
wene ich dat hie vngeuangen bleue;
wart hie ouch geuangen da,
so entgeinck hie andersswa.
des sijt sicher ind gewijs,
dat hie noch vngeuangen is.
der busschoff wart zo nydecken braicht
ind in starck yseren gelaicht,
da bleiff hie veirdehalff iair geuangen,
des in wale sere moicht verlangen.
manich parlemunt wart dar vmb begont,
ind als men't eme na dede kunt,
so in duchte it in neit wesin goit.
zo leste geweichde eme synen moit
die got, die alle dinck vermaich.
zo busschoue albrechte hie sprach:
< wat ir vur mich durt doin beschriuen,
ain zwiuel, da wil ich ane bliuen!>
do sprach der busschoff albreicht:
< van coelne busschoff engelbrecht,
busschoffe solen syn gereicht,
dat is ein beschreuen reicht,
ind guder dede syn ein sterre,
zo luchten beide na ind verne;
goit bispel sal men an uch sein,
so maich uch ere ind goit geschein;
wat uch weder moitz sy gescheit,
des en sult ir uch laissen gedencken neit;
halt vre truwe ind wair vre wort,
so geit vr dinck myt eren vort;
wat men geloift dat sal men leisten
beide den mynsten ind den meisten,
want wirt ein man ein logenere,
hie doit syn sele ind verlust syn ere;
maicht vrede in lande ind in steden,
so soelen die gueden vur uch beiden;
noch durch bede noch durch haue
in sijt reichtis gerichtis aue,
ain sonde deit men reicht gerichte
ouer boisheit boser wichte;
eirt vre rittere ind vre burgere,
so haldent sy uch weder vre ere;
sint sy uch hult ind vnderdain,
gein vrre nabere maich uch weder stain,
des sijt sicher sonder wain.
doit dat, dan eirst hait ir verschoilt,
dat uch wirt alle die werelt hoilt,
want deit ir nu vren dingen vnreicht,
ich wene it uch eyne nuwe schande breichte.>
< busschoff albreicht ir sait myr reicht,
sprach der busschoff engelbreicht,
nu laisse ich uch der sonen walden,
wie ir sy maicht ich wil sy halden,
sy en wirt van myr nummer zo brochen.>
< here dyt is wale gesprochen.
here men hait mich doin verstain,
meister bernart haue eynen( ban) gedain
vp die vmb vr in komen weruen;
die dat woruen, die wolden mit in't verderuen.
so is godes deinst in der hilger stat
van coelne verboden vmb dat,
dat sy solen syn dem greuen holt,
des menich dusent is ane schoilt.
we weiz wie hoilt dem anden sy?
is er uch eit vil gewesen by?
here, in veirdenhaluen iare,
sijt irs wail worden gewar!
vre priore ind vre pafheit nochtan
twanck men ouermitz den ban,
dat sy samen in coelne neit en bleuen,
vmb dat sy egeine arbeit vmb uch en dreuen.
die vr vs komen sus wolden keren,
sy woren vrre renten heren,
want uch dit vp hindernisse is gedain
ind zo meirre schanden maich ergain.
vur uch ind vre paffheit sult ir stain,
sus maicht ir uch seluen zo heren
ind al vnreicht moicht ir keren.
ir sult uch selue ind ouch sy
allis bannes maichen vry
ind beroift an den romschen stoil
vp schade, des ir ind vr pafheit hait voil.
ir sult vre paffen ind vre canonige,
preitger, mynrebroder monche
mit gehoirsamgeide twingen,
dat sy ouer al vr buschdom singen.
here men leis die cardenale
van vrre wegen altzemail
des( dei?) vnreichte benne verstain,
die meister bernart hedde gedain
vp die alle, die uch zo vromen
gearbeiden her vmb vr vs komen.
sus wart meister bernart besant
ind myt woren sere geschant,
wie hie die benne dorste geuen,
die uch here geingen an vr leuen.
sy spraichen, hie en solde vmb vr vskomen
neit weruen, noch vren vromen,
dat yseren moicht uch so verderuen,
dat ir in geuencnisse moistet steruen.
hie wart vale ind wart roit,
hie erueirde sich ind loich sonder noit,
her busschoff here, ir hie saicht uch doit,
off also na weirtir dem dode,
dat hie dar vmb sege node,
dat vre vrunt enich goit dem greuen
van gulge vmb vr zo( vs) komen geuen.
die cardenale spraichen samen:
ir sult uch noch lesterlichen schamen,
dat ir vs gauet ie sulchen ban,
den men vnreicht geprouen kan.
des worden eme die cardenale so gram
dat hie ney seder
ind( vnder) sy weder
en dorste komen noch en quam.
dat hie is sus is in schanden bleuen,
dat is vurwair her heym beschreuen.
here dit en laist uch neit werden leit;
appelleirt vur uch ind vre paffheit,
sus bespreche ich eirst die sone,
ain kummer steit it uch zo doin,
dan sain ich uch die sone vort
off ir uch haldet an myne wort.>
< sait vort ind hait is goeden danck,
ich appelleir ind gebeiden sanck,
als hie vur beschreuen hait,
dit is myn wille ind ouch myn rait.>
< here vort sult ir vp urs broder doit verzijen
ind der steide weder vre hulde lien
ind laissen sy in al der vryheide,
die sy van keiser ind conynge beide
ind van alder gewoinden her haint braicht,
dat sult ir in halden alle vnuersaicht.
vredit sy, dat doit ir sonder schande,
beide zo wasser ind zo lande;
sy gein ryden off vleissen,
maicht here, dat sy vr geneissen,
ir gewintz beide vrome ind ere;
weder sulen sy uch halden vur here
ind doin wat sy uch schuldich sint,
ir sijt ir vader, sy sint vre kint,
durch den lieuen got van hemelrich,
nu handelt sy vort vederliche!
ir en sult gein dinck vort vp sy wrechen,
noch myt clagen vp sy sprechen,
die uch hie beuoren sint gescheit
en laist ir uch gedencken neit,
want it ruwit sy ind is in leit.
nu doit als got van hemel deit:
in so wilcher zijt dat der sundere
syne sunden ersucht ind sine sere
ruwent, so vergeit sy eme vnse here,
nu indspricht, hie en wilre nummerme gedencken
dat sy an der selen moge krencken,
deit hie vort syme dinge reicht.
her an denckit busschoff engelbreicht;
allen ouelmoit sult ir in vergeuen,
sy sullen uch dienen al vr leuen
ind sus bliue die sone stede.
godes vient were hie, die it weder dede!>
< busschoff ailbreicht, ich hain gesprochen
van myr en were sy ney zebrochen,
der gude got der mois is walden,
dat sy ewelich bliue behalden!>
die sone sy do geschach
vp eynen gueden maindaich
reicht na paischen veirzein naicht.
zo coelne wart der busschoff braicht
in't munster der guder sent marien
zo den greden; da saich men verzijen
vp coelne busschoff engelbreichte
ind bereiff sich anderwerff reichte.
die sone meister godefrit ouer las,
die der stede schriuer was;
die sone wart also gelesen,
dat sy vmmer gevrunde solden wesen;
des gonne vns got van hemelrich,
des biddet beide arm ind riche!
na godes geburt dusent iair
zweyhundert ind seuentzijch dat is wair,
meister godefrit hagene maichde mich allein,
nu biddet syner selen gudes gemeine!
amen amen amen amen amen