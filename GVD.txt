driu dinc sint got unmære
und sint der werlde swære:
des armen hohvart, diu daz birt,
daz er da von zespotte wirt;
daz ander ist des richen liegen,
der alle die werlt wil triegen;
daz dritte ist der alte hurære.
warumbe die dri unmære
beidiu got und der werlde sint?
si dunchent ir sunde gar ein wint
bi andern grozen sunden.
daz wil ich iu chunden.
armuot und hohvart,
die sint von ungelicher art.
der arme hat unwerdicheit;
daz solt im hohfart machen leit.
durst, hunger, frost und hitze,
die solten im geben witze,
daz er die hohfart verbære
und gar diemuotlich wære.
sit er so vil gebresten hat
und doch die hohfart niht enlat,
swelch armer also tuot,
der hat den muot, und het er guot,
er het mer hohfart aleine
danne diu werlt al gemeine.
swem got git gutes die chraft,
der wære, wolt er, warhaft.
den richen twinget niemen;
moht in getwingen iemen,
der twnge im wol sin gut abe.
swer hat von got groze habe
und sich liegens niht gemazen chan,
wære der selbe ein arm man,
daz im liegen not tæte,
so wær er dar an so stæte,
daz er alle tivel verluge
und himel und erde betruge.
swen got daz alter læt geleben,
der sol die tumpheit uf geben
und sol furhten sinen tot
und sol siner sele not
an allen dingen understan;
daz duhte got vil wol getan
und duhte die werlt vil michel zit.
swem got mannes alter git,
der sol dem chintlichen site
zerehte niht volgen mite.
læt er sin reht danne underwegen
und wil der torheit pflegen,
diu da gehoret zu dem huore,
vil manich verfluchet fuore;
swelch altman hat die untugent,
der hat den muot, und het er iugent,
so wær er michel unreiner
danne der tivel deheiner.
da von sprichet salomon,
daz die drie gelichen lon
von got und von der werlde han.
ir muot ist also getan,
daz si sunden wolden michels me,
danne iemen mit werchen bege.
wære daz si mohten also vil
gesunden, als ir herce wil,
si begiengen grozer missetat,
denne alle dise werlt begat.
da von sint si so unwert,
daz ir got noch diu werlt gert.