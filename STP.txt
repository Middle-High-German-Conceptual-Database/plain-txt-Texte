hievor fuogt es sich an einem tag,
das ein priester bredigen pflag.
darzuo kament der lüten vil,
als ich üch sagen wil.
er sprach:< wer mit arbeit neret sich
und die arbeit tuot getrülich
und ir pfliget allzit wol,
als ein getrüwer man tuon sol,
der mag licht betten und vasten darzuo
und andre guote ding tuon.
arbeitet er nu mit rechten flis,
er kumt als wol in das paradis,
als einer, der da bettet alle zit
und sust kein arbeit darzuo lit.>
do er nu gesprach dise wort,
vil bald es ein holzhaker erhort,
er behat die wort gar wol.
er gedacht:< der bredgi ich volgen sol.
ich wil nu zwar allen tag
arbeiten, wa ich kan und mag.>
er arbeitet vast und tett darzuo
sust kein guot weder spat noch fruo.
er wand, er tätt gnuog.
das er arbeit und doch kein guot
darzuo tett, das betrouch in zwar.
do er gestarb, er ward sin gewar.
er wand an alle pin
behalten werden durch die arbeit sin
und wolt gan himel farn zehant.
den schlegel und die ax er uf die gürtel bant,
und do er kam an das himeltor,
sant peter sprach:< wer ist da vor?>
er sprach:< ich bin ein man,
der all sin tag vil arbeit het gehan.
ich han mich mit arbeit ernert,
als denn mich ein pfaffe lert,
der sprach: « wer da arbeit trülich,
der mag wol komen in das himelrich. »>
sant peter sprach:< nu sag an,
hest du got ie kein dienst getan
oder sant marien, der muoter sin,
oder andern helgen? das tuo mir schin.
ald bekennest ieman im himelrich,
das er got bätte für dich?
oder hast du got ie kein guot getan?
das solt du mich wüssen lan.>
er sprach:< ich han gehept gros arbeit,
als ich dir vor han geseit.
mit holz schiten han ich mich ernert,
als mich der pfaff hat gelert.
sust gedienet ich nie gott.>
sant peter sprach an allen spott:
< hest du darzuo kein ander guot getan,
so furcht ich, du müesist von hinnen gan.
hest du nit gehalten gottes gebott
und hast ouch nit gebetten gott,
das er dich behüeti vor der hellen
und vor lucifiers gesellen,
und hest ouch got nit geeret?
ich weis, das dich der pfaff leret,
wer da arbeit grösklich
und mit arbeit erneret sich
und die arbeit mit trüwen tuot
und sich sust vor sünden behuot,
der bedarf nit als vil betten und fasten
als einer, der alle zit ruowet und rastet.
wan wer müesig ist und nit arbeit
und darzuo lidet deheines leid,
der ist schuldig von recht,
das er got diene als ein getrüwer knecht
mit betten, vasten und wachen
und mit mängen andern sachen.
aber so vil ist er schuldig nicht,
wer da alle zit der arbeit pflicht
und si mit ganzen trüwen tuot.>
do sprach diser mit erschroknem muot:
< das han ich leider nit getan.
ach herre got, wie sol es mir ergan?
het ich die bredgi recht verstanden,
so wer ich ietz ledig der schanden
und wurd behalten ewenklich.
ach, her sant peter, nu bitt ich dich,
das du mit helfest us disem leid.>
sant peter zuo dem mane seit:
< gib mir in die hand den schlegel din.
mag ich dich denn ziechen herin,
so solt du wol beliben zwar.>
den schlegel bot er sant peter dar
und hangt sich daran.
und da er an den obresten staffel kam,
do huob sich kumers vil.
wan uss dem schlegel viel der stil,
daran sich huob der arm man.
do gieng erst sin liden an
mit dem stil viel er do
herab, des ward er unfro.
in die helle nam er den val.
alle sin fröide wurdent smal
siner arbeit hat er enkeinen lon,
das er sich mochte fröwen davon.