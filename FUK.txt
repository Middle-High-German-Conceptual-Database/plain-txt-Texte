ein fliuge einen chalwen man
vil sere bizzen began,
da si im daz hobet bloz vant.
do slug er dar mit siner hant,
do die fliuge hin gan.
als der slach was getan,
do fur diu fliuge aber dar.
des nam der man vil wol war
und ramte ir vaster denne Ãª.
diu fliuge sumte sich niht me,
si flouc aber hin und entran.
als dicke beiz si den man,
daz ir zeiungist war ein slac,
daz si des pizzens enphlac.
die fliegen wil ich gelichen
dem armen, der den richen
wil niezen an sin schulde
und engert niht siner hulde,
so daz der riche danne chleit
und ouch dem armen widerseit.
so wirt er chuner danne e
und tut im ie me und me.
so sprichet der riche man:
< ist daz mir sin got gan,
ich heizze in dar umbe henchen.>
so muz der arme wenchen
und muz als diu fliuge varn;
des enchan er ouch niht wol bewarn.
man laget im hie und da,
unz er zeiungist etewa
gevangen wirt und tot geliget,
und daz der riche an im gesiget.
swer als diu fliuge wirbet,
so der als diu fliuge stirbet,
den wil ich als die vliegen chlagen,
diu an dem glatze wart erslagen.
daz merken, die da zucken
und sich ofte muzen tucken.