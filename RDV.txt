reimar der videler
ez was ein künc gewaltic unde rîche,
der saz in einem lande, daz was michel unde breit.
site pflac er gar vil lasterlîche
und minnet erge, der milten tugende wâren im vil leit.
des gewan er doch dar umbe michel arebeit;
er wart vertriben, wær weise beliben,
wan daz von im sît ein bezzer mære wart geseit.
schouwâ für hin, schouwe und warte al umbe dich:
ich sihe den tagesternen, alsô dunket mich;
swer umb êre welle werben, der sol niht sûmen sich.
hoeret wunder, wie sol ich gebâren?
jôn ist niht der zehende man noch wîp nu wol gemuot.
ich gedenke die dâ rîche wâren
daz sî dur got und umb êre teilten wol ir guot.
dâ von was ir lop von allen triuwen wol behuot
unde stæte. der sam tæte,
daz lopte ich; mir ist leit daz ez sô lützel liute tuot.
schouwâ für hin, schouwe und warte al umbe dich:
ich sihe den tagesternen, alsô dunket mich;
swer umb êre welle werben, der sol niht sûmen sich.
vier slahte tôrheit ich zer werlte erkenne.
ein man der liuget unze im nieman niht gelouben mac.
des andern tôrheit ich iu rehte nenne:
der dröit unze in nieman fürhtet nahtes noch den tac.
sôst der dritte vil arc; dest der sêle gar ein slac.
des vierden sin gêt alsô hin:
der tôren witze lêret unde ir selbe nie gepflac.
schouwâ für hin, schouwe und warte al umbe dich:
ich sihe den tagesternen, alsô dunket mich;
swer umb êre welle werben, der sol niht sûmen sich.
nu wache, herre, balde und wirp umb êre,
daz die liute iht sprechen hin ze dir< wie boese ein man.>
gerne mahtu volgen solcher lêre,
sît ich dir mit triuwen alse wol gerâten kan.
wis eht frümic, sô gewinnest dû den frumen dar an:
dîne êre wahsent sêre,
nieman rehter dir deheines ungelückes gan.
schouwâ für hin, schouwe und warte al umbe dich:
ich sihe den tagesternen, alsô dunket mich;
swer umb êre welle werben, der sol niht sûmen sich.
manger lât mich ungegrüezet,
daz er fürhtet deich in bite,
der doch selten kumber büezet
ieman nach der milten site.
och ûch dast ein vil armer list;
ob der arge niht ensprichet,
man weiz doch wol wer er ist.
ez ist in ein last vil swære
die daz kriuze lange tragent.
sôst ez allen den unmære
die dâ frevellich versagent.
got weiz wol wâ guot bruoder ist;
si mugen uns dar an wol triegen:
der kennet wol ir aller list.
got welle sône welle, doch sô singet der von seven
noch baz dan ieman in der werlte, frâget nifteln unde neven,
geswîen swâger swiger sweher: si jehent ez sî wâr.
tageliet klageliet hügeliet zügeliet tanzliet leich er kan,
er singet kriuzliet twingliet schimpfliet lobeliet rüegliet alse ein man
der mit werder kunst den liuten kürzet langez jâr.
wir mugen wol alle stille swîgen dâ hêr liutolt sprechen wil:
ez darf mit sânge nieman giuden wider in.
er swinget alsô hô ob allen meistern hin,
ern werde noch, die nû dâ leben, den brichet er daz zil.
daz êrste wîp dem êrsten man den êrsten schaden riet,
dâ von got vil menege sêle von dem paradîse schiet.
dirr itewîz der wirret guoten reinen wîben niht.
wîp unde wîp, gelîcher name, vil ungelîchez leben.
der werlde heil uns einiu nam, daz habt uns einiu wider geben.
ein engel unde ein reine wîp sint wol in einer pfliht.
vil reiniu muoter unde magt, diu uns von êven stricke nam,
dîn werdikeit behüete uns noch diu reinen wîp.
so gewinnet wegescheiden hie der zweier lîp;
die guoten dort, die übelen hie, die sint den beiden gram.
er ist ein wol gefriunder man, alsô diu werlt nu stât,
der under zwênzic mâgen einen guoten friunt getriuwen hât.
der hete man hie vor wol under fünfen funden drî.
sô wê dir, werlt, du hâst sô mangen wandelbernden site:
er armet an der sêle, der dir volget unze anz ende mite,
und der dir aller dîner fuore stât mit willen bî.
wir klagen alle daz die alten sterbent unde erstorben sint:
wir möhten balde klagen von schulden ander nôt,
daz triuwe zuht und êre ist in der werlte tôt.
die liute lâzent erben, dise drî sint âne kint.