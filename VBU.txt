None
seht wâ meie mit vil wünne
kleidet anger unde velt.
frô ist manges herzen künne;
dâ gît fröide widergelt.
meie der hât süeze vil:
mîn gemüete baz ir güete
troestet, sô si liebe wil.
ie und iemer gar mit triuwen
was ich stæte und wil ouch sîn.
daz ensol mich niht geriuwen,
swie si giht diu frouwe mîn
daz ich minne ein ander wîp.
küniginne, swaz ich sinne
hân, die minnent dînen lîp.
wol dir, meie, wol dir wunne,
du fröist aber diu vogelîn.
wê im der dir leides gunne
und mit valsche gedenke mîn.
nît und haz ist nû genæme.
der muoz mir sîn widerzæme:
frouwen gruoz mir tæte baz.
nûst bekleidet wol diu heide
liehter varwe wunneclich.
walt und ouwe gruonent beide:
meie, du bist fröiderich.
swer nu wil die zît vertrîben,
der sol dienen werden wîben:
wîbes lôn gît fröiden vil.
wil diu minneclîche reine,
so fröit sich mîn sender lîp
und wirt trûren von mir kleine,
troestet mich si sælic wîp.
al mîn nôt und mîne swære
swendet wol diu lobebære
unde ir süezez mündel rôt.
ich klage dir, edeliu frouwe hêre,
daz ich fröiden eine stân
von dînen schulden. daz verkêre,
troeste mich vil senden man!
ich lebe in senelîcher nôt,
sît daz mîn ougen lachen sâhen
dînen lieben munt sô rôt.
ich wânde ich iemer solde lachen
do ich dich, frouwe, lachen sach.
mîn muot begunde an fröiden swachen,
dô mîn herze mir verjach,
ez müeste eht dîn gevangen sîn.
ân urloup schiet ez von mir balde
zuo dir, liebiu frouwe mîn.
rôsen rôt ist ir daz lachen,
der vil lieben frouwen mîn.
waz kunde er wunders an ir machen
der ir gap sô liehten schîn!
si ist mîns herzen ôsterspil.
iemer mêre unz an mîn ende
mîn herze von ir niht enwil.
wan sagent ir mir, frou minne,
war tuont ir iuwer sinne?
hie vor dô wârent ir den biderben armen dicke bî.
dest iu nu niht ze muote
ir minnent nâch dem guote.
swer des niht hât, der muoz ouch iuwer dicke wesen frî.
ein edel wîp diu sol ir lîp
durch guot niht veile enmachen:
ez zimt niht edelen wîben wol.
frou minne, ir welt iuch swachen,
sît daz man iuch mit rehter fuoge niht erwerben sol. swâ biderbe herren sterbent
die wol nâch êren werbent,
der tot ist boesen herren liep; sost er den biderben leit.
owê der grôzen swære,
der biderbe kalwære
ist ze früeje tôt, des lîp nâch hôhen êren streit.
er was ein helt gar uz erwelt,
vil manhaft und werlîche.
sîn tôt ist mir ze schaden bekant.
und lebte der tugentrîche,
die herren müesten deste tiurre sîn in swâben lant. ein vederspil daz vâhet
und kleine vogel smâhet,
daz hât man lieber vil dan einz daz kleiner vogel gert.
die bîschaft sage ich wîben
die mit ir reinen lîben
die nideren minne triutent und die hôhen hânt unwert.
ein frouwe guot diu sol ir muot
niht nider lâzen sîgen;
dâ von ir êre ist unbehuot.
er mehte gerner swîgen
der nidere minne triutet und die hôhen hât unguot.