diz mere heizet daz genselîn und sagt von einem münche und von einem magedin
ich hôrt sagen ein mer
wie ein klôster wer
rîch unde erbûwen wol,
als von reht ein klôster sol.
ir gasthûs und ir spitâl
heten niht gesatztiu mâl,
wan zuo welhen zîten der man
geriten ode gende kan,
der vant daz ezzen ie bereit.
minneclich und unverseit
gap man swaz si mohten hân.
also solten noch diu klôster stân.
ouch hôrt ich mêr von in sagen,
ir klôster daz wer underslagen
daz die münich und ir gemach
selten ieman fremder sach.
und seit daz selbe mer
daz manic münich dâ wer
der selten für daz klôster kan.
nû was dar inne ein junc man;
der het sîniu jâr vertriben
daz er dar inne was beliben
sît daz er was ein kindelîn.
des muost im unbekant sîn
swaz lebt in dem lande,
wan daz er ors nach sage erkande,
daz man die solde rîten.
do kam ez zuo einen zîten,
daz der apt solt rîten;
des wolt er nicht bîten
und wolt schaffen des klôsters dinc.
in bat der selbe jüngelinc
daz er in fuort durch daz lant,
daz im würde erkant
der site von dem lande,
des er vil klein erkande.
der abt der gewert
den münich des er begert,
wan er in einveltigen sach.
in disem sinne daz geschach:
er gedâht, wirt im erkant
beide liut unde lant,
sô mac man im enpfelhen wol
swes ein man pflegen sol.
er wirt uns ein vil nützer man.
alsus fuort er in von dan.
sîn knehte niht vermiten,
mit ir herren sie dô riten.
ir pfert giengen schôn enzelt.
dô sie kômen an daz velt,
swaz in vihes wider gie,
der münich nimmer verlie,
er sprach ie:< wie ist daz genant?>
der abbet der seit imz zehant
swie sîn name sölt sîn.
ez wer rint, schâf oder swîn,
daz tet er im zuo rehte kunt.
dô kômen sie in kurzer stunt
zuo einem hove do sie hin wolten
und ouch dâ belîben solten.
dô sie der meier gesach,
er lief gein in unde sprach:
< got wilkommen, lieber herre mîn,
und alle die mit iu hie sîn!>
als man in diu ors empfie,
der abte unt der münich gie
zuo einem fiur an ir gemach.
alsô schier daz geschach,
man zôch in abe sâ zehant
ir schuohe unde ir obergewant.
nû het der wirt ein schoenez wîp
und ein tohter, der lîp
was ze wunsche wol gestalt,
sie was wol zweinzic jâr alt,
die ouch dort her giengen,
die herren sie empfiengen.
der abbet hiez sie sitzen nider.
dâ wârn sie niht wider,
sie sâzen nider an die stat.
der münich den abbet aber bat
daz er in wizzen lieze
wie diu crêâtûre hieze.
dô sprach der abbet zuohant:
< diz sint gense genant.>
dô sprach der münich:< crêde mich,
sô sint die gense siuberlich.
wie kumt daz wir niht gense hân?
die möhten sich vil wol begân
an unser klôsterweide.>
des lachten si dô beide
des wirtes tohter und sîn wîp.
si wundert sêre daz sîn lîp
was sô rehte minneclich
unt daz er niht verstüende sich
wie ein wîp wer genant.
den apte vrâgten si zehant
ob der herre sinnic wer.
dô seit er in diu mer,
als ir ê hant vernumen,
wie der münich dar was kumen
und wie er erwahse wer.
als dô daz selbe mer
des wirtes tohter bevant,
dô gedâhte si zuohant:
< er ist ein sô hêrlich man,
dêst wâr, ob ichz gefüegen kan,
ich versuoch ob er diu wip
erkenne, ir namen unde ir lîp.>
der rede si gedagt,
ir gedanc si niemen sagt
des si gedâht hete.
nû wart ez alsô spete
daz die herren slâfen solten gân.
nû wolt der meier des niht lân,
er hiez in betten nâch irm sit.
dô was ouch sîn tohter mit;
si schuof daz disem jungen man
wart gebettet wol hin dan
von den andern verre,
dar umbe daz der herre
möht haben sîn gemach.
nâch sînem willen daz geschach.
dô man die herren geleit,
der wirt hiez gereit
allez daz gesinde slâfen gân,
den herren ir gemach lân.
der münich niht slâfen mahte;
er het manige ahte,
wie ieglich dinc wer genant
daz im des tages wart erkant.
diu juncfrowe ouch ungeslafen lac
mit gedanken der si pflac,
wie daz würde vollebrâht
daz si dâ vor hete gedâht.
dô die liute entsliefen über al,
dô stuont si ûf ân allen schal
und sleich zuo sînem bette dar.
als ir der münich wart gewar,
er sprach zuohant:< waz mac daz sîn?>
si sprach:< ich binz, daz junge genselîn,
und hân vrostes vil erliten:
herre, ich wolt iuch gerne biten
daz ir hin under liezet mich,
in der minne, daz ich
iht ervrüer, wan hie ist ez kalt.>
dô was der münich einvalt
daz er si zuo irri hin under lie.
in der minne daz ergie.
dô si dar under zuo im kam,
dô konde dirre junge man
mit ir lützel noch vil
daz man do heizzet bettespil.
dô konde siz ein wênic baz.
mit guoter fuoge schuof si daz
daz er in kurzer stunde
des selben spiln begunde.
der münech die gans brûht
mit flîze, wan in dûht
im were wol und dennoch baz.
alsô lange treip er daz
unz si des tages sich versach.
dô stuont si ûf unde sprach:
< nu sült ir nimmer verjehen
des von uns zweien ist beschehen.
würde ez dem abte kunt,
man tet uns beide sâ zestunt
den vil grimmeclîchen tôt.>
vil tiure si im daz gebôt
daz erz geseite nimmer man.
daz lobt er und gie si von dan
an ir heimlîch.
ir muot was fröudenrîch
daz si was dannân kumen unt dar
daz ir dâ nieman wart gewar.
dô si kam an ir gemach,
dar nâch vil schier daz geschach
daz ûf begonde gân der tac.
dar nâch ouch vil unlange lac
der abte und der münich dâ.
si schuofen ir dinc iesâ
durch daz si wârn kumen dar.
dô si daz geschuofen gar,
zuohant si wider heim riten.
die klôsterliute niht vermiten,
dô si heim wârn kumen,
der münech wart her genumen
unde frâgten in zehant
wie im geviel daz lant.
dô begunde er in verjehen
daz er wol hete gesehen
vil dinge in dem lande
des er ê niht erkande.
des gelachten si vil,
sîn rede was ir aller spil.
doch pflac er der kündekeit
daz ir keinem wart geseit
wie im des nahtes ûf der vart
diu junge gans ze teil wart.
daz hal er sêre, als si in hiez;
nieman er daz wizzen liez.
nû was ez vor der hôchzît
diu in dem winter gelît,
diu wîhennaht ist genant.
der abte besant zuohant
kelner unde koche.
er sprach:< uns nâhet ein woche
daz wir singen müezen und lesen.
nû sült ir der herren flîzic wesen
daz ir uns ein wirtschaft gebent.
sô die liute mit arbeit lebent,
so sol man ir pflegen dester baz.>
die herren lobten alle daz.
der junge münich stuont dâ bî.
er sprach:< sît daz iuwer wille sî,
daz wir vollez ampt süllen hân,
sô sült ir nimmer verlân,
müge ez an iuwern staten sîn,
so schaffet, lieber herre mîn,
daz iedem man ein gans werde:
sô wart ûf der erde
nie keinen liuten baz.>
der abbet vienc der rede haz:
er hiez in swîgen. daz geschach.
dar nâch er aber schier sprach:
< gense daz ist ein wirtschaft,
ob aller wirtschaft ein überkraft
die in der werlt ieman gewan.>
der abt sprach zuo dem jungen man:
< bruoder, tuot die rede hin.
wâ hin habet ir iuwern sin
und iuwer witze getân?
nû mügt ir iuch doch wol verstân
daz wir niht fleisches ezzen.
ich will mich des vermezzen,
ir müezt der rede buoz enpfân.>
er hiez in balde dannan gân.
des getorst der münich lâzen nih.
er sprach iedoch:< waz mir geschiht,
guot weren gense, der sie mac han,
guot unde wolgetan.>
hie mit wart er hin vertriben.
die andern alle dâ beliben
und schuofen um ir lîpnar.
dar nâch satzten si gar
beide ir singen unde ir lesen,
wer des meister sölt wese.
dô daz allez wart gesat,
der abt im gewinnen bat
aber disen jungen man.
er fuort in von den liuten dan
an sîn heimlîch.
er bat in flîziclîch
daz er im verjehe
dâ von diu rede geschehe
daz er der gense begert.
der münich in des gewert.
dô er sô tiur wart gemant,
dô verjach er im zehant
reht der gense wârheit,
als ich iu ê hân geseit,
wie er die gans hin under lie
und sich die naht mit ir begie.
dô daz der abbet bevant,
trûreclichen er sprach zehant:
< leider mir, ir sît betrogen:
ich hân iu selbe verlogen.
crêde mich, ez was ein wîp.
iuwer sinnelôser lîp
hât bî wîben gelegen.
ich solt iuwer baz hân gepflegen,
sô het ich reht getân.>
buoze hiez er in empfân.
daz geschach nâch sîner bet.
doch wen ich er im unreht tet:
wan swaz er sünden dâ gewan,
dâ was der apt schuldic an.
het er im die wârheit
ungelogen und âne spot geseit,
er het sich lîhte baz behuot.
spot und lüge ist selten guot:
si sint sünde und ouch ân êre.
waz sol ich dâ von sagen mêre
denne ich hân alhie getân?
ez ist mîn geloube und hân den wân
daz ze swâben noch der münich sî
vil lîht zwên oder drî
die diu wîp erkennent baz.
gedienten die ir meister haz,
die büezen ouch, daz ist mîn rât.
hie mit die rede ein ende hât.