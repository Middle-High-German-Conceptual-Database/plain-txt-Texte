der taler
die bluomen entspringent, diu vogeliu singent aber als ê.
diu heide hât vil kleide, bluomen unde klê.
zît schoene! süezzer doene ist aber vol der walt.
diu zît vil fröiden gît: si ist wunneklich gestalt.
wir müezzen gruezzen aber die wunneklichen zît.
die heiden kleiden wen sich schône widerstrît.
diu bluot tuot in den ougen und in herzen wol.
der walt gestalt ze fröiden ist der doene vol.
ich schowe, frouwe, dich vür al der bluomen schîn.
dîn minne sinne roubet mir, daz herze mîn.
ich meine, reine frowe, dînen rôten munt,
dîn ougen tougen liuhtent in mîs herzen grunt.
von leiden scheiden muoz mich noh diu frowe mîn:
ich kroene ir schoene vür des liehten meien schîn.
in mag niht lân den lieben wân,
den muoz ich an mîn ende hân.
dîn munt verwunt wol tûsentstunt
hât mich, des bin ich ungesunt.
ich wil vil gerne dienen ûf genâde dir:
des lône schône, frowe, dur dîn tugende mir.
ein lachen machen kan dîn liehter munt so rôt,
nu büezze, süezze frowe, mîne sende nôt!
genende, wende sêre mir vil sendem man:
ich wil vil gerne singen, swaz ich guotes kan,
durch dich. sich har an mîniu leit
sint michel grôz, lang unde breit.
dîn liehter schîn muoz iemer sîn
mîn meie und mîniu blüemelîn.
vür trûren mûren muoz ich mit der tugende dîn:
nu sich an mich, oder ich muoz iemer trûrig sîn!
ich üebe trüebe sorge und dâbî arebeit,
dîn wille stille danne mîniu sendiu leit.
diu zît gît vröide und dâbî hôhen muot.
wâ? da schowent in des meien bluot.
wolgestalt stêt der walt und ouch der plân:
von ir güete ring gemüete ich dike hân.
ir ist der munt
tusentstunt
rôter danne ein roeselîn.
ach und ach!
dô ich sach
und si sprach:
< dû solt willekomen sîn!>
ich sach dar
offenbar
als ein star,
ich sprach:< genâde, frowe mîn!> sumer zieret heide und anger und den walt:
dâvon manig herze balt den lîb kunrieret.
wan mag schowen wol bekleidet berg und tal,
dâ hoert man die nahtegal und in den ouwen.
hievon fröit sich al diu werlt gemeine.
dâbî kleine ist mîn fröide zaller zît,
sît daz mir niht fröide gît diu süezze, reine.
si ist vor valsche wol behuot,
diu mich singen tuot.
der ich singe unde vil gedienet hân,
diu wil sich des niht entstân, warnâch ich ringe:
nâch ir hulden ringe ich alle mîne tage,
also daz ich sorge trage. die muoz ich dulden,
biz daz ich noch lieben trôst gewinne
von der minne: sôst mîn sorge gar ein troum.
sus trage ich den jâmers soum in mînem sinne.
si ist vor valsche wol behuot,
diu mich singen tuot.
zeinem mâle schôz ir minneklîcher schîn
in daz sende herze mîn ir minne strâle,
die ich tumber iemer mêre bî mir truog,
also daz ichs nie gewuog. den grozzen kumber
trage ich und ouch ander klagende swære,
biz ein mære mir von der vil lieben kumt,
daz si mih ze fröiden vrumt, diu sældenbære.
si ist vor valsche wol behuot,
diu mich singen tuot.
lieblich lachen, liehten ougen, rôter munt
schaffent hunterttûsentstunt mîn herze erkrachen.
guot gebâren, dâbî wolgestalten lîb
hât daz minneklîche wîb, diu mîn kan vâren.
si ist der wunsch ûf erde sicherlîche.
fröidenrîche ist si doch mit rehter zuht.
in weiz niender wîbes fruht, diu ir gelîche.
si ist vor valsche gar behuot,
diu mich singen tuot.
dô ir ougen santen mir ir lôsen blik,
sâ zehant diu minne ir strik warf an mich tougen.
güetlich grüezzen wart mir an der selben stunt,
sît was ie mîn herze wunt von der vil süezzen.
sî hât mir den strik noh niht enbunden
und die wunden ungeheilet: wê mir, wê!
dâvon sorge ich, wiez ergê, ze manigen stunden.
si ist vor valsche gar behuot,
diu mich singen tuot.
in klage niht bluomen noh den klê,
si koment ze meien aber als ê.
mir tuot ein ander swære wê:
ich wil al der werlte klagen,
mich hiez ein frowe ein currît tragen
an blôzzer hût, wil ich iuch sagen,
ein jâr, und ouch ân ezzen sîn
den einen tag. mîn fröwelîn
verbôt mir wazzer unde wîn.
nu hân ich geleistet ir gebot,
nu bin ich leider aber ir spot.
lânt iuchz erbarmen, herre got!
daz mîn diu schoene niht enwil
und sî mich effet alse vil,
daz ist mir noh ein kindes spil.
der nîfer lobt die frowen sîn
und ir roeselehtez mündelîn,
so singent alle ir tugende schrîn.
da hânt si guote kleider an,
so sint si deste baz getân:
so muoz mîn lieb in vetzen gân.
der mirz nu schiede ûf lieben wân,
so hancte ich ir einen schürliz an,
solt sî sam mir in den schochen gân.
ir stât ir rôter munt so wol:
sît mich nu der verderben sol,
wan wær er swerzer danne ein kol!
küenzeli, bring mir mînen sang
der minneklichen frowen,
nach der mîn sendez herze ie rang:
daz hât si mir verhowen.
ahî, solt ich die schoenen noch nach mînem willen schowen!
bring ir den brief und sing ir ûf gedoene!
du maht vil gerne loufen dar, du gesæhe nie wîb so schoene.
< wan sendent ir daz heinzlîn dar?
daz singet also suoze,
ez kan diu selben lieder gar
und hât ouch wol die muozze.
welle erz niht tuon, so volgent mir und vallent im ze fuozze!>
daz heinzelîn sprach zem küenzlîn dô von zorne:
< gâ dû dahin, mich murte lîhte ein man in sînem korne!>
küenzlîn, wilt du mich nu lân,
so wilt du mich vertrîben.
dû solt in diu korn gân
und solt des roggen rîben.
da gât ein süeze zît harzuo, du maht vil wol belîben.
darzuo izze dû der apfel und der kriechen:
des mag ein kneht vil wol genesen, des solt du zuo dir liechen!