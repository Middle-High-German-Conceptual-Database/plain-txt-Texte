swer gerne list guotiu mære,
ob er dan selbe guot wære,
sô wære gestatet sîn lesen wol.
ein ieglîch man sich vlîzen sol
daz er ervüll mit guoter tât
swaz er guots gelesen hât.
swer guotiu mær hoert ode list,
ob er danne unguot ist,
wizzet daz sîn übel und sîn nît
verkêrt daz guot zaller zît.
swelich man gerne seit
eins andern mannes vrümkeit,
der sol sich vlîzen des vil hart
daz er kome in sîne vart,
wan sich ein ieglîcher vlîzen sol
daz man von im ouch spreche wol.
man sol von vrumen liuten lesen
unde sol doch gerner selbe wesen
ein biderbe man: daz ist ein rât
der allen liuten wol an stât.
ich hân gehoeret lange vrist
daz in der werlde gevrumt ist
von vrumen liuten harte vil:
nu ist zît daz ich sagen wil
waz vrümkeit und waz zuht sî
und waz tugende unde wî
beidiu wîp unde man,
swerz von im selben niht enkan,
ze guoten dingen komen sol.
swer zühte lêre merket wol,
ez mag im vrumen an der tugent
bêdiu an alter unde an jugent.
hie wil ich iuch wizzen lân,
swie wol ich welhische kan,
sô wil ich doch in mîn getiht
welhischer worte mischen niht.
der zühte lêre gewant sol gar
von sîme gebote sîn einvar.
daz ensprich ich dâ von niht
daz mir missevalle iht
swer strîfelt sîne tiusche wol
mit der welhsche sam er sol;
wan dâ lernt ein tiusche man,
der niht welhische kan,
der spæhen worte harte vil,
ob erz gerne tuon wil.
ich vürht, ob ich iuch lêren wolde
wie man welhische sprechen solde,
daz mîn arbeit wær verlorn:
ich hân einn andern sin erkorn,
daz ich mich des gern vlîzen wil
und wil dar ûf gedenken vil
daz man mir verneme wol;
dar nâch ich immer ringen sol.
dâ von sult ir mir merken niht,
ob mir lîhte geschiht
etlîchen rîm ze überheben,
daz er nien werde reht gegeben.
mir muoz ouch werren vil dar an
daz ich die sprâche niht wol kan.
dâ von sô bite ich elliu kint,
des wîse liute gebeten sint
stunt von ir gewizzen muote
und von ir sinne und von ir guote,
daz siz lâzen âne râche
swes mir gebreste an der sprâche.
ob ich an der tiusche missespriche,
ez ensol niht dunken wunderliche,
wan ich vil gar ein walich bin:
man wirtes an mîner tiusche inn.
ich bin von frîûle geborn
und lâze gar âne zorn
swer âne spot mîn getiht
und mîne tiusche bezzert iht.
ich heiz thomasîn von zerclære:
boeser liute spot ist mir unmære.
hân ich gâweins hulde wol,
von reht mîn key spotten sol.
swer wol gevellt der vrumen schar,
der missevellt den boesen gar.
swer vrumer liute lop hât,
der mac wol tuon der boesen rât.
ist iemen vrum der rehte tuot,
daz dunket niht den boesen guot,
wan swaz der vrume guots tuon mac,
daz muoz sîn der boesen slac.
tiusche lant, enphâhe wol,
als ein guot hûsvrouwe sol,
disen dînen welhschen gast
der dîn êre minnet vast.
der seit dir zühte mære vil,
ob du in gern vernemen wil.
du hâst dicke gern vernomen
daz von der welhsche ist genomen,
daz hânt bediutet tiusche liute.
dâ von solt du vernemen hiute,
ob dir ein welhischer man
lîht ouch des gesagen kan
tiuschen daz dir müge gevallen.
des vlîzet er sich gern mit allem
sînem sinne und sînem muot:
got gebe daz ez dich dunke guot:
wan swaz er sprichet, er hât ez niht
genomen von welhischer schrift.
doch ist der ein guot zimberman
der in sînem werke kan
stein und holz legen wol
dâ erz von rehte legen sol.
daz ist untugende niht,
ob ouch mir lîhte geschiht
daz ich in mîns getihtes want
ein holz daz ein ander hant
gemeistert habe lege mit list,
daz ez gelîch den andern ist.
dâ von sprach ein wîse man:
< swer gevuoclîchen kan
setzen in sîme getiht
ein rede die er machet niht,
der hât alsô vil getân,
dâ zwîvelt nihtes niht an,
als der derz vor im êrste vant.
der vunt ist worden sîn zehant.>
ez ist in mînem willen wol
daz man sîn rede stætigen sol
mit ander vrumer liute lêre:
niemen versmæher, daz ist êre.
hûsvrouwe, nu wis des gemant,
swenn dir mîn buoch kumt ze hant,
missevellt dir ihts dar an,
daz lâ büezen einen man
der gar âne wandel sî.
swer vor unstæte ist niht vrî,
den solt duz niht lâzen sehen.
ein boese man phlegt ze spehen
ein guote rede dar umbe mêre
daz erz verwerf denn durch die lêre. der bose man unde die bosheit sulen hie werden so bereit daz si uz minen wælihischen gast, vor den tugenden vlihen vast.
hie sol mîn vorrede ende hân,
ich wil ein ander heben an;
ich ger dar an von gote sinne:
mîns buoches ich alsô beginne
ich hân gehôrt unde gelesen,
man sol ungerne müezec wesen.
ein ieglîch biderbe man sol
zallen zîten sprechen wol
ode tuon ode gedenken:
von dem wege sol er niht wenken.
muoze ist jungen liutn untugent;
trâkeit ist niht wol bî jugent.
swenn man niht ze tuon hât,
man habe den sin und ouch den rât
daz man eintweder spreche wol
od gedenke daz man sol.
swer hüfsch wil sîn unde gevuoc,
der gewinnet immer gnuoc
materge an den drin dingen;
im mac dar an vil wol gelingen.
swer junger lebet müezeclîchen,
der ruowet alter lesterlîchen,
wan er niht tuon enwolde,
dô er mohte, daz er solde.
swer an unzuht sîn jugent wendet,
der hât sîn alter gar geschendet.
swer alter wil mit êren leben,
der sol nâch êren junger streben.
man læt vil selten di untugent,
was man dran stæte in der jugent.
swenne des obezes niemêr ist,
sô vert daz kint zuo der vrist
in dem boumgarten hin und her;
sîn gelust wirt michels mêr.
dem spiler tuot daz spiln baz,
swenner nien hât, wizzet daz.
dem vrâze ist nâch ezzen nôt;
der trinker ist nâch trinken tôt:
swenner niht ze trinken hât,
sô wil ers dan niht haben rât.
alsam dem alten manne geschiht:
er kan sich enthaben niht
der undinge noch der untugent
der er phlac in sîner jugent.
dâ von sô gib ich mîne ræte
daz man sîn jugent wol bestæte
an hüfscheit und an guoten dingen:
uns mac dar an niht misselingen.
ich gibe den kinden dise lêre
( ob si ir iht dan wellent mêre,
daz mugen si dar nâch gewinnen,
ob si sichs vlîzent von ir sinnen):
si sulen schamen sich ze mâzen,
wan swer sich schamt, der muoz verlâzen
ruom, lüge, spot und schalkeit,
und manger slaht unstætekeit.
an drin dingen man haben sol
scham, swer ir wil phlegen wol:
ein, daz man niht spreche unêre,
diu ander, daz man habe die lêre
daz man gebâr reht unde wol,
diu drite, daz man tuo daz man sol.
swâ ein vrouwe reht tuot,
ist ir gebærde niht guot
und ist ouch niht ir rede schône,
ir guot getât ist âne krône,
wan schoene gebærde und rede guot
die kroenent daz ein vrouwe tuot.
ich sagiu daz ir guot getât
mac ouch nimmer wesen stât,
kan si niht gebâren wol
und reden daz si reden sol.
unschoene gebærde bezeigt unstât,
nâch boeser rede kumt missetât.
etlîchiu wænt tuon vröuwelîchen
swenn si gebârt hôhverticlîchen:
diu muoz sich vor hôhvart bewarn
diu vröuwelîchen wil gebârn.
si suln bêde schamec sîn,
juncherren unde vröuwelîn.
ruom, lüge, spot, swer die drî
hât, der mac niht heizen vrî,
wan der ist schalc der schalkeit,
im sî mîn dienest widerseit.
daz ist der zühte gebot
daz niemen habe des andern spot,
und daz weder wîp noch man
niht enliege den andern an.
ruom ist diu meiste schalkeit;
spot von ruom nimmer gescheit.
der ruomær ist aller schame vrî,
die lüge sint im nâhen bî.
ruomte er sich an der wârheit,
sô brichet er vil lîht sînen eit.
dar umbe sol ein ieglîch man
der hüfschiu dinc erkennen kan
vor ruom sîn vil wol behuot.
er sol hân in sînem muot
< eintweder ich ensprich niht wâr
od ich bin meineide gar;
wan ist ez wâr, ich lobte daz,
daz ichz niht sagen solt vürbaz.>
swelch man zîhlîchen tuot,
der ist vor ruom niht wol behuot.
der rüemt sich toerschen sicherlîchen
swer gebâret zîhlîchen.
swer durch ruom nahts umbe rît
ode bî einem zûne lît,
den kumt an niht vergeben
daz ich im wolde umb sus geben.
ich zeig mit schoenem rehte wol
daz man sich niht rüemen sol:
wan swer ein biderb man ist,
man weiz wol daz er die list
hât daz er wol werven kan
swaz werven sol ein biderb man.
sîn ruom ist gar ein niht,
wan des ein iegelîcher giht
daz er kan erwerven guote minne,
kêrt er dar an sîne sinne.
ist aver er ein boesewiht,
ern dars sich rüemen dâ von niht,
daz man in handel deste baz.
er erwirbt mit ruome niwan daz,
daz ein ieglîch man giht
daz siz tæte durch einn boesewiht
und daz si sî ein übel wîp,
daz si gelastert habe ir lîp.
swelich man sich rüemen wil,
der erwirvet lasters harte vil
den wîben und im kleine êre:
ez ist gar wider zühte lêre.
niemen sich baz loben kan
der vrümkeit dan der boese man.
niemen wirt ze eim ruomære
wan der vrouwen ist unmære.
swer den vrouwen ist enwiht,
der enist âne rüemen niht.
dehein dinc stât sô boeslîchen
dem man sô rüemen sicherlîchen.
doch stât rüemen einem wîbe vil
wirs, swer ez verstên wil.
ob si ir manne saget daz,
wer umbe sî werb, si swige baz.
ir ruom und ir lôsheit
vüegent ir manne grôzez leit
unde ir selben arcwân,
wan ir getrouwet wirs ir man,
und vüeget ir vriunden grôzen haz,
den in ir man treit, wizzet daz.
si verliuset ouch ze jungest den
der ir gerne dient etwenn.
ein wîp mac ân ruom wol
tuon daz si dâ tuon sol.
er guot getât ist gar enwiht,
hüet si sich vor ruome niht.
ir sult wizzen sicherlîchen,
diu tuot alsô boeslîchen,
diu vor ruom nien ist behuot,
sô diu diu unreht tuot.
schallen und geuden sint mir swære:
man seit des phlegen tavernære;
jâ phlegents leider ouch diu kint
die in guoten hoven sint.
si schallent unde geudent mêre
dan schoeniu hovezuht si lêre.
der ungeslahten kinde spil
ist schallen unde geuden vil.
swenn si von hove komen sint
ze herberge, daz unedel kint
schallet< wîn und met her!
seht, ich gib daz, sô vil geb der,
und mîn geselle ouch alsô vil,>
unde übergêt geudent daz zil
daz sîn geselle leistend ist,
und müet in alsô zaller vrist.
sô schallet iegelîches kneht
< daz ist billîch unde reht.>
swenn diu volge ist getân,
hât niemêr er, er muoz lân
sînen mantel zer taverne,
er tuoz gerne od ungerne.
vil ungeslehticlîchen tuot
der sînen gesellen alsô muot.
sô schallent dan diu selben kint
diu ungeslahtes muotes sint
< werfe wir noch umbe wîn,
jâ suln wir niht arc sîn.>
si wænent vliehen di arkeit
und koment in die leckerheit.
swer dâ hât schoenen sin,
der ist unsælic under in.
swer ouch hât ze verspiln niht,
der sol gar sîn ein boesewiht.
si schallent alle über den
unedelîchen etewenn.
der sich daz an nemen wolde
daz er dâ milt wær dâ er solde,
er bedorfte des geudens niht
des dâ gert ein boesewiht.
ich wil daz edeliu kint
die zühte lêre volgent sint:
schallen, geudn sî gar unmære;
man sol ez dem boesen tavernære
lân, wan ez ir ambet ist
daz si schallent zaller vrist.
swenn si von hove komen sint,
sô suln dan diu edeln kint
gedenken ân schallen in ir muot
< alsô tet hiute der rîter guot
ze hove, ich wil michs vlîzen hart
daz ich kome in sîne vart.>
swer niht merket daz er siht,
ern bezzert sich dâ von niht.
im möhte sîn alsô mære
daz er dâ ze holze wære
sô dâ ze hove. dâ von sint
dick von hove komen toerschiu kint,
daz ein kint niht merken kan
waz ze hove tuot ein biderb man.
ich wil iu sagen daz der per
wirt nimmer ein guot singer.
alsam tuont diu unedeln kint:
swenn si ie mêr ze hove sint,
sô si ie mêr werdent enwiht:
si merkent daz boes, daz guote niht.
ich wil ouch daz mîniu kint
diu von adel komen sint
handeln ir gesellen wol.
ein ieglîch edel kint sol
mit werken unde mit dem muote
sînem gesellen tuon ze guote.
verstêt im inder sîn phant,
daz sol er im loesen zehant.
swaz im durch in ze tuon geschiht,
daz sol er im verwîzen niht.
ich wil daz einr den andern êre,
wellnt si volgen zühte lêre.
ir deheiner sol zeiner tür
den andern allen dringen vür.
bêde vrouwen unde herren
sulen vrömede liute êren.
ist sîn ein vrömeder man niht wert,
si habent sich selben geêrt.
ist sîn aver wert der,
sô habent si sîn bêde êr.
man enweiz niht wer der vrömede ist,
dâ von êre man in zaller vrist.
swenn ze hove kumt ein vrömeder gast,
diu kint suln im dienen vast
sam er wær ir aller herre,
daz ist der zühte wille und lêre.
si sulen haben kiuschiu wort,
wan daz ist der zühte hort.
ein vrouwe sol sich sehen lân,
kumt zir ein vrömeder man.
swelihiu sich niht sehen lât,
diu sol ûz ir kemenât
sîn allenthalben unerkant;
büeze alsô, sî ungenant.
ein vrouwe sol niht vrevelîch
schimphen, daz stât vröuwelîch.
ich wil ouch des verjehen,
ein vrouwe sol niht vast an sehen
einn vrömeden man, daz stât wol.
ein edel juncherre sol
bêde rîter unde vrouwen
gezogenlîche gerne schouwen.
ein juncvrouwe sol senfticlîch
und niht lût sprechen sicherlîch.
ein juncherre sol sîn sô gereit
daz er vernem swaz man im seit,
sô daz ez undurft sî
daz man im sage aver wî.
zuht wert den vrouwen alln gemein
sitzen mit bein über bein.
ein juncherr sol ûf ein banc,
si sî kurz ode lanc,
deheine wîse stên niht,
ob er einn rîtr dâ sitzen siht.
ein vrouwe sol ze deheiner zît
treten weder vast noch wît.
wizzet daz ez ouch übel stêt,
rît ein rîtr da ein vrouwe gêt.
ein vrouwe sol sich, daz geloubet,
kêren gegen des pherttes houbet,
swenn si rîtet; man sol wizzen,
si sol niht gar dwerhes sitzen.
ein rîter sol niht vrevelîch
zuo vrouwen rîten; sicherlîch,
ein vrouwe erschraht hât dicke getân
den sprunc der bezzer wær verlân.
swer sînem rosse des verhenget
daz ez eine vrowen besprenget,
ich wæne wol daz sîn wîp
ouch âne meisterschaft belîp.
zuht wert den rîtern alln gemein
daz si niht dicke schowen ir bein,
swenn si rîtnt; ich wæne wol
daz man ûf sehen sol.
ein vrowe sol recken niht ir hant,
swenn si rît, vür ir gewant;
si sol ir ougen und ir houbet
stille haben, daz geloubet.
ein juncherr und ein rîter sol
hie an sich ouch behüeten wol,
daz er sîn hende habe still,
swenner iht sprechen wil.
er sol swingen niht sîn hende
wider eins vrumen mannes zende.
swer der zuht wol geloubet,
der sol setzn ûf niemens houbet
sîn hant, der tiuwerr sî dan er,
noch ûf sîn ahsel, daz ist êr.
wil sich ein vrowe mit zuht bewarn,
si sol niht âne hülle varn.
si sol ir hül ze samen hân,
ist si der garnatsch ân.
lât si am lîbe iht sehen par,
daz ist wider zuht gar.
ein rîter sol niht vor vrouwen gên
parschinc, als ichz kan verstên.
ein vrouwe sol niht hinder sich
dicke sehen, dunket mich.
si sol gên vür sich geriht
und sol vil umbe sehen niht;
gedenke an ir zuht über al,
ob si gehoere deheinen schal.
ein juncvrouwe sol selten iht
sprechen, ob mans vrâget niht.
ein vrowe sol ouch niht sprechen vil,
ob si mir gelouben wil,
und benamen swenn si izzet,
sô sol si sprâchen niht, daz wizzet.
man sol sich zem tische vast bewarn,
der nâch rehte wil gebârn,
dâ hoeret grôziu zuht zuo.
ein iegelîch biderb wirt der tuo
war ob si alle habent genuoc.
der gast der sî sô gevuoc
daz er tuo diu glîche gar
sam er dâ nihtes neme war.
swelich man sich rehte versinnet,
swenner ezzen beginnet,
so enrüer niht wan sîn ezzen an
mit der hant, deist wol getân.
man sol daz brôt ezzen niht
ê man bringe d'êrsten riht.
ein man sol sich behüeten wol
daz er niht legen sol
bêdenthalben in den munt.
er sol sich hüeten zuo der stunt
daz er trinke und spreche niht
di wîl er hab im munde iht.
swer mit dem becher zem gesellen
sich kêrt sam er im geben welle,
ê ern von dem munde tuo,
den hât der wîn gebundn derzuo.
swer trinkend ûz dem becher siht,
daz stât hüfschlîche niht.
ein man sol niht sîn ze snelle,
daz er neme von sîme gesellen
daz im dâ gevellet wol,
wan man sînhalb ezzen sol.
man sol ezzen zaller vrist
mit der hant diu engegen ist.
sitzet dîn gesell ze der rehten hant,
mit der andern iz zehant.
man sol ouch daz gerne wenden
daz man nien ezz mit bêden henden.
man sol ouch niht sîn ze snelle,
daz man tuo mit sîme gesellen
in die schüzzel sîne hant,
wan er nimt si ûz zehant.
der wirt sol ouch der spîse enpern
der sîn geste niht engern,
diu in ist ungemeine.
der wolf izzet gerne eine:
der olbent izzet eine niht,
ob er des wilds iht bî im siht.
dem volget der wirt mit êren baz
danne dem wolve, wizzet daz.
der wirt nâch dem ezzen sol
daz wazzer geben, daz stât wol.
dâ sol sich dehein kneht
denne dwahen, daz ist reht.
wil sich dwahen ein juncherre,
der sol gân einhalp verre
von den rîtrn und dwahe sich tougen:
daz ist hüfsch und guot zen ougen.
ein ander lêre suln diu kint
behalten die dâ edel sint:
si suln lachen niht ze vil,
wan lachen ist der tôren spil.
bi ir rede ist niht grôzer sin,
swâ zwêne lachent under in.
dâ von mac ein ieglîch man
der sich wol verstên kan
lâzen ân nît, hoert er niht
des ein man lachende giht.
dehein man sol hân den muot
daz er ze sîme gesellen muot
daz er im diu tougen sîn
ûf tuo, daz ist diu lêre mîn.
man sol sich vast vor dem bewarn
der sîn tougen wil ervarn,
wan man dicke gerne seit
des man sô genôte vreit.
ein iegelîch juncherre guot
sî sîner zühte sô behuot,
swaz im sîn geselle sage,
daz erz mit triuwen wol verdage
seit erz unde wirt ers inn,
er getrout im immer min.
daz man tougenlîchen seit,
daz wirt dicke ûz gebreit.
ich wil iu sagen, swelich man
mit sinne niht erahten kan
von wem, ze wem, waz, wie und wenne
er rede, ez schadet im etwenne.
man sol sehen von wem man seit:
der vrum ist von dem boesn gescheit.
dehein man sol dem klaffære
sagen tougenlîchiu mære.
swer hât tugenthaften muot,
der sol niht sprechen niwan guot.
daz guot man güetlîchen sol
sprechen, swer wil sprechen wol.
swelich man kan merken wenne
er spreche, der spricht nâch rehte denne.
diu kint suln ir rûnen lân,
wan rûnen ist niht ân arcwân.
vil selten zuht und êre hât
daz man ungern wizzen lât,
wan daz man offenlîchen seit
sol sîn geziert mit hüfscheit.
von rûnen harte dicke geschiht
daz einer wirt dem andern niht
ze holt, wan er wænet wol
er gedenke sîn niht als er sol.
swenn diu kint vür ir herren gênt
ode vor ir herren stênt,
rûnen, lachen, umbe sehen
sol von in dâ niht geschehen.
die driten lêre wil ich niht verdagen:
vil vernemen, lützel sagen.
hoeren daz enschât uns niht:
von rede uns dicke leit geschiht.
swîgent man daz lernen sol
daz man dar nâch wil sprechen wol.
swer swîgent niht lernen wil,
der spricht unnützer dinge vil.
man sol daz zieren heimlîchen
daz man wil sprechen offenlîchen.
daz kint mit vorhten lernen sol
swaz er dernâch wil sprechen wol.
diu vorhte diu ist dâ vür guot
daz si dem kinde bereit den muot
ze hoeren unde ze verstên.
ez mag ein kint niht schiere vergên
swaz ez mit vorhten glêret ist,
wan sîn muot gert des zaller vrist.
swelch kint wehset âne vorht,
daz hât verlorn der lêre port.
dâ von suln diu edelen kint
diu âne meisterschefte sint
dar ûf gedenken unde wachen
daz si in selben vorhte machen.
ir scham in vorhte machen sol,
daz si niht sprechen min dan wol,
nien wider zuht noch wider êre.
si suln haben dise lêre
von ir sinne und von ir muot:
der ist edel der daz tuot.
swâ meisterschaft noch vorht ist,
zuht und êre dâ gebrist.
ein ieglîch edel kint mac
sich selben meistern alle tac.
sehende, hoerende, ob er wil,
und gedenkent lernt man vil.
er sol ouch haben den muot,
merke waz der beste tuot,
wan die vrumen liute sint
und suln sîn spiegel dem kint.
daz kint an in ersehen sol
waz stê übel ode wol.
siht er daz im mac gevallen,
daz lâz niht von sîm muote vallen.
siht er daz in niht dunket guot,
daz bezzer er in sînem muot.
in sînem muot man stille sol
einn vrumen man erweln wol
und sol sich rihten gar nâch im,
daz ist tugent unde sin.
er sol die naht und den tac
an in gedenken, ob er mac.
ern sol des verlâzen niht,
und swaz im ze tuon geschiht,
dâ volge mit dem biderben manne:
im mac niht misselingen danne.
swer nâch der snuor kan snîden wol,
der snîdet glîche als er sol.
swer vrumen liuten volgen kan,
der ist selbe ein biderbe man.
ein kint sol haben den muot
daz in dunke, swaz er tuot,
daz in sehe ein biderbe man:
er hüet sich baz vor schanden dan,
wan er sich vor im schamen muoz,
ob im zundingen slîft der vuoz.
man sol gern volgen dem man
der bezzer ist ze sehen an
denn ze hoeren; daz ist der
der alsô hât der zühte lêr
daz er nâch sîner rede guot
baz danner spreche tuot.
swer ze hove wil wol gebârn,
der sol sich deheime bewarn
daz er nien tuo unhüfschlîchen,
wan ir sult wizzen sicherlîchen
daz beidiu zuht und hüfscheit
koment von der gewonheit.
swelch kint schimpht, der schimphe alsô
daz man dervon nien werde unvrô.
boes ernst kumt von boesem schimphe:
man sol schimphen daz ez glimphe.
boes schimphe mit der wârheit
machent dicke herzen leit.
nu merket daz der gebûre
schimpht und tagalt harte sûre.
boeser schimph macht haz, zorn, nôt,
zorn vîntschaft, vîntschaft tôt.
boeser schimph macht undr gesellen
groezern nît dan under gellen.
swer volget dem nîde ode dem zorn,
der hât sîn zuht gar verlorn.
swer volget dem zorn, spricht unde tuot
daz in dar nâch niht dunket guot.
dâ von sol man sich wol bewarn
daz man sînn zorn niht lâz volvarn.
man sol in mit des sinnes bant
binden zuo der zühte want.
swer in zorn hât schoene site,
dem volget guotiu zuht mite.
swer nîdet des andern sælikeit,
daz kumt von herzen bloedikeit.
nît und zorn machent dicke
vil trüeben muot und krumbe blicke,
unnütze rede, dwerhen ganc,
seltsæne gebærde und vil gedanc.
swer sich an rede bewaren wil,
der sol sich hüeten vor dem spil
daz uns vil boese rede bringet
und wider schoene zuht ringet.
selten spilt dehein man,
und wirt er verliesent dran,
ern spreche des genuoc
daz ein hüfsch man und gevuoc
möhte vil ungerne sprechen.
wie mac sich ein man harter swechen,
der umbe kleine vlust wil
sich mit rede schenden vil?
hiet er verlorn swaz er hât,
er möht dannoch gern haben rât
daz er niht enseite daz er seit;
daz machet grôz unstætekeit.
daz spil gît hazzes, zornes vil;
girde und erge ist bî dem spil.
dem muoz vil wê nâch guote sîn
der daz sîn wâget durch daz mîn.
rehte wol und eben lît
daz spil rîchtuom niht engît,
wan ieglîcher hiet daz spil erkorn;
die tugende wæren gar verlorn.
swer vil gereit, der ist ein kint,
wîse liute hânt in vür ein rint.
dâ von sol sîn ein kint behuot
daz er nien habe sô ringen muot,
ern müge sîn zungen stille hân.
wan swelch kint wil daz verlân,
der hât niht ze gedenken muoz,
im slîfet lîht der zungen vuoz.
man sol ze vil doch swîgen niht,
wan von vil swîgen dicke geschiht
daz von vil klaffen mac geschehen.
man sol die mâze wol ersehen
an allen dingen, daz ist guot:
ân mâze ist niht wol behuot.
swer gar sînn willen spricht und tuot,
der hât genuoc vihlîchen muot.
der man der sol sinne hân,
wan daz vihe ist sinnes ân.
anders ist niht zwischen in
niwan tugent unde sin.
der sin bescheidet einen man
von dem vihe daz niht kan.
swelch man vihlîch herze treit,
der hât geschendet sîn menscheit.
swer hât untugent und niht enkan,
ist inne vihe und ûzen man.
swen niht enriuwet daz er ist
ein man, der vlîz sich zaller vrist
daz er habe eins mannes muot
alsô der lîp ist, daz ist guot.
hât er eins mannes antlütze,
eins vihes herze ist im unnütze.
dem vihe dunket niht ze vil
ze tuon swaz ez tuon wil,
wan ez des sinnes niht enhât
der im ze rehte gebe rât.
mit sinne man sîns willen phlege,
daz man niht trete ûz dem wege.
der sin des werkes sî geleit
dem der ze tugent ist bereit.
swer wænet wizzen âne lêre,
der volget dem vihe harte sêre.
swer niht enlernt die wîl er mac,
der hât verlorn sînen tac.
vil grôz verlust an tagen lît:
uns widergêt niht diu zît.
swer wænt sîn wîse in kintheit,
wirt alter voller nerrescheit,
wan er niht lernen wolde,
dô er mohte, daz er solde.
sich suln kint dunken tôren,
si suln lesen unde hôren
vil wundergerne guotiu mære,
diu boesen suln in wesen swære.
der gerne hoeret boese geschiht,
dern bezzert sich dervon niht.
dâ von suln wîp unde man,
swer sich ze guot verstên kan,
kêren dar an sînen muot
daz si vernemen waz sî guot
und waz rehte sî getân:
die boesen sol man lâzen gân.
juncvrouwen bezzernt klein ir sinne
von der schoenen küneginne
diu wîlen dâ ze kriechen was;
diu tet unreht diuz êrste las,
wan boese bilde verkêrent sêre
guote zuht und guote lêre.
wir mugen doch boesiu mære lesen,
daz man ir baz künn âne wesen.
ders niene kan, dern weiz niht wol
wâ vor er sich behüeten sol.
swa ein wîp hât einn reinen muot,
hoeret si dan übel ode guot,
daz mag ir werren nihtes niht.
hoert si iht übeles ode siht,
daz mant si daz si sich behuote.
dâ wider gît ir bilde dez guote
daz si tuo reht unde wol,
und zeigt ir waz si volgen sol.
swer nien mac nemen bilde guot
dâ von daz er siht daz man tuot,
der gedenke waz man tuon sol
und neme dâ von bilde wol.
swelich wîp und swelich man
an rehten dingn niht ahten kan,
der nimt von übel und von guot
boesiu bilde, wan ir muot
der ist zem boesten ie bereit.
sumelîchiu wîp sint gemeit,
swenn si mugen hoeren iht
daz einem andern wîbe geschiht
daz geziuht zunrehten dingen.
si sprechent< uns mac misselingen
niht, tuo wir daz diu hât getân,
und wart ir holder sît ir man.>
dehein biderb wîp sol,
daz getar ich râten wol,
sich des vreuwen, ob ein wîp
hât nâch rehte niht ir lîp.
wan ich sagiu daz vür wâr,
der und diu triegent sich gar
die mit einer andern unstæte
wænent heln ir missetæte.
dâ von ein biderbe wîp sol
trûric sîn, tuot niht wol
ein ander wîp. der missetât
sol ein guot wîp machen stât,
wan si sol ir vürhten hart
daz si niht kome in ir vart.
die vrouwen suln nemen sin
von der vrouwen ungewin
diu dâ helenâ was genant.
ze kriechen über elliu lant
was si gwaltigiu küneginne.
si het vil schoene und lützel sinne.
ir schoene vuogt ir grôze schant:
schoene ist ân sin ein swachez phant.
ein vrouwe sol haben die sinne,
swer mit ir ret von minne,
si sol halt haben den muot,
swaz man ret übel ode guot,
daz si antwurte zuo der vrist
dar nâch unde der man ist
und dar nâch und er habe gegert,
sô ist diu vrouwe und er gewert.
ein vrouwe hât an dem sinne genuoc
daz si sî hüfsch unde gevuoc,
und habe ouch die gebærde guot
mit schoener rede, mit kiuschem muot.
ob si dan hât sinnes mêre,
sô hab die zuht und die lêre,
erzeig niht waz si sinnes hât:
man engert ir niht ze potestât.
ein man sol haben künste vil:
der edelen vrouwen zuht wil
daz ein vrouwe hab niht vil list,
diu biderbe unde edel ist:
einvalt stêt den vrouwen wol.
doch ist reht daz ein vrouwe sol
haben die lêre und die sinne
daz si sich hüete vor unminne.
man heizet minne ofte daz
daz man unminne hieze baz.
swer ir niht unrehte tuot,
ich schilt die minn niht, diu ist guot.
schoene, vriunt, geburt, rîchtuom, minne
sint umberihtet âne sinne.
schoene ist enwiht, dâne sî
sin und ouch zuht bî.
swelich man niht sinnes hât,
der gît sîm vriunde boesen rât.
ist ein man ân sin wol geborn,
sîn edeltuom ist gar verlorn.
eins mannes rîchtuom ist enwiht,
wirt er mit sinne geteilt niht.
diu minn wirt dicke zunminne,
si enwerde gerihtet mit dem sinne.
wîp schoene ân sin und ân lêre,
diu hât ir lîp mit kleiner êre.
diu schoen vil lîhte den êren scheit,
wirt si niht mit dem sinne beleit.
ist âne sinne ein schoene wîp,
diu hât zwei gebende an ir lîp
diu si ziehent zundingen,
ir mac ouch nimmer wol gelingen.
diu schoene macht daz man si bite,
sô hilfet der unsin vast dâ mite
daz er ræt der vrouwen wol
ze tuon daz si niht tuon sol.
durch boesen kouf ze markte gât
swer umbe schoen sîn êre lât.
der ist gewesen harte vil,
vür wâr ichz iu sagen wil,
die durch schoene gâbn ir êre,
und rou si sît harte sêre.
gar ist verlorn des wîbes schône,
sin werde geziert mit zühte krône.
ziert si den lîp und niht den sin,
si zieret sich ûf ungewin,
wan si dem vogelære seit
daz er zem kloben sî bereit.
swer sînen lîp zieret vil,
ob er dan niht rehte wil,
diu suht diu innerthalben ist,
diu sleht her ûz in kurzer vrist.
die reife brestent harte schier
von starkem wîne, daz hab wier
gehoeret dicke: alsam tuot
swaz ist übels in dem muot.
daz bringet man harte snelle vür
mit boesen werken ûz der tür.
ob in einem vaz vil wazzers ist,
ez rinnet ûz zetlîcher vrist.
swer an sînem muote siecher lît,
sîn lîp wirts inn vor langer zît.
swer ouch da inne wær gesunt,
sîn lîp ouch des vil wol enphunt.
her ûz kumt ze deheiner vrist
niwan daz innerthalben ist,
ez sî übel od ez sî guot.
der lîp wandelt sich nâch dem muot.
des lîbes gebærde uns dicke bescheit,
hât ein man lieb ode leit.
dâ von mac ein ieglîch man,
der die gebærde bescheiden kan,
bî der gebærde, ob er wil,
verstên dinges harte vil.
ein ieglîch tuc hât
sîn gebærd, swer hât den rât
daz erz erkennt und ouch den sin.
ir gebærd hât ouch diu minn.
ich sagiu von der wârheit,
vorht, nît, haz und girescheit,
lieb, leit, milt, erge unde zorn
hânt ir gebærde niht verlorn.
doch sint der liute reht genuoge
die dâ helnt mit gevuoge
beidiu haz und zorn mit sinne,
daz sîn niemen mac werden inne,
wan der wîsen liute schar
ist ûz der tôren regel gar.
man mac der tôrn gedanke vil
bi ir rede verstên, swerz tuon wil.
swer den wîsen erkennen sol,
der bedarf ouch sinnes wol.
wil man ervarn sînen muot,
dâ zuo hoert kleiner sin guot.
am sehen triuget man sich dicke:
jâ sint niht tag all liehte blicke;
allez daz man wîzez siht,
daz ist snê zallen zîten niht.
beidiu man und ouch wîp
erzeigent oft daz in ir lîp
und in ir herzen niender ist:
daz machet gar ir boeser list.
gar ist niht schoen diu in ir muot
hât deheiner slahte guot.
wan swie schoene ein wîp sî,
ist untriwe und unzuht derbî
so ist ir ûzer schoen enwiht,
si ist schoene innerthalben niht.
ich næme ein guot niht schoene wîp
vür einn schoenen unvertigen lîp,
wan si hât ir schoene in ir gemüete:
schoene ist ein niht wider güete.
ich werte gerne mîne schulde,
vür silber kuphers übergulde.
valsch schoeniu wîp man ahten sol
ze kupher überguldet wol
daz an im lützel goldes hât.
under schoenem vel ist valscher rât.
man sol wizzn daz valsche liute
hânt niht mêr schoene wan ir hiute.
man gît vergift mit honic wol,
swenn uns diu süeze triegen sol.
zunge valscher wîbe honic ist,
ir wille ist eiter, wizze krist.
der valsch zimt niemen wol:
ein vrouwe sich behüeten sol
vor valsche harter dan ein man;
valsch stât den vrouwen wirser an.
sô stât milte allen liuten wol:
ein ieglîch vrowe milt wesen sol;
doch zimt diu milt den rîtern baz
denne den vrouwen, wizzet daz.
diemüete zimt in beiden wol:
ein rîter und ein vrouwe sol
diemüete sîn; doch stêt diemüete
den vrouwen baz, wan ir güete
sol sîn geziert mit der tugent
beidiu an alter und an jugent.
dem rîter zimt wol vrümkeit,
den vrouwen triuwe und wârheit.
der rîter zage ist enwiht:
daz valsche wîp ist ouch ze niht.
der rîter arc ist gar ân êre:
daz tumbe wîp an güete lære.
dem rîter zimt niht schalkeit:
ein vrowe sol vor unstætekeit
und vor untriuwen sîn behuot
und vor hôhvart, daz ist guot.
sint dise tugende an ir niht,
so ist ir schoene gar enwiht.
ist ein wîp schoen ân ander güete,
vor der mich unser herre behüete
daz ich ir nimmer wol getriuwe.
swerz tuot, er kumts in grôze riuwe,
wan er ervert ir valsch vil gar
und ir untriuwe, daz ist wâr.
swenn si im aller liebest ist,
so erzeigt si im ir boesen list.
der tôren netze ist wîbes schoene;
swer kumt drin, der hât sîn hoene.
der kumt drin der sînen rât
an ein wîp vil gar verlât
durch ir schoen niht durch ir güete;
wan hât si danne valsch gemüete,
sô ist im danne daz unheil
vil gar bereitet âne teil.
im ist halt unsælikeit
mit allem ir gesinde bereit.
ist triuwe, stæte und senfter muot
an schoenem wîbe, so ist si guot.
diu mac mich âne netze gereichen,
durch sî wil ich mîn herze weichen,
und wil daz ir einvaltic herze
sî gar mîn angel âne smerze,
daz si mich ziehe swar si wil;
swaz si gebiut, dunkt mich niht vil:
wan guotes wîbes reiner muot
den widerwiget dehein guot.
ich hân geseit daz boesiu mære
diu suln kinden wesen swære,
und hân geseit welch diu sint.
nu wil ich sagen waz diu kint
suln vernemen unde lesen
und waz in mac nütze wesen.
juncvrouwen suln gern vernemen
andromaches, dâ von si nemen
mügen bilde und guote lêre,
des habent si beidiu vrum und êre.
si suln hoeren von ênît,
daz si die volgen âne nît.
si suln ouch pênelopê
der vrouwen volgn und oenonê,
galjênâ und blanscheflôr,
botinia unde sôrdâmôr.
sint si niht alle küneginne,
si mügen ez sîn an schoenem sinne.
juncherren suln von gâwein
hoeren, clîes, êrec, îwein,
und suln rihten sîn jugent
gar nâch gâweins reiner tugent.
volgt artûs dem künege hêr,
der treit iu vor vil guote lêr,
und habt ouch in iuwerm muot
künic karln den helt guot.
lât niht verderben iuwer jugent:
gedenket an alexanders tugent,
an gevuoc volgt ir tristande,
seigrimos, kâlogrîande.
wartâ, wartâ, wie si drungen,
die rîter von der tavelrunden,
einr vürn ander ze vrümkeit.
kint, lât iuch niht an trâkeit
und volget vrumer liute lêre,
des komt ir ze grôzer êre.
irn sult hern key volgen niht
von dem mir vil unwirde geschiht:
der tuot mir allenthalben nôt.
jâ ist her key noch niht tôt
und hât dar zuo erben vil;
ichn weiz war ich mich kêren wil.
sîniu kint heizent alsam er:
ê was ein key, nu ist ir mêr.
ez schînt daz parzivâl nien lebet,
wan der her key nâch êren strebet
mit lüge und mit unstætekeit,
mit spotte und mit schalkeit.
gelouben sult ir mir ein mære,
ob ichz parzivâl wære,
daz ich etlîchen key stæche
daz ich im ein rippe noch zebræche.
ouwê, wâ bistu parzivâl?
wan wær noch inder dehein grâl
und stüende er umb einn phenninc phant,
in erlôst niht keyes hant.
ir habt nu vernomen wol
waz ein kint hoern und lesen sol.
ave die ze sinne komen sint
die suln anders dann ein kint
gemeistert werden, daz ist wâr.
wan si suln verlâzen gar
diu spel diu niht wâr sint:
dâ mit sîn gemüet diu kint.
ich enschilte deheinen man
der âventiure tihten kan:
die âventiure die sint guot,
wan si bereitent kindes muot.
swer niht vürbaz kan vernemen,
der sol dâ bî ouch bilde nemen.
swer schrîben kan, der sol schrîben;
swer mâlen kan, der sol belîben
ouch dâ mit; ein ieglîcher sol
tuon daz er kan tuon wol.
von dem gemâlten bilde sint
der gebûre und daz kint
gevreuwet oft: swer niht enkan
verstên swaz ein biderb man
an der schrift verstên sol,
dem sî mit den bilden wol.
der pfaffe sehe die schrift an,
sô sol der ungelêrte man
diu bilde sehen, sît im niht
diu schrift zerkennen geschiht.
daz selbe sol tuon ein man
der tiefe sinne niht verstên kan,
der sol die âventiure lesen
und lâz im wol dermite wesen,
wan er vindet ouch dâ inne
daz im bezzert sîne sinne,
swenner vürbaz verstên mac,
sô verlies niht sînen tac
an der âventiure mære.
er sol volgen der zuht lêre
und sinne unde wârheit.
die âventiure sint gekleit
dicke mit lüge harte schône:
diu lüge ist ir gezierde krône.
ich schilt die âventiure niht,
swie uns ze liegen geschiht
von der âventiure rât,
wan si bezeichenunge hât
der zuht unde der wârheit:
daz wâr man mit lüge kleit.
ein hülzîn bilde ist niht ein man:
swer ave iht verstên kan,
der mac daz verstên wol
daz ez einen man bezeichen sol.
sint die âventiur niht wâr,
si bezeichent doch vil gar
waz ein ieglîch man tuon sol
der nâch vrümkeit wil leben wol.
dâ von ich den danken wil
die uns der âventiure vil
in tiusche zungen hânt verkêrt:
guot âventiure zuht mêrt.
doch wold ich in danken baz,
und heten si getihtet daz
daz vil gar ân lüge wære;
des heten si noch groezer êre.
swerz gerne tuon wil,
der mag uns sagen harte vil
von der wârheit, daz wær guot.
er bezzert ouch unsern muot
mit der wârheit michels baz
denn mit der lüge, wizzet daz.
swer an tihten ist gevuoc,
der gewinnet immer gnuoc
materje an der wârheit:
diu lüge sî von im gescheit.
dâ von sol ein hüfsch man
der sich tihten nimet an
vil wunderwol sîn bewart
daz er niht kome in die vart
der lüge; ist er lügenære,
sô sint danne sîniu mære
gar ungenæme. ein man sol,
swer iht kan sprechen wol,
kêrn sîn rede ze guoten dingen,
sô mag im nimmer misselingen.
ich hân vertreten mîn zil,
und hân geseit des harte vil
des ich nu niht hiet geseit,
solt ez den kindn niht wesen leit.
ich wolt habn ander rede gevangen,
die hân ich durch si übergangen;
und wær sîn zît, ich wolde doch
von rîtern und von vrouwen noch
sagen wie si solden leben,
ob si nâch êren wellent streben,
alsô ich hân hie vor geseit
an mîm buoch von der hüfscheit
daz ich welhschen hân gemacht.
ich seit daz man der minne kraft
mit schoenem sinne tragen sol,
swer âne schant wil leben wol.
der minn natûre ist sô getân:
si machet wîser wîsen man,
und gît dem tôrn mêr närrischeit,
daz ist der minne gewonheit.
die sporn vüerent durch die boume
daz ros daz dâ vert âne zoume:
alsam vert der der âne sinne
wænt spiln mit der vrouwen minne.
si vüert in hin über die boume,
riht ers niht mit des sinnes zoume.
daz viwer ist nütze unde guot,
swer im niht unrehte tuot.
gewinnt daz viwer überkraft,
daz man im læt die meisterschaft,
so ist verlorn und wüeste gar
swaz ez begrîfet, daz ist wâr.
al dazselbe ist umb die minne,
ob si undermacht die sinne;
si blendet wîses mannes muot
und schendet sêl, lîp, êre und guot.
swer zem viwer nâht ze hart,
der besengt dick sînen bart.
ich lêrt daz man mit guoten dingen
solt sîn vrouwen des betwingen
daz si an im stæte wære.
swer si sperret sunderbære,
der sparte si mit dienste baz.
nu sage mir, waz hilfet daz,
ob ich ir lîp sperre wol,
ist dann ir will niht als er sol?
dehein slôz verhabt den muot:
lîp ist ân herze ein schwachez guot.
diu slôz vüegent grôzen haz:
guot handelunge versliuzet baz.
gezoubert und betwungen minne
und gekouft sint unminne.
swer mit zouber umbegât,
wizzt daz er genôtzogt hât
swelhe er gewinnt dâ mite;
er hât unhüfsches mannes site.
er hât gar einn unhüfschen muot,
der den wîben gwalt tuot.
ich lêrte, swer guot minn hân wolde,
daz ers mit gâb niht werven solde.
swer umbe minne wirbt mit guot,
der erkennet niht des wîbes muot,
ob si im sî von herzen holt
od ob si neme vür in golt.
ern weiz sîn selbes hüfscheit,
ob si werd durch in gemeit.
wirt aver er dar nâch inn
daz si kêrt ir gemüet an in,
bedarf si dann iht des er hât,
so gebez ir von mînem rât.
ich weiz wol daz disiu mære
sint den boesen vil unmære,
dâ von daz ein boesewiht
kan mit hüfscheit werven niht.
sîn gewerft ist setzen phant;
er nimt unde gît zehant.
swer mit hüfscheit niht werven kan,
der wirt billîch ein koufman.
gekouft minn hât niht minne kraft:
sine kumt niht in eigenschaft.
ein ieglîchr hât wol die sinne
daz er weiz, möht man koufen minne,
daz diu minn wær eigen gar:
sus ist diu minne vrî, deist wâr.
swer wænet koufen minn umb guot,
der erkennet weder minn noch muot,
wan bêdiu muot und minne
suln uns bejagen unser sinne
und unser zuht niht unser guot.
man sol muot geben umbe muot,
man sol mit triuwe triuwe gern,
mit liebe sol man liebe wern,
man sol mit stæte stætekeit
vesten und die wârheit.
swer mit gâb wænt machen guot
daz übel, den triugt sîn muot.
ein man der nie kunde geben
lützel noch vil gar sîn leben
weder durch êre weder durch got,
der gît im selben dick ze spot
und ze laster ein grôz guot
einem wîbe diu ir muot
von im kêrt. diu hât in ouch
vür einn tôrn und vür ein gouch.
si zeigt im liebes harte vil,
swenn si iht anders tuon wil;
wan gît ir ein ander mêr,
sô ist aver ir lieber der.
ich enmeine dehein wîp guot
diu dâ hât tugenthaften muot.
sô ist aver ein ander man
der ze hüfscheit niht enkan,
der gît eim wîbe swaz si wil,
diu von ir selben hât zevil.
ein andriu diu dâ niht enhât
belîbt ân helfe und âne rât.
daz ein man spart sînem lîbe,
daz gît er dicke einem wîbe
diu noch wirser ist dan er:
swaz man erwirbt mit unêr,
daz sol man verliesen gar
ouch mit unêren, daz ist wâr.
gæbe erz doch eim armen wîbe,
daz er spart sînem lîbe,
des hiet er lîhte danc von got.
sus macht er ûz im selben spot,
daz er niwan den geben wil
die von in selben hânt ze vil
nu wizzet von der wârheit,
daz macht erge und nerrescheit.
ein man der ist niht sinnic wol
der dâ gît dâ er niht ensol:
sô ist der ân erge niht
dem niht ze geben geschiht
dâ erz von rehte solde geben;
der hât ein lesterlîch leben.
ein toerscher man der siht ein wîp
waz si gezierd hab an ir lîp.
er siht niht waz si hab dar inne
an guoter tugende und an sinne.
sô merket ein biderb man guot
ir gebærde und ouch ir muot.
hât ein ros satels niht,
ez ist dar umbe niht enwiht.
ist ein guot wîp niht ze rîche,
ir ist doch harte ungelîche
ein iegelîch rîchez wîp
diu nâch unreht hât ir lîp.
ob ich ein ros koufen solde,
den zoum ich niht schouwen wolde
mêr dan daz ros; ich wolde halt
sehen wie ez wære gestalt
und welch bein und welhe vuoz
ez hiet. daz selbe tuon muoz
swer ein guot wîp welen wil.
ern sol ahten niht ze vil
waz si habe, merke daz
ob si sî guot: er tuot baz;
wan mit eim armen wîbe guot
mac man wol hân vroelîchen muot,
und mit eim rîchn unguotem wîp
mac man hân unvroelîchen lîp.
ich lêrt daz dehein biderbe man
niht enkêr sînn muot dar an
daz er abe preche eim wîbe ir guot.
wan swelch wîp daz getuot,
ez stât ir vil boeslîche:
doch stât ez wirser ungelîche
einem man, daz sult ir glouben.
wizzt daz ich gerner wolde rouben.
ich lêrt waz einer vrouwen zeme
daz si von ir vriunde neme:
hantschuoch, spiegel, vingerlîn,
vürspangel, schapel, blüemelîn.
ein vrouwe sol sîn wol behuot
daz si niht neme groezer guot,
ezn wær daz sis bedorfte wol:
so erloube ich ir dan daz si sol
nemen mêre und niht sô vil,
sin erzeige wol daz si wil
daz ir der vriunt sî vür daz guot,
wan anders hiet si valschen muot.
ob ir ze nemen iht geschiht
mêr, bedarf sis danne niht,
ir ist der vriunt niht liep gar,
daz sol man wizzen wol vür wâr.
swaz ich hie vor habe geseit,
ich sprich nu von der wârheit
und stætig ez mit mînem rât
daz die vrouwen wesen stât
an ir mannen, wan trûtschaft
hât nuo ze hüfscheit kleine kraft.
daz macht valsch, ruom, boese huot,
unstætekeit und übermuot.
swelch vrouwe kiusche ist in ir jugent.
hât si dar zuo dan dise tugent
daz si vor hôhvart sî behuot.
und daz si meine ir man mit guot
und sî im ouch mit triwen holt,
diust ein gimm vür allez golt.
daz selbe sprich ich umbe den man:
ja ensol er sich niht kêren an
ander wîp; swer eine hât,
der mac der andern haben rât.
mir was ie liep der vrouwen êre;
kund ich iht daz in nütze wære,
ich kêrt ez gerne an ir dienest.
mir ist an einer vrowen ez liebest
daz si vor valsche sî behuot.
valsch kêrt minn zunminne, unde guot
ze übelen dingen, und daz wîze
ze swarzem mit al sînem vlîze.
ze bitter gall kêrt valsch die süeze
und ze ungnâdn ir schoene grüeze.
lüge ir geheiz, ir senfte ist zorn,
ir lachen weinn, ir linde dorn.
valscher liute rede, gebærde, will,
diu driu hânt ungelîchez zil.
schilt valscher liute wesen muoz
schoene gebærde und rede suoz.
ir übel wille der ist ir swert
daz niht wan ungemaches gert.
swer wol erkennet valschen muot,
ez ist im dick vür schaden guot.
ich lêrt daz dehein biderbe wîp
sol ane grîfen lân ir lîp
deheinn man der sîn niht reht hât;
daz ist der wîbe zuht rât.
ich lêrt ouch daz dar zuo
daz ez dehein man tuo.
ich lêrte ouch daz dehein man
der ze hüfschen dingen kan
dehein biderbe wîp bite,
ern vüege ê mit schoenem site
daz er ir gevalle wol:
diu zuht wil daz manz tuon sol.
swer bitet umb ein kleine dinc,
der trit ûz der zühte rinc,
wil er biten sâ zehant,
ê denn er werde dem erkant
den er dâ iht biten wil,
ez sî lützel ode vil.
dâ bî sol ein ieglîch man
der guotiu dinc erkennen kan
merken daz er lange sol
mit zuht einr vrouwen dienen wol,
ê er si des dinges bite
dâ von si mac ir guote site,
ir kiusche, ir guot getæte,
ir triwe und ouch ir stæte,
ir prîs und ir hüfscheit,
ir guoten namen und edelkeit,
ir tugent gar zebrechen
und sich selben swechen.
der ist ein wunderlîcher man,
swenner alrêst sihet an
eine vrouwen, daz er wil
daz si verlies durch in sô vil.
der vrouwen sol gevallen niht,
swenn ez durch übermuot geschiht
daz er alsô vaste gâhet
unde ir mit rede sô nâhet.
doch wil ich iu sagen daz:
sumelîch sich dunkent baz
und wellents haben grôze êre,
swenn man sis ie bitet mêre.
swenne ein wîp in ir bette lît,
sô gedenkt si zuo der zît
< der hât durch mich sô vil getân;
sô hât aver der ander man
umbe mich geworben mêr;
sô hât danne aver der
grôz bete her ze mir geleit.
ich weiz wol von der wârheit
daz ich bin schoene unde wert,
sît dise herren sô geêrt
her ze mir gerent minne
mit allm ir herzen und ir sinne.>
sô wirt si dan sô noetlîch
daz si wænet niemen hân gelîch.
swie rîche sî ein arger man,
man bit in harte lützel, wan
bit man in, er gît doch niht.
dem milten manne dem geschiht,
swie arm er sî, daz man in bite:
daz tuot man durch sîn milte site.
umbe ein vrowen ist semelîch.
diu dâ ist der tugende rîch,
swie vrô si sî und swie schône,
treit si der stætekeit krône,
sine getar ein boesewiht
noch ein valscher biten niht.
ob si arm der tugende ist,
man ziuht ir zuo zaller vrist.
ist si ouch niht ein schoene wîp,
hât si einn unvertigen lîp,
si gewinnt der ungevuogen
und der valschen minner gnuoge,
die si bitent umb ir minne
durch ir êren ungewinne.
wan der valsche der enwil
dehein wîp biten ze vil,
wan dâ erz vindet bereit.
er schiuhet gerne d'arbeit.
des küneges kamer ist bewart
wol vor den diebn, si vürhtent hart.
swie si dem silber sîn holt,
dem edeln gesteine und dem golt,
si wellent zuo der kamer niht,
wan in dâ nemen niht geschiht.
swâ si wizzen einn armman
der sich niht behüeten kan,
si brechent sînn zûn und sîn want
und nement dâ ein lîhtez gwant.
alsam ist umbe den valschen man
der sich minne nimet an:
swa er erkennet ein wîp
diu niht versagen kan ir lîp,
da îlet er dan balde hin
und wirbt mit allem sînem sin
daz si tuo daz si gerne tuot;
sô ist im wol in sînem muot.
swenner danne erworven hât
kleine êr mit valschem rât,
in dunket daz dervon ein êre,
daz er dâ von mache mære.
dar umbe sagich iu vür wâr
daz diu vrouwe ist betrogen gar
diuz vür êre haben wil
daz man si bite des dinges vil.
ich hânz iu nu genuoc geseit,
man tuotz niht durch ir werdekeit,
ave dâ von daz si hât den muot
daz man weiz daz siz gerne tuot.
der mac sich tiwer dunken niht
dem vil wîp ze hân geschiht.
diu wîp tuont durch nieman sô vil
sô durch den der sis biten wil.
ist ein man ein petelære,
daz sint kleiniu hovemære.
swenn mir ein altez wîp seit,
waz kumbers und waz arbeit
man durch si hiete in ir jugent,
si tuot mir ûf gar ir untugent.
daz tet man gern, wær mans bereit,
swaz man im alter gerne seit.
den alten hât genomen vil
ir unmaht niht ir unwill.
ir maht zergât, aver ir sunde
ist bî dem willen zaller stunde.
sprichet dort ein altez wîp
< ich het einn sô schoenen lîp
daz mir durch mîne schoenheit
wâren all ze dienste bereit.
nu sint diu jungen wîp enwiht;
umb si wirbt nu niemen niht.
man phlac in mîner kintheit
vröude und groezer hüfscheit.>
alsô spricht si tag und naht:
dâ ir zerunnen ist ir maht,
dâ leitet si ein ander hin;
si het und hât noch kleinen sin.
ich lêrt daz swelich man
zeinr vrouwen niht verdienen kan
noch enmac daz si durch in tuo,
daz er die sinne kêr dar zuo
daz er güetlîch von ir kêre.
er sol haben dise lêre
daz er ir gruoz und gar ir hulde
nien verlies von sîner schulde.
der lastert sîn selbes lîp
der dâ von schiltet ein wîp
daz si durch in niht tuon wil.
er schendet sich halt gar ze vil
und hât mit ir lîbe ouch ir muot
verlorn, ob er daz selbe tuot.
habt irz gemerkt, ich hân geseit
ein teil von der valscheit.
swer sîn wil vernemen mêre,
er mac hoeren manic lêre
die ich wider die valscheit
in welhscher zunge hân geseit.
ich tet ez einer vrowen ze êre,
diu bat mich der selben lêre.
ich lêrte wie ein vrouwe solde
diu sich gern bewaren wolde
erkenn die valschen minnære
die sich bewegen hânt der êre.
ich lêrte mangen schoenen list,
daz man baz sîn êre vrist
vor den valschen ungetriuwen:
swer durch si tuot, ez muoz in riuwen.
man sol den man erkennen wol
dem man sîn herze enphelhen sol.
jâ sol wizzen ein biderbe wîp
wem si enphelhen welle ir lîp;
wan si ouch lîht wizzen wolde
wem si ir guot enphelhen solde.
swer niht mit êren mac hân guot,
der kêre dâ von sînen muot,
wan guot ân êre ist enwiht:
ich woldez alsô haben niht.
schâchære, diebe, untriu wîp
gebent durch guot êre und lîp.
si gebent gar ir sælikeit
und ir sêl durch girescheit.
unvertigiu wîp und diebe
die sint mir gelîche liebe.
ein biderbe man sol hân den muot,
bewar vor dieben sîn guot,
und vor dem unvertigen wîp
bewar noch harter sînen lîp.
daz selbe ein biderbe wîp sol
ir lîp bewarn harte wol,
bit si ein untugenthaft man
der ze stæte niht enkan.
swelhiu wil hân guote minne,
diu sol hân ouch die sinne
daz si zir genôzen kêre,
daz ist der guoten minne lêre.
ist er niht ir genôze gar,
hât si ervarn wol vür wâr
daz er sî biderbe unde guot,
ich wilz vertragen, ob siz tuot.
swie edel und swie rîch er ist,
hât er dar zuo boesen list
und wil er sîn ein ruomære,
er sol den vrouwen sîn unmære;
wan wizzet daz ein boesewiht
der ist den vrouwen gar ze niht.
man sol immer kêrn dâ hin
dâ man vinde tugent und sin.
swer tugent unde sinne hât,
dâ sol man hin suochen rât.
ein wîp gedenket lîhte daz
< mir wirt mit einem tôren baz
dan mit einem wîsen man
der allez daz merken kan
daz ich tuon ode sprich.>
mit den gedanken triugt si sich.
ein wîs man übersiht vil
des ein tôr niht übersehen wil
und niht übersehen kan.
wizzt daz der unwîse man
der verkêret aller slaht,
sô hât der wîs die meisterschaft
daz erz allez kêrt ze guot.
si habent ungelîchen muot.
dâ von sag ich iu vür wâr daz
daz ein guot wîp lebet baz
mit dem wîsn denn mit dem tôren,
daz sult ir wizzen unde hôren.
ein vrouwe sol gedenken niht
< tuon ich durch einn boesewiht,
er muoz ez vil gar verdagen,
wan er getar ez niht gesagen.
seit aver erz, man sprichet wol
daz man im niht gelouben sol.>
verlât iuch an die rede niht,
und wizzet daz ein boesewiht
sich harte wol gerüemen tar:
daz gehoert zer bôsheit gar.
man geloubet zaller zît
von den wîben harte wît
daz man seit; wan diu eine
tuot daz wirret dan gemeine.
doch spricht alsô etelîch
< spricht man von mir boeslîch,
ezn wart nie dehein liet sô lanc,
ezn würde vür brâht mit gesanc.
swenn manz nuo verredet gar,
sô swîgt man lîhte hin ze jâr.>
der ist ein vil armer trôst,
dâ mit ist niemen wol erlôst.
wan swer mîn bôsheit niht ensagt
dâ von daz ez in betrâgt,
der tuot rehte sam der
dern andern ziuhet hin und her
in daz hor ein lange vrist,
und læt in dâ ez tiefer ist.
swer ave nien mac boeslîchen
von mir sprechen sicherlîchen,
der muoz mich mit êren lân:
des swîgens sol man vreude hân.
ich lêrte daz ein ieglîch man
der sich hüfscheit nimet an
sich vil harte behüeten sol
daz er nien spreche min dan wol
von deheiner vrouwen man
wider si, wan ob si kan
ze reht verstên ihtes iht,
er hât ouch si geêret niht.
swer einer vrouwen vriunt od man
schilt, er schilt ouch si dar an.
swer sich selben loben wil,
den lobent danne niht ze vil
sîn nâchgebûrn. swer schelten kan,
den hât ez niht ein biderbe man
gelêrt. swer ouch wirbt dâ mite
umb minne, der hât seltsæne site.
solt man dermit erwerven minne,
sô heten wol gelîche sinne
der tôre und der wîse man,
wan der tôre ouch schelten kan.
ich lêrt waz tugent vrouwen töhte,
und wie ein edel rîter möhte
tuon daz er würde genæme,
und waz den vrouwen wol gezæme,
und waz die vrouwen solden phlegen,
wie gebâren, wie gereden
wider alt und wider junge.
daz seit ich in welhscher zunge,
und solt ichz entiusche gerechen,
ich enmöhtz niht gâhs gesprechen:
ûz mîner materje koeme ich verre
und hiet vervüeret mîne lêre.
den vüert man hin, der dicke rît
hin dan verr von sîm hâmît.
an mîn materje wil ich kêren:
ich wil iu sagen von den herren
wie si ir tugende suln phlegen.
swer des iht lât under wegen,
der hât sîn tugent gar verlorn.
den herren sol niht wesen zorn:
sumelîcher wænt sîn tugenthaft,
der niht erkennet tugende kraft.
daz ich si lêrt, des wær ze vil,
idoch sag ich iu daz ich wil,
ob ez iuch alle dunket guot,
erzeigen dar an mînen muot,
ob ich ez kunde, daz ichz tæte:
mîn will sol sîn vür die getæte.
ich hân verent daz êrste teil:
got gebe uns zuo dem andern heil!
am êrsten teil hân ich geseit
daz man zuht und hüfscheit
in sîner jugent haben muoz.
swer daz verlât, der habe ze buoz
daz er sî an sîme alter guot;
wan swelch man daz niht entuot,
der hât sîn leben gar verlorn:
er wær noch bezzer ungeborn.
dirre mînen gmeinen lêre
wil ich ervinden michels mêre
an den vürsten und an den herren:
von den schînt guot bild von verren.
tuon ich unreht, deist mîn eine:
der vürsten sünde diust gemeine.
siht der geleite boeslîchen,
er wîst uns alle angestlîchen.
ist daz houbet zaller stunt
einem manne ungesunt,
ez wirret den geliden vaste.
jâ dörrent ouch eins boumes aste,
ob den wurzen wirret iht.
swaz ze vliezen geschiht
in einem phlûm, ist ez unreine,
ez wirt den bachen ouch gemeine.
daz selbe sagich, swelich lant
ist in eines herren hant
der dâ niht verenden kan,
vürhtent einn ieglîchen man,
und getar gerihten niht,
daz lant ist mit eim boesewiht
verirrt. ez muoz im schaden vil,
swer in dem lande belîben wil,
wande der herren trâkeit
den armen liuten dicke scheit.
ein herre der rihten niht getar,
der macht sîn liute tumbe gar.
ein herre zage machen kan
küen wider sich einn lîhten man.
ob er gebieten niht getar,
er krenket sîn gebet gar.
daz mer ist âne wazzer niht:
boeslîchen tuon dem boesen geschiht.
der walt ist ouch niht âne wilde:
ein boeser herre ân boese bilde
niht ze wol gesîn mac.
wir müezen sehen durch den tac
an iu herren waz man sol
tuon. ist daz ir tuot wol,
wir volgen harte gern daz guot.
ob aver ir unrehte tuot,
wirn wizzen waz wir suln volgen,
und varn irre nahts unz an den morgen.
tuot ir unreht, ir sît diu naht
diu uns nimt des liehtes kraft.
wir suln uns gar an iu schouwen:
ir sît der spiegel, wir die vrouwen.
ist der spiegel ungelîche,
man siht sich selben wunderlîche:
man dunkt ze kurz sich od ze lanc,
ode ze breit, ode ze kranc.
ein herre sol schiuhen di enge,
die preit, die kürze und die lenge.
die eng, daz er behabe daz reht,
so ist diu strâze wît und sleht.
ern sol der êren lâzen niht
die im von reht ze hân geschiht.
ein herre sol schiuhen die breite,
daz er sîn maht sô beleite
daz im der vuoz niht entslîfe
daz er iemens reht übergrîfe.
die kürz, wan er sol niht ze hart
gâhen in sîns willen vart.
ein herre sol tuon minner niht
denne im von reht ze tuon geschiht.
die lenge ein herre schiuhen sol,
und sûm sich niht ze tuon wol.
ein herre sol tuon nimêr
dan daz reht ze tuon ger.
ist der spiegel lieht als er sol,
ganz, sinwel, man siht sich wol.
ein herre der sol vil lieht sîn,
daz er an guotem bilde erschîn.
er sol sîn ganz an stætekeit,
daz in niht wandel lieb noch leit;
trete ûz der tugent kreize niht,
swaz halt in der werlde geschiht.
man sol an tugent stæte sîn,
daz was ie der rât mîn.
ob ein herre an tugent ist
bekumbert mit boesem list,
den ahte ich gar in mînem muot
zeinem liehte daz man tuot
ûf hôhe: erlischetz etewenne,
ez wære baz her abe denne.
swelch man ein erloschen lieht
ûf ein kerzen stal gestecket hiet,
er möht sichs schamen, ob er wolde
und ob er tæte daz er solde.
er solt ez halt werfen nider
und stecken dar ein brinnend wider.
ob man den boesen herren tæte
alsam, ich hiet sîn lîhte ræte:
man sol di untugent gar verlân
ê man die tugent werde an.
man sol den acker reinen wol,
swer guoten sâmen sæen sol;
sint dar inne steine und dorn,
sô wirt verdrücket lîht daz korn.
ich wil daz man sîn arbeit
alrêrst an die stætekeit
wende, sô gewinnt man baz
die andern tugende, wizzet daz.
die andern tugende sint enwiht,
und ist dâ bî diu stæte niht.
niemen mac die stæte hân,
ern well di unstætekeit verlân.
swer unstætekeit verlât,
die stæte er begriffen hât.
dâ von sol diu unstætekeit
von mir alrêst werdn geseit.
ich hân gehôrt dick unde vil,
swer ein brükke machen wil,
daz er daz boese breche gar
und mach daz guote danne dar:
wir suln der unstæte brükke
genzlîchen lân ze rükke
und suln alrêste mit getæte
sîn an guoten dingen stæte.
der unstæt der ist harte vil,
der ich iu ein teil sagen wil.
waz ist unstæte? herren schande,
irresal in allem lande.
unstæte ist stæte an boesen dingen:
niemen mac si des betwingen
daz si an guoten dingen sî.
unstætekeit diu ist niht vrî.
unstætekeit gar eigen ist
der untugende zaller vrist.
unstæte volgt die untugent
beidiu an alter und an jugent.
ein ieglîch untugent hât
beidiu ir dienst und ir rât.
unstæte gar unmüezec ist
mit allen dingen zaller vrist.
swaz unstæte hiute tuot,
daz dunket si niht morgen guot.
si zimbert daz vil schiere hât
zebrochen ir unstæter rât.
unstætekeit verkêret snelle
daz vierekke an sinewelle.
daz sinwel si niht verlât,
wan ez baz an vier ekken stât.
daz ist immer ir bezzer spil
daz si muotet des si niht enwil.
der wandelung si nie bedrôz:
daz wênege machet si ze grôz,
daz grôze macht si aver kleine.
nu loufet si, nu gêt si seine,
nu stîget si, nu vellt si nider,
hiut vert si hin, morgen wider,
nu hin ze gebirg, nu hin ze mer,
hiut ist si eine, morgn mit her,
nu hin ze holz, nu in der stat:
dort und dâ ist ir mat,
wan si ez in ir herzen treit
daz si dâ allenthalben jeit.
von stat ze stat si varn mac,
ave von ir herzn niht einen tac.
swer dem welf zem zagel bindet
ein schelln, er loufet unde windet
sich hin und her und enweiz niut
daz er dâ treit daz er dâ vliuht.
sam ist umb den unstæten man
der da enweiz noch enkan
waz im werr; wizzt daz er treit
daz in von stat ze stat jeit.
unstæte versuochet vil der spîse
der si niht enmac deheine wîse,
wan ir der mage ist erkalt
von boeser rihte manicvalt.
unstæte ouch ir magen hât,
deist ir gelust der schier zergât,
wan swes si smorgens lüsten mac,
daz wert nimmer durch den tac:
ir gelust ist kalt von rihte vil.
swer nâch mêr dinges streben wil,
der ist niht stæte an ir deheinem.
swer stæt wil sîn, der sî an einem.
swer an einem wil niht stæte sîn,
ez ist uns dicke worden schîn
daz er ir driu vür einez lât:
seht, waz er erworven hât!
swer in der werlde umb varn wil,
der gewinnt herberge vil,
und vriuntschaft ninder deheine.
alsô geschiht dem der gemeine
an allen dingen sîn wil,
der lât ir under wegen vil.
der pfaffe der vil buoche hât
sî stæte an eim von mînem rât,
wan wil ers eins tags übersehen
gar, so mac daz niht geschehen
daz er vernem ir aller sin.
swer von buochen wîstuomes gewin
suochen wil, der habe vast,
swenner begrîft des sinnes ast.
man siht niht wol durch eine tür,
ob man ze snell wil loufen vür.
ez ist dehein sô guot getât
daz ez iht helfe, ob manz verlât.
swelch man hoeret ein guot wort,
er sol niht hangen vor der port:
er sol dar in mit grôzer stæte,
unz er von grunde vinde ir ræte.
den stein der trophe dürkel macht
dicke vallent, niht mit kraft.
der hât ein guote rede vür niht
dem si ze merken niht geschiht,
swers aver wol merken kan,
der vindet grôze vreude dran.
swer niht vernimet daz er list,
der verliust dick lange vrist.
swer ein guot wort vernemen mac,
der hât verlorn niht gar den tac.
der sol an guote rede vil
gedenken, swer vernemen wil.
ich verwirf lîht hiute daz
daz mir morgn gevellet baz.
an guoten dingn man haben muoz
vil stille der stætekeite vuoz.
ist der vuoz dâ under wunt,
daz gên macht in niht gesunt:
ein wîl man stille ligen muoz,
wil man dar nâch gên mit dem vuoz.
daz ezzen hilft dem lîbe niht
dem dâ belîben niht geschiht.
swelher siech wil sîn gesunt,
der sol niht wandeln zaller stunt
sîn ezzen: wil er schier genesen,
von der arzte rât sol daz wesen.
der siech ist niht wol behuot
an dem man erzenîe versuoht.
an allen dingn sol stæte wesen:
swer von einer erzenîe genesen
möht, der wære ein tôre gar
versuoht er ir mêr, deist wâr.
swer gern versuoht daz er niht solde,
der vindet oft daz er niht wolde.
swer ein dinc hât undern henden,
er sol daz alrêste verenden
ê er sich neme ein anderz an,
daz ist reht und wol getân:
wan swer beginnet dinges vil,
der endet niht swaz er wil.
swer vil gedenket, krenkt den sin.
von teiln wirt daz geteilte min.
swer allenthalbn ist, ninder ist,
daz weiz ich wol vor langer vrist.
swaz ist ganz, muoz sîn eine:
unstætekeit diu ist gemeine,
wan si allenthalben wil.
si ist niht ganz und hât niht zil.
si ist ze minnst in vier geteilt:
ein teil ist liep, daz ander leit,
daz dritte jâ, daz vierde niht.
si ist zebrochen und zebricht:
wan swer ir volget, schiltet den
den er muoz loben etewenn.
wan der im hiute ist harte unmære,
dem gunde er lîhte morgen êre.
niemen man sô schelten sol,
man müg in loben dâ nâch wol,
wande der nu vil boese ist,
der wirt lîht vrum zeinr andern vrist.
unstæte diu ist nâch gemeine,
doch enstêt si niemen sô unreine
als den herrn, wan der getât
sol sîn an allen dingen stât.
swaz der herre spricht od tuot,
er sol dar an hân stæten muot.
jâ hât sîn schande ein lîhter man,
der sich vor lüge niht hüeten kan:
nu seht, wie ein herr ist bewart,
ob er kumt in der lüge vart.
der amme reht uns wîsen solde
und an der wârheit, ob er wolde,
gît uns der lüge bilde gar,
wan er seit selbe selten wâr.
ez ist deheiner der sô gerne liege
oder mit lüge die liute triege,
ez ensî im dannoch swære
swer in heizet lügenære.
hie neme ein herre bilde bî,
ob er daz selbe welle sîn
des sîn rîter laster hât.
so ist lüge ein seltsæniu wât,
ob si den herren êren wil
und bringt dem rîter lasters vil.
iedoch sagich iu vür wâr,
swaz den rîter lastert gar,
dâ wirt der herre niht von gêrt,
wan swaz des rîters ist unwert,
daz kumt niht dem herren wol,
und swaz den herren zieren sol,
daz muoz gezierde dem rîter sîn.
hie sult ir nu merken bî,
sît lüge dem rîter übel stêt,
dem herrn si an sîn êre gêt.
zewâre ez stêt unedelîche,
swes rede und herz sint ungelîche,
wande über elliu übel ist
guotiu rede mit boesem list.
einvaltiu rede, zwivalter muot
die machent übel dunken guot.
nu merket, swer beschorn wære
ungelîch, ez diuht in swære,
aver uns dunkt niht lasterlîche
daz herze und rede sint ungelîche:
uns dunket laster an dem hâr.
daz wir im herzn behalten gar
dar inne liep, her ûze leit,
daz ist ein grôz unstætekeit.
unstæte der lüge muoter ist:
unstæte mac deheine vrist
sîn an dem wâr: zorn, lüge sint
der unstætekeite kint.
die hânt noch geswistrede vil
die ich iu alle zelen wil
ê ich gebe der rede ein end:
wirt ez aver niht schier verent,
ir sultz durch iuwer zuht vertragen,
wan vil mac ich niht schier gesagen.
swenn ich an der unstætekeit
gesleht gedenke, swer ichs einen eit,
ichn vinde under allm ir künne
des ich den herren wirser günne
denn liegen, daz geloubt vür wâr:
lüge ist mir widerzæme gar.
in einer hant si vreude treit,
in der andern sorge und leit.
diu eine halst, diu ander sleht,
diu eine minnt, diu ander vêht,
diu eine triut, diu ander roufet,
diu eine gît, diu andr verkoufet,
diu eine villt, diu ander kleit,
swenn einiu lobt, diu ander seit
daz ez gelogen sî vil gar,
und koment alsô dick ze hâr.
sîn ensol iuch niht betrâgen,
ich wilz iu kurzlîchen sagen,
der lüge geheiz ist harte guot
und hât doch wurze an valschem muot.
der lügenær hât rede schôn
und guot geheize und boesen lôn.
der herr sol mit der zühte schar
eben den willen, schrôten gar
di unnütze rede, daz bêdiu muot
unde ouch sîn rede sî guot.
swes hemde gêt dem rocke vor
einer ellen, er dunkt ein tôr.
swer sînen roc vor langen hât,
ob er dan hinden hôhe gât
unz an daz knie, den hât ouch
ein wîse man vür einen gouch.
dar umbe gibich einen rât
der vrumen herren wol an stât,
daz ir hemde sî gelîche
dem rocke, ich mein daz alsô rîche
ir gâbe sî als ir geheiz,
wan ich vor langer zît weiz,
swer mêr geheizet danner gît,
daz er sîn lüge breitet wît.
umbesihtic sî der herre:
jâ sol er sehen harte verre
bêdiu vür sich und hinder sich.
jâ möhtestu wol schamen dich,
geheizstu, hâstuz danne niht,
swenne dir ze geben geschiht.
swes roc vor zen vüezen gêt,
der sehe hinden wie er stêt:
swer nâch geheize riuwe hât,
den riuwet sîn geheiz ze spât,
ern welle velschen sînen muot.
doch ist schade bezzer amme guot:
wan in dem muot und in dem herzen
ist schade ein schentlîcher smerze.
nu mac sprechen lîht ein herre:
< ich muoz geheizen ofte mêre
dan geben, wan versagen vil
daz ist des ich niht enwil,>
sô sprich ich: man verseit baz
mit groezern êrn, mit minnern haz
ê man werde von geheize schol:
dar nâch verseit man niht ze wol.
swelch herre nâch geheiz verseit,
der wil niht beherzen unde scheit
dem vast dem er geheizen hât,
wan er sich gar an in verlât.
swelch herre geheizen wil
iht, ez sî kleine ode vil,
er sol gedenken wol vür wâr,
er hab ez entnomen gar.
swaz lîhent der wuocherære
und der herre geheizent wære,
daz solt vergolten werden wol.
von wuocher man sich loesen sol:
der herr sol loesen ouch sîn triuwe,
wan nâch geheiz gehoert niht riuwe.
ich loese mîn phant vor dem zil:
daz sol sîn eins herren will
daz er sîn wârheit loesen sol
vil schiere, daz stât hêrlîch wol.
ich loes mînn brief zem wuocherære,
daz er dermit mich niht beswære:
der herr sol loesen sîn wort,
wan liegen ist der helle port.
swaz ein herre spricht iâ ode niht,
daz sol gar sîn schephen schrift.
ich underdinge der herren zorn:
diu stæte diu ist gar verlorn
von ir willn und von ir schulde:
ezn sol niht sîn wider ir hulde
daz ich spriche, ich sprichz durch guot.
hât mîn herre unstæten muot,
ich muoz ze der unstætekeit
mit samt im sîn bereit.
swenn mîn herre hiute giht,
er welle morgn von hinnen niht,
sô kumt im hînt ein ander muot
daz in dunket aver guot
daz er morgen var anderswar,
sô muoz ich danne aver dar.
ich bin nu daz stunt gelêrt,
swar man daz stiuwerruoder kêrt,
daz daz schef muoz dâ hin:
wandelt ein herre sînen sin,
sîn liute müezn unstæte sîn.
jâ ist uns dicke worden schîn
daz der unstæten herren muot
vil in der werlde unstæte tuot.
alsô ist diu werlt gar
nâch unserm willen manicvar
worden, untriu und unstæte:
daz ist durch unser missetæte.
diu werlt wart gar stætic gemacht,
nu hât si niht an stæte kraft,
daz mac sehen swer der wil.
der werlde unstæte ist harte vil:
sumers ist uns vor schûwer wê;
winters vor îse und vor snê;
hiute ist regen und morgen wint,
die uns oft beidiu schade sint;
der donerslac nâch liehtem blicke
der bringet vinster tôde dicke;
ich sihe daz ez vil ofte snît
hin gegen des sumers zît,
vil ofte ouch vil heiz ist,
und kumt der vrost in kurzer vrist.
uns koment wolken dick ze lône,
swenn uns daz weter dunket schône.
diu werlt hât unstæte site,
unser unstæte si volgt mite.
ich getar sîn wol gejehen,
jâne möht nimmer geschehen,
wære unser unstæte niht,
unstæt diu an der werlde geschiht.
nu zwiu wære regen od wint?
wær âdâm und sîniu kint
gewesen stæt, zwiu solt der snê?
uns würde nimer von kelte wê.
alsô ich gesprochen hân:
dô diu werlt alrêst wart getân,
si wart vil stæte gemacht.
daz schînet dar an daz diu naht
vert vor dem tage zaller zît.
deheine hitze der sumer gît
wan nâch dem winter, deist wâr.
diu werlt wær noch stæte gar,
als si wart stæte gemacht,
wær niht unsr unstæte kraft.
diu gît ir vil unstætekeit
diu si verkêrt an unser leit:
wan ir unstæt diu schât ir niht,
der schade uns vil gar geschiht.
si gît uns siehtuom vür gesunt,
swenn si sich wandelt zaller stunt.
diu werlt behaltet noch ein teil
der stæte, daz kumt uns ze heil:
wan wir behalten nihtes niht,
daz ist ein wunderlîch geschiht.
an der werlde stæte lît
daz ieglîch dinc hât sîne zît.
bluomen und loup, obez und gras
ie nâch sînen zîten was.
der obeze einz vürz ander gât:
einz kumt vruo, daz ander spât.
nâch sîner zît vellt loup und gras
und dörret daz ê grüene was.
sumers ist lanc der tac,
daz winters niht gesîn mac.
sumers ist diu hitze grôz,
des vrosts den winter nie verdrôz.
aver wir behalten deheine zît:
swaz in unserm muote lît,
ez sî übel od ez sî guot,
wir wellen volgen unserm muot.
ern aht ûf deheinn heiligen tac,
swer sîn gelust verenden mac.
diu werlt hât an der stæte sin
daz diu sunne tages schîn
ûf der erde, nahtes under.
des sol iuch niht nemen wunder,
wan ir natûre und ir site
ist daz si vert dem himel mite
und ouch wider zaller vrist.
daz an dem buoche geschriben ist:
< wan daz was ie der werlde stæte
daz der himel umbe di erde dræte.>
der siben sterne widerganc
machet daz diu erde kranc
wider die sterke des himels wert,
daz er si niht hât umbe gekêrt.
ein ieglîchr sînen kreiz hât
dâ er inne umbe gât:
er vert ûz sînem ringe niht,
als uns ze varn dicke geschiht.
wan wir varn hin und her
und versuochen wege mêr
denn einen, und sîn doch unstæte
an alln von unser missetæte.
man versuocht der wege vil,
dem besten man niht volgen wil:
der boese wec und der unreht
der dunket uns guot unde sleht.
dem volge wir unz er uns dar
bringet dâ wir sîn vil gar
geschendet ode lîhte tôt,
ode wir komen mit grôzer nôt
wider; wan swer varen wil
verre, kumt mit arbeit vil
heim, ich meinez an der buoz
die man nâch sünden haben muoz.
an der werlde ist stæte zaller vrist:
swenn diu sunne nâhen ist
zuo dem mân, sô wirt er smal;
dar nâch wirt er über al
groezer, unde sô ie verrer,
sô wirt er ie mêre und mêrer.
alsam swenn uns daz vergêt
daz uns durch unser sünde bestêt,
sone bezzer wir uns nihtes niht.
dâ von der tiusche man giht:
< dô der siech man genas,
dô was er als er ê was.>
daz muoz immer stæte sîn
daz diu sunne tages schîn.
ir lieht birget tages gar
der himelischen sterne schar,
wand ir lieht machet daz
daz wir nahtes sehen baz
die stern denn tages: deist wâr,
daz meiste nimt daz minnest gar.
ave wir haben des liehtes niht
daz uns berge di ungeschiht
vor, die wir hân, daz ist ze klagen.
ich mag ez iu vür wâr gesagen
daz ez ist nu komen dar
daz man sich nien schamt umbe ein hâr
tuon vor den liuten offenlîchen
unrehtiu dinc und boeslîchen.
daz ist noch stæt swaz inder lebet,
kriuchet, gât, vliugt ode swebet,
und swaz ist niderhalbe des mân,
daz muoz vier elmente hân.
ich mein die natûre vier
von den gemeinlîchen wier
gemünzet sîn unde geslagen.
der vier gevert wil ich iu sagen.
viuwer, luft, wazzer, erde,
die vier natûr sint widerwerte.
diu erde ist trucken unde kalt.
daz wazzer in sînem gewalt
kelte und ouch nezze hât.
der luft ouch des niht verlât
ern sî heiz unde ouch naz.
so ist daz viuwer ave baz
heiz unde trucken ouch.
nu merke swer niht sî ein gouch,
sît sich vereinent dise vier
an unserm lîp, daz danne wier
an unserm willn vereinen niht,
von grôzem nîde daz geschiht.
zwischen wazzer unde erd
ist nihtes niht, der luft gert
ouch nihtes niht zwischen sî
unde dem wazzer. oben bî
dem lufte daz viuwer ist.
ez ziuhet hôhe zaller vrist,
ez ensîget niht her abe baz:
wizzet daz sîn ringe machet daz.
seht, wie einz bî dem andern vert,
swie si halt sîn widerwert.
ich wæn daz dise vier elmente
habent etlîchez gebende
daz si underbinden mac:
si enscheident sich niht naht noch tac.
idoch swie trucken sî diu erd,
daz wazzer si niht trucken gert.
daz wazzer hât niht den gewalt
daz ez den luft mache kalt.
der luft nezt, daz viuwer niht;
wan daz deheine wîs geschiht
daz diu natûre der elemente
sich müge wandeln andern ende.
man mac ein wazzer heizen vil,
ein viuwer leschen, swer der wil:
daz viuwer doch niht verlât
sîn hitze und trücken die ez hât.
man nimtz im mit deheinem list
die wîle ez niht erloschen ist.
daz wallend wazzer lât ouch niht
kelte und nezz diu im geschiht
vor sînr natûr, daz merkt dâ bî:
swie heiz einem manne sî,
er küelt sich mit dem wazzer heiz.
ich sagiu ouch, wan ich ez weiz,
daz beidiu luft und erde mac
von ir natûr niht einen tac:
wie kumt der man dan alsô wît
von sînr natûre zaller zît?
man bringet uns ûz harte schier,
wan zaller zît, swenne wier
ezzen und trinken über maht,
daz ist ûz der natûre kraft.
swer sînr natûre volgen wil,
der sol dehein dinc tuon ze vil.
dem vihe ist ezzen vil unmære,
swenne vol ist sîn bûch lære;
ez trinket ouch ân durst niht.
wan swaz uns ze tuon geschiht
über maht, daz ist vil gar
ûz der natûr, daz wizzt vür wâr.
alsô ich gesprochen hân:
her abe niderhalbe des mân
sint diu vier element
und werdent bî dem mân verent.
diu vierd natûre endet dâ,
diu vümfte diu beginnet sâ.
der himel und die sterne siben
sint an der vümftn natûre beliben.
die andern sterne haftent al
an dem himelischen sal,
ave dise siben haftent niht:
dâ von ze hangen in geschiht.
ir urhap ist hôhe und ir ende
ist her abe zem vierden elemente.
der êrste ist sâturnus gnant,
an dem ist kelte und trücken erkant.
der ander heizet jupiter,
heiz und naz ist ouch der.
der drite ist mars, der zaller vrist
heiz und ouch trucken ist.
so ist der vierde stern diu sunne,
heiz und trucken ist ir wunne.
geheizen ist vênus der vumft,
kalt und naz ist sîn kumft.
mercurîus der sehste ist,
heiz und naz an sînem list.
der sibende ist geheizen mân,
der kelte und nezz hât dicke getân.
man sihtz an allen dingen wol,
der mân der macht si nezze vol.
swenn der mâne voller ist,
die âder sint vol zuo der vrist.
ein sterne heizet dâ von kalt,
daz er hât den gewalt
daz von im kelte geschiht:
dehein sterne ist kalt niht.
dâ von heizet er heiz, trucken, naz,
daz er ofter machet daz,
daz der luft ist trucken hart,
heiz ode naz nâch sîner vart.
wan als ich gesprochen hân,
swaz oberhalbe ist des mân,
daz hât ein vümft natûre besunder.
dâ von sol iuch niht nemen wunder,
swaz zwischen mân und himel ist,
daz hât stæte zaller vrist.
da ist niemêr natûr denn eine,
dâ von muoz sîn ir site gemeine.
gelîche der mit dem andern gât
der sîn natûre ganzlîch hât.
swes einer muot, der ander gert:
dâ oben ist niht widerwert.
ave her abe ist niht stæte an,
swaz niderhalbe ist des mân,
wand diu elemente vier
sint widerwert: geloubet mier,
dâ von ist niht her abe stæt.
swie der viere deheinez læt
sîn natûr di wîl ez ist,
ez læt sich selbe zaller vrist.
wan der luft wil tegelîch
ze viur; daz wazzer semelîch
ze lufte; alsam tuot diu erd:
daz machet ir natûre widerwert.
hitz wider kelte ruowet niht,
und swenne ouch daz geschiht
daz nezze vihtet wider trücken,
dâ geschiht dem eime gelücke,
wan swelher dâ sterker ist,
der ander wîchet zuo der vrist
und muoz im sich selben lân:
der strît wirt alle tage getân.
ob dem mân ist stætekeit,
dâ ist niht widerwertikeit.
swaz sich gar vereinet wol,
von reht daz stæte wesen sol:
nimmer uns vereinen wier,
swâ unser drî sint ode vier.
die wîl rôme vereinte ir sin,
het si an êre grôzen gwin:
sît si sich niht vereinte mêre,
dô rücket hinder gar ir êre.
do si sich vereint, wizzt daz ir hant
der werlde vil überwant,
ave dô si niht vereinte, sît
was ouch ir kraft niht ze wît.
allenthalben was ir vorht,
disehalbe mers und ouch dort.
nu ist ir êre gar enwiht:
man vürht si ze biterbe niht.
zwiu sag ich daz vor langer vrist
in der werlde geschehen ist?
wan ez sint bî unser zît
von unvereinunge und von nît,
von urliuge und von ungeschiht
manege stete worden enwiht.
ich bin niht alt drîzec jâr
und gedenke doch, deist wâr,
daz berne an êre truoc den kranz,
ir türne und hiuser wâren ganz:
die sint bestriuwet ûf die erd.
presse ist worden ouch unwert
durch urliuge und durch nît;
daz ist wordn bî unser zît.
von vincence und von ferrære
möht man sagen diu selben mære.
daz ich zel ist ein kleiner garte.
untriu hât sich gebreit sô harte
daz nu niemen vinden mac
triuwe und stæte einn halben tac.
wâ ist nu stæt bî unser zît?
diu werlt hât erwelt strît,
erge, lüge, spot, haz, nît, zorn:
die tugende sint nu gar verlorn.
diu werlt ist vol unstætekeit:
wâ ist nu triuwe und wârheit?
si ist nu allenthalbn unwert,
swâ man sich inder umbe kêrt.
si ist von engelant vertriben:
ze kerlingen ist si niht bliben,
wand die zwên künege urliugære
hânt ir lant gemachet lære.
si ist ouch von provenze gejeit:
die ketzer tâten ir dâ leit.
ist si ze spange? nein si niht,
wan ir dâ grôz leit geschiht
von heiden und von vernogierten
kristen dies dâ übel zierten.
ze püllen ist si niht beliben,
wan si ist stunt von danne vertriben.
nu wie ob si ze rôme ist?
daz ervert in kurzer vrist
swer dâ iht ze schaffen hât
an der rômær valschem rât.
ze tuskâne mans niht suochen sol:
die pilgerîne wizzenz wol,
swenn man in ab ziuht ze mont flaskôn,
ob triuwe ze tuscâne won.
si ist ouch niht ze lamparten,
wan dâ habents erschrecket harte
die meilânære mit unglouben,
mit prant, mit urliuge und mit rouben.
ob si ze tiuschen landen sî,
daz weiz man wol verre und bî.
ze ungern ist ouch niht ir wesen,
wan dâ ists lange niht gewesen:
der ungern untriu und unsinne
schein wol an ir küneginne.
ich möht der lande nennen mêr:
ichn vinde weder dort noch her
weder triu noch wârheit;
daz hât gemacht unstætekeit.
ir seht wol der unstæte maht:
vil grôziu zeichn gît uns ir kraft
daz diu werlt welle schier
nemen end; jâ mugen wier
der werlde ende wizzn derbî
daz wir alle mit unminne sîn. wan unminne und strit sint warzæichen zaller zit, daz ein dinch welle nemen ent. daz habet ir an den element unde an manigen dingen vornomen. ob ir sin war habt genomen. swenne ein man sol ersterben, so moht der siehtum verderben die nature. so muz unminn unde strit sin zwischen in. swa unminne ist und strit, da sol man warten zaller zit endes an etlichen dingen. swem ez muz misslingen, stritet man gemæinliche mit unveræinunge sicherliche, so ist daz ende ouch gemæin. ich enweiz an wen ich mich lein, ob si gar strebent ze dem valle. alsam, ob si stritent alle, sone wizzt ich werz versunen sol. da von muget ir merchen wol, sit uns ein ieglicher strit, ob er wert, ein ende git, daz diu gemeine unminne und der gemæine strit bringet inne, daz diu werlde welle ende nemen. welt ir die zæichen gar vernemen, diu vor des sulen geschehen, so moht ir mir wol mit iehen.
wir haben daz geschriben wol
daz vor der werlde ende sol
hunger sîn und boesiu jâr,
schûr, erdpidem: man sihtz nu gar.
urliug, haz, zorn und nît,
daz sol ouch sîn vor der zît;
rîch wider rîch, lant wider lant.
dar nâch kumt niht zehant
der werlde ende alsô drât.
die sint boten die si vür lât:
untriu, lüge, meineit, unstæte
und aller hande missetæte.
uns sint komen boten und bot:
nu stætigt iuwer herz ze got,
daz ir niht volgt der unstæt
der werlde, wan si schier zergêt,
und daz ir komt ze sînem rîche.
dâ sît ir immer stætelîche
mit aller wunne âne leit:
dâ ist der vreude stætekeit. da muz immer wesen stæte, swer sich behutet vor missetæte: in dirre werlde got bring uns baz dar, denne wir verdienen daz.
daz ander teil hie ende hât:
mîn griffel an daz dritte gât.
ich hân geseit nâch mînem wân
daz ich von der unstæte kan,
und hânz noch niht geseit gar.
ir sippe machet breite schar:
swelch untugent mac niht gesîn
ir mâc, diu ist doch ir geswî.
dâ von muoz ich mêr von ir sagen,
sîn ensol iuch niht betrâgen.
ich wart gevreit von einem manne,
er sprach alsô:< nu sage, von wanne
kumt daz, lieber vriunt mîn,
daz wir sô gar unstæte sîn?
wan got hât uns geben die kraft
daz wir haben meisterschaft
übr alliu dinc. diu beste getât
sî wir, die got geschaffen hât:
die engel muoz ich ûz nemen.
dâ von solt du mir vernemen
und sage wâ von niht ensî
der unstæt sô nâhen bî,
ezn sî stætiger danne wir?
des dich dunkt, daz sage mir.>
dâ antwurte ich im alsô:
got gap dem êrsten manne dô
stæte, dô er im gap sin.
do verlôs er der stæte gewin
von sîm willen und von schulde,
wan er verworhte gotes hulde
und viel dô an unstætekeit.
do er von liebe kom ze leit,
sît muose wir unstæte sîn,
wande sînr unstæte pîn
ist uns von im an geborn:
er erwarp dermite gotes zorn.
dehein ander dinc verworhte niht
sîn stæt. dâ von, swaz uns geschiht
zunstæte, daz kumt durch den man,
als ich ouch ê gesprochen hân.
dar über hât er uns die sinne
gegeben, daz wir werden inne
wol, waz sî übel ode guot.
betwunge er danne unsern muot,
daz wir trüegn der stæte krône,
zwiu gæbe er uns dan iht ze lône?
er wil daz unser stæter muot
uns bring zer stætekeite guot,
wan âdâm, der êrste man,
von sîner unstæt schiet dan.
er hât uns vrîe wal gegeben:
wir mugen swie wir wellen leben.
eins dinges wundert mich niht kleine:
ich hân gehoeret dick daz eine:
man sprichet, unde woldez got,
man tæt niht wider sîn gebot.
ez ist wider sînen willen gar,
daz sagich iu wol vür wâr,
swaz man getuot wider in.
ein ieglîchr möhte hân den sin
daz er möht gedenken wol
daz er uns niht dwingen sol
anders dan mit sîme gebot.
swelch man danne vürhtet got,
der sol betwungen sîn dâ mite.
jâ hât ein herre ouch den site,
swaz er dem knehte seit,
tuot erz niht, er tuot im leit,
und twingt in doch niht anders zuo
niwan daz er sprichet< tuo.>
sam ist umb unsern herren got:
zebreche wir sîn gebot,
er bringt uns inne harte wol
daz man nu wol verstên sol
daz boesiu dinc sint wider in;
daz merke swer wil haben sin.
von dem himel unz an den mân,
als ich ê gesprochen hân,
sint mit stæt die sterne siben
an ir orden gar beliben.
von dem mân unz an die erd
sint vier natûre widerwert
beliben ouch nâch ir gewalte:
diu heize ist hôher dan diu kalte.
ein ieglîch dinc sîn orden hât,
daz ist von der natûre rât,
âne alters eine der man
der sînen ordn niht halten kan.
swaz in der werlde gar ringe ist,
daz ziuhet hôhe zaller vrist.
daz swære niht anders gert
wan daz ez valle zuo der erd.
zem centrum ziuhet elliu swære:
diu erd anders zervallen wære.
daz îsen hât ouch den sit
daz ez ziuhet hin zer calamît.
diu salamandrâ niht enstrebet
ûzem viuwer dâ si lebet.
diu wazzer îlent hin zem mer.
ez ist in der werlde niht sô hêr
daz ûz sîm orden welle bestân,
wan alterseine der toersche man.
die vogel vliegent imme luft;
daz wilde ist in des berges gruft
und in dem wald; die vische swebent
in dem wazzer dâ si lebent.
anders uns ze tuon geschiht,
wan wir welln behalten niht
unsern ordn noch unser leben.
ein ieglîchr wolt daz sîne geben
durch des andern arbeit;
daz ist ein grôz unstætekeit.
der gebûre wolt sîn kneht,
wan in des leben dunket sleht.
der kneht wære gerne gebûr,
swenn in sîn leben dunket sûr.
der phaffe wolt gern rîter wesen,
swenn in betrâgt sîn buoch ze lesen.
vil gern der rîter phaffe wær,
swenn er den satel rûmt dem sper.
swenn der koufman gwinnet nôt,
sô spricht er:< wê und wær ich tôt!
mir ist unsælikeit gegeben.
der wercman hât guot leben:
jâ ist deheim der wercman.
daz ich niht würken kan,
des muoz ich varn hin und her
und bin gemuot harte sêr.>
sô sprichet der wercman:< wol
dem koufmanne, wan ich sol
würkent nahtes wachen vil:
der koufman slæfet swenner wil.>
swaz dem ist liep, ist disem leit,
daz ist ein grôz unstætekeit.
wolt der hunt ziehen den wagen
und der ohse de hasen jagen,
si diuhtn uns beidiu wunderlîch.
daz ist noch alsô gemelîch,
daz sich deheiner niht enschampt,
ern well durch nît des andern ampt.
kneht gebûr, gebûre kneht,
daz und ditze ist unreht.
der phaffe ist rîtr, der rîter phaffe:
der und der tuot als der affe,
wan der aff sich niht enschampt,
ern welle haben alliu ampt.
alsô sî wir betrogen gar.
ich wil iu sagen wol vür wâr,
deheiner wolt daz sîne geben
erkant er wol des andern leben.
der arm hât müe und ouch der rîche:
ez ist allez geteilt gelîche.
derz wol mit sinne ersehen kan,
jâ hât niht wirs der arme man.
dem armn ist wê mit der armuot,
dem rîchen wê mit sînem guot.
sol man mir iht, sô ist mir leit
daz diu werunge ist niht bereit.
sol aver ich iht, sô ist mir swær
daz ich nien hân wâ mit ich wer.
derz allez wol erahten wil,
si habent nâch gelîchez zil.
swer nien hât, dem nimt man niht,
dem rîchen man vil abe briht.
der rîche durch sîn eigen guot
muoz dicke haben trüeben muot,
urliuge, zorn und grôzen haz:
im wær der âne lîhte baz.
der rîch durchz guot muoz vil vertragen
unwirde di ich niht wolt vertragen:
wil erz ave vertragen niht,
leit im amme guot geschiht.
der arme man muoz haben guot,
so bedarf wol der rîche huot.
umbe guot der arme man bit,
so ist der rîche gemuot dâ mit
daz er umb helfe biten muoz.
wol gelîche gât ir vuoz.
dem armen ist wê nâch dem guote,
so ist noch wirser ze muote
dem rîchen, wier müg rîcher sîn.
rîchtuom macht niemen sorgen vrî.
swer hât genuoc und mêre wil,
dem hilft sîn guot alsô vil
als der rouch hilft den ougen,
des mag er mir nimmer gelougen.
der ist vil arm mit grôzem guot,
swem mêre geret sîn muot.
der hât an kleinen dingen vil,
swer danne niemêr haben wil.
swelch man hât einen rîchen muot,
der ist niht arm mit kleinem guot.
swen niht genüeget des er hât,
des armuot mac niht werden rât,
wan boeses mannes argen muot
genüeget niht dehein guot.
der arge hiet an lützel vil,
möht ervollet werdn sîn will.
swer niene kan mit kleime leben,
der muoz sînn lîp ze eigen geben.
der vrum man kan sich wol genôzen
ze kleinem dinge und zem grôzen.
der man bedarf niht ze vil,
swer nâch sîner durft leben wil.
swer nâch sîner durft leben kan,
der mac niht sîn ein arm man.
hungert, dürst und vriust dich niht,
von rîchtuom dir nimêre geschiht.
swenne der man den vollen an
rîchtuom hât, von toerschem wân
kumt daz er wænt bedürfen mêre;
daz müet den rîchen harte sêre.
des man bedarf ist schier verent:
toerscher wân der ist ân ent.
ein tôre mac niht werden rîche
und ist dem dürftegen ungelîche,
wan ern bedarf nihtes niht.
anders dem wîsen manne geschiht,
wan der bedarf zaller zît
und hât doch erbe harte wît.
ein man ist rîch durch toerscheit,
der ander arm durch nerrescheit.
swen durch sînen hôhen muot
dunket daz er habe guot,
der ist rîche durch sîn toerscheit.
so ist der arm durch nerrescheit
den durch sînen swachen muot
dunket, er enhabe niht guot
und doch genuoc guotes hât.
ez ist mîn wille und ouch mîn rât
daz man mit grôzem vlîze sol
sich und sîn guot erkennen wol
und ouch sîn vriunde: swer daz tuot,
ez ist im dick vür schaden guot.
wan swelch man hât den sin,
der enkumt niht dar in,
ern müge mit gewarheit
kêren in sîn sicherheit.
swelch man niht getrouwet leben
dâ mit und im got hât gegeben,
ich wolde gern daz er erkande
daz vil manic helphande
in dem walde genesent wol.
dâ bî ein biderbe man sol
wizzen daz er gewinnet daz
des er bedarf michels baz
danne der helphant gewinne:
er ist kleine und hât grôze sinne.
swie grôz der helphant ist,
er gewinnt doch zaller vrist
in einem walde reht genuoc:
wie ist ein man sô ungevuoc
daz er niht entrout gewinnen
genuoc mit allen sînen sinnen,
unde hât doch gar in sîner hant
viuwer, wazzer, luft und lant?
er hât ez gar und hât doch niht:
von grôzer erge daz geschiht.
wir wenden mêre müe und list
dar an dâ uns undurft ist
denn dar dâ wirs bedorften hart:
daz ist ein wunderlîchiu vart.
man læt deheime kint und wîp
und vert arbeiten sînen lîp
vil dicke durch einn kleinen gwin.
sô wære daz ein bezzer sin
daz man mit lîhter arbeit
würb nâch tugent: sô wære bereit
uns beidiu rîchtuom unde guot;
daz meine ich an dem rîchen muot.
man gilt vil oft sîn selbes lîp,
vrîtuom, sêle, kint und wîp
umb niht( nu merket wie daz kumt)
und solt wirz koufen umbe ein phunt,
wir liezenz under wegen bestân.
vil dicke vüert der toersche man
sîn lîp veil und enweiz umb wiu,
niwan umb sorgen, müe und riu.
swaz mit im selben kouft der tôr,
daz dunket in, er hab ez vor,
und enweiz denne des niht
daz im ze geben ez meiste geschiht.
der arge wær sîn, wær sîn guot
niht: sus hât er sînen muot
und sînen sin dem guot gegeben:
er muoz in eigenschefte leben.
swelch man verkouft sînn vrîen muot,
der nimt niht gelîchez guot.
swem sîn rîchtuom loufet vor,
der volget im nâch als ein tôr.
swer sînem guot unrehte tuot,
der undermacht im sînen muot.
swer sînem guot niht hêrschen kan,
der ist der phenning dienestman.
nu hoeret grôz unstætekeit:
von grôzer lieb kumt grôzez leit.
daz man erwirbt mit grôzer nôt,
daz muoz man lâzen doch zem tôt.
rîchtuom macht niemen gesunt,
wirt er siech ze deheiner stunt.
swer hin zim grôze liebe hât,
mit grôzem leit er in verlât,
und ist doch unmissewende,
er muoz in lâzen doch zem ende.
leit im von liebe geschehen mac
ouch ê im kome des tôdes tac:
vîent, viur, spil, tôt und diebe,
die kunnen machen leit von liebe.
dâ von sô wolt ich daz der rîche
gæb sîn guot umb ungelîche
bezzer guot. waz wære daz?
gotes huld, diu koeme im baz,
wan diu gæbe im immer mêre
êwigen rîchtuom unde êre.
daz kouft dem armen reiner muot,
dâ von hânt si glîchez guot.
der arme kumt ze sînem zil
schierer, ob erz tuon wil:
der rîche under wegen lît.
der arm vert ringe zaller zît,
unde vert ouch âne vorht.
sô vert der rîche geladen dort
mit angest und mit argem wân
und swaz er hoert, dâ stoezt er an.
rüert sich inder dehein mûs,
er wænt daz diebe in sîn hûs
komen sîn und schrîet< diebe,>
daz macht der phenninge liebe.
die wîl sô dringt der arme vür
dem rîchen zuo der vrône tür.
swer sîn guot behalten welle,
der sol ez geben harte snelle
den armen, wan si bringentz dar
da ez im ist behalten gar.
swer wænet hie sîn kamer machen,
er mac nimmer sô vil gwachen,
ern müeze ez hie verliesen gar
und ouch dort, daz wizzt vür wâr.
diu helle und der arge man
werdent nimmer sat; von dan
wæn ich daz ez rehte sî
daz einer sî dem andern bî.
swelch man ist der helle gelîche,
der mac niht haben gotes rîche.
wær uns daz guot niht unmære
durch got, ez solt uns wesen swære
durch sich selbe: wan sîn kraft
machet niemen tugenthaft.
nu merkt, daz wîze machet wîze
und swerze swarz mit allem vlîze,
aver daz daz wir dâ heizen guot
gît niemen tugenthaften muot.
dem boesen glücke und guot geschiht
der armuot zende, der bôshit niht.
swem armuot gît einn boesen muot,
im bezzert ez niht dehein guot.
daz uns die armuot müelîch macht,
macht uns am guot untugenthaft.
untugent ist niht imme guot,
sist imme herzn und imme muot.
daz selbe ouch deheine vrist
diu tugent imme guote ist,
wan si ist in des mannes muot
der dâ ist biderbe unde guot.
ich hân ouch ie und ie geseit,
die tugende sint hüfscheit.
wâ von heiz wir dan daz guot
daz uns niht reinet unsern muot?
swaz guot ist machet tugenthaft,
daz muoz tuon der tugende kraft.
die tugende bezzernt den man:
rîchtuom des niht getuon kan.
ein boeser armman wirt er rîche,
er wirt dem boesen niht unglîche.
ich weiz wol daz dehein guot
machet rîch den armen muot.
lege den siechen sus und sô,
nu ûfem bet nu ûfem strô,
sîn siechtuom doch wol volgen kan.
alsô kumt umbe den boesen man,
er sî arm od er sî rîche:
sîn bôsheit vert mit im gelîche.
daz wir dâ alle heizen guot
uns dicker leit dan liebe tuot.
war umbe ist rîchtuom guot genant,
von dem uns dicke kumt grôz schant?
swer in hât, treit zwô bürde swære.
daz ein ist daz er gerne wære
rîcher, diu heizt girescheit:
so ist der andern bürde leit
vorhte dier muoz immer kiesen,
wan er sîn dinc vürhtet vliesen.
hab gar daz alexander hiet,
silber, golt, bürge, lant, diet,
si gebent dir der girescheit muot,
daz dir wirt wirser nâch dem guot.
swenne ein man genuoc hât,
so gedenket er:< mîn dinc stât
noch niht ze wol: mîn nâchgebûr
ist noch rîchr,> und gwinnt ein sûr
leben durch eins rîcheit,
unz er gewinnt mit arbeit
daz er wirt alsô rîch sam er.
sô spricht er dan:< noch wil ich mêr:
der andr ist rîcher danne ich,
des mac ich wol schamen mich,
wan ich bin edeler danne er.>
swenner dan gewinnet mêr,
sô spricht er aver:< ich bin niht rîche;
ich bin dem harte ungelîche
an rîchtuom,> unde hât die nôt
immer unz an sînen tôt.
swer sich am reht verstên kan,
swenn vor im gêt ein rîcher man,
sô sol er sehen hinder sich
und spreche:< ist einer rîchr dan ich,
so ist der armern lîht wol drî.>
daz sol man alsô lâzen sîn.
des tuot man niht: man siht ot vür,
wer vor im gê ûz der tür,
unde wil daz niht ersehen,
gêt einer vür, nâch gênt wol zehen.
werltlîch rîchtuom ist armuot,
er machet ermer armen muot
und macht den rîchen rîcher niht:
sîn name ist valsch und enwiht.
des himels rîchtuom der ist guot,
er machet rîch lîp unde muot:
so ist sîn name guot unde wâr,
sît er den man rîchet gar.
dem hilft dehein guot daz er hât,
der niht envolget disem rât,
daz er dar ûf ahtet niht,
ob im ze vliesen geschiht.
des muot vil sicher wesen sol,
swer sîn guot wil niezen wol,
wan guot ist âne sicherheit
kleine vreud mit grôzem leit.
jâ wær dehein übel amme guot,
kêrt man dar an niht sînen muot.
swer dem guote volgen wil,
der hât erhaben harte vil
und daz er immer tragen muoz
beidiu ze rosse und ze vuoz.
sô mag ez gar niht guot sîn.
des ist ouch dar an worden schîn
daz ez bî übelen liuten ist:
des enist tugent deheine vrist.
daz guot mac niht im übel wesen,
im guot mag übel niht genesen.
wær rîchtuom als er heizet guot,
sô müester vliehen argen muot.
die tugende vliehent alle vast,
swenn in zuo kumt ein boeser gast.
ir habt gehôrt in dirre vrist,
daz iu genuoc gesaget ist,
wie unnütze der rîchtuom sî:
nu sult ir ouch hoeren wî
der rîchtuom dem armen tuot,
der niht enhât vil grôzez guot.
er müet den armen harte vil,
swenn er dernâch gedenken wil.
mag er gedenken zuo der vrist
ze gewinnunge einen kleinen list,
in dunkt zehant, er habe daz guot
des er gert in sînem muot.
swenn er daz mit gedanken hât,
zehant sô suocht er danne rât
und ouch liste in sînem muot,
wier bezzer daz selbe guot
und wier mêr derzuo gewinne,
dar kêrt er an gar sîne sinne.
swenner dan hât in sînem muot
mit wân erworven grôzez guot,
sô zimbert er zuo der zît
hôhe bürge und stete wît
und kêrt dar an sîne sinne,
wier mache sîn palas dar inne.
swennerz danne gemachet hât,
sô suocht er danne vürbaz rât,
wan erz vil wol vesten sol,
daz ez wær vür stürme wol:
und gwinnet man die stat gar,
er wil niht vürhten umbe ein hâr.
dâ von macht er mit grôzem sinne
umb sîn palas ein graben, dâ inne
rinnet umbe ein wazzer grôz:
ez ist niht grôzer vische blôz.
umbe ûf dem graben macht er snelle
vil hôhe türne und sinewelle.
die sint vür antwerc guot;
wand der stein slîfent tuot
sô grôzen schaden dem turne niht,
ob ez lîhte alsô geschiht.
swenner dan mit toerschem rât
ligent daz gemachet hât
unde hât gewunnen guot
reht genuoc in sînem muot,
so gedenket er alrêst wie er sol
dan sîn guot behüeten wol
und waz er koufen well zehant,
welhe stete und welhiu lant.
sô pâget er dan mit den nîdæren
die durchz guot in wellnt beswæren,
die in nîdent durch daz guot.
er hât urliuge in sînem muot
und gedenkt ouch waz er tuo,
daz die dieb nien komen zuo
sîme guot daz er dâ hât:
dâ suochet er danne manegen rât.
swenn er sô ein lange vrist
mit gedanke gemartert ist,
sô hât nimêr der selbe man
wan daz er hiet, dô ers began,
unde hât sich doch gemuot
mit gedanke in sînem muot.
alsô hânt vil manege hînt
urliuge gehabet âne vînt,
wan si kemphent die naht lanc
mit ir gireschem gedanc.
sine ruowent sâ niht zuo der zît,
swenn ir lîp vil sanfte lît.
ez ist reht daz girescheit
gebe vor dem guote leit,
wan si gîtz ouch mit dem guot,
ob ir sîn rehte war tuot,
unde gît ouch nâch dem guote leit:
daz hân ich allez vor bescheit.
nu habt ir vernomen wol
wâ von der arme behalten sol
sînn orden gern und ouch der rîche,
wan si sint bêde nâch gelîche.
ze wâre ez ist in bêden samt
vil wundern wê in ir amt.
der rîch treit vorhte und girescheit:
der arme niht anders entreit
den girescheit, diu ist gemeine,
die vorhte hât der rîche eine.
der arm wolt niht daz sîne geben,
erkant er wol des rîchen leben.
daz selbe ich sprechen wil,
der herre und daz volc hânt ein zil;
und swer ez wol ersehen kan,
daz volc lebt baz dan der man
der mit hêrschaft bekumbert ist,
wan dem ist wê zaller vrist.
daz volc bedarf daz man im riht:
der herre ruowet nimmer niht
mit gedanken, wan er sol
ervinden wie er rihte wol.
dem volke seit sîn toerscher muot
daz niemen anders habe guot
niwan der herr, swenn man in treit
zwischen henden. daz volc seit
daz der herr hab swaz er wil:
sô hât er müe und sorgen vil.
swenn daz volc slâfen mac,
sô rît der herre durch den tac
umb ir aller dinc gemeine.
swaz dem volke wirret, muoz er eine
umbe haben sorge und arbeit.
er sol sîn zallen zîtn bereit
daz er ez allez büezen sol,
geschiht dem volke iht min dan wol,
ez tuon vînde od ez tuon dieb.
daz volc sol im sîn alsô lieb
als im sîn selbes lîp ist.
den herren unser herre vrist
dem er hât gegeben den muot
daz er sô tugentlîchen tuot.
toerchez volc, nu sage mir,
von welhen schulden wünschstu dir
daz du woldest herre wesen?
ich hân gehoeret unde gelesen,
swer ûz sînr natûre komen wil,
daz ez im schadet dicke vil.
nu wâ von wünschet ein gebûr
daz er sî herre und gwinnt ein sûr
leben, daz erz niht enist,
gedenkent dar nâch zaller vrist?
jâ solde der selbe gebûre,
der dâ wil ûz sînr natûre,
gedenken, swenner sanfte lît,
sô hât der herre unsælege zît.
swenn der gebûr mit sîme gesinde
spilt und lachet mit sîm kinde,
sô wirt gemüet harte sêre
mit manger slahte klage der herre,
und mit gedrange und mit rât.
die kumber die er danne hât,
die kan ich dir niht zelen wol.
einer sprichet dort:< mîn herre sol
alsô tuon;> der ander giht
anders unde sprichet niht.
dâ scheidents sich in manic teil:
ein ieglîchr machet sîn urteil,
daz man in hab vür einn wîsen man.
ern ruochet, spricht er wirser dan,
und spricht vil oft widr sînen sin
durch sîn vriunde od durch gewin.
der ist unsælic der daz tuot,
der wider reht spricht durch guot.
man sol dem vriunde wider got
niht helfen, daz ist sîn gebot.
swer aver des verlât niht,
unsælde in beiden lîht geschiht,
wan in wirt an gesiget gar,
daz geloubet wol vür wâr.
ez sprichet ofte ein lîhter man,
der lützel ode niht enkan,
< wær ich ein herre, ich tæte wol:
sus und sô man tuon sol,>
und enweiz niht waz er seit,
wande ez sint vil übel beleit
unde beriht mit sînem rât
driu hüebel diu er hât.
toerschez volc, gedenk dar an,
swer ein schef niht rihten kan
und kumt vür einen vergen drin,
daz er nien hât guoten sin.
wan kan er dan niht sîn amt,
dâ mit sint si alle samt
verlorn, die komen sint dar in:
der meister hât ouch sînen gwin.
alsam mag ich sprechen, swer
gerne wolt hân grôze êr,
kan er danne dermite niht,
unêr im von sîner êre geschiht.
ez muoz ouch sînen liuten werren,
habent si einen boesen herren.
diu êre meldet grôze unêre,
swer hêrschaft hât âne lêre.
ein lîht man ist oft unerkant:
wirt er ein herre, da ist sîn schant
an alrêst erkant wol,
ein ieglîch man daz wizzen sol.
wie kumt dan daz ein man wil
haben gerne hêrschaft vil?
wær hêrschaft an ir selber guot,
sô gæbes uns ouch guoten muot.
des entuot aver hêrschaft niht,
wan si ze haben geschiht
vil dicke einem boesen man
der nihtes niht dermit enkan
und nimmer gelernen mac,
und lebt er unz an den suontac.
wær hêrschaft guot in ir natûre,
si tæt daz ieglîch crêatûre
von ir selbr natûre tuot:
swaz in der werlde ist hie guot,
daz sol ouch guot sîn anderswâ.
daz viuwer daz ist heiz dâ
und ouch hie: swâ ez ist,
ez machet heiz zaller vrist.
des entuot hêrschaft niht.
wan ob dem herren geschiht
ze varen in ein ander lant,
dâ er lîhte ist unerkant,
ich sagiu daz dâ alsô vil
ûf in iemen ahten wil
als ûf einn der in dem lant
ist ouch lîhte unerkant.
jâ hât sâ niht diu hêrschaft
von ir selber sô vil kraft
daz si uns zeig wer sî der herre,
er sî uns nâhen ode verre.
man muoz uns sagen:< seht wâ er ist,>
wan diu hêrschaft hât niht den list
daz si uns sage wer er sî,
sî wir im halt vil nâhen bî.
dâ von dunkt si mich niht ze guot.
war umbe dan des iemen muot
daz er wolde hân grôz êre?
die hôhen türn die vallent sêre,
ist diu gruntveste niht harte guot.
alsô geschiht dem der hôher muot
dan sîn vrümkeit müge tragen:
der vellet lîhte undern wagen.
die grôzen steine ûf dem berge
walgent mit krefte herab zer erde:
die stein die ûf der eben sint,
die ligent samft. wizzt daz der wint,
der schütet die hôhen boume veste,
daz er bricht vil gar ir este.
dem kleinen wirret niht sô vil,
der sich nâhem winde neigen wil.
alsô sprich ich daz man sol
undern herren leben wol;
wan der herre hât ze schaffen vil,
ob er mit êren leben wil.
von urliug wirt eins herren muot
und von angsten dicke gemuot,
und als ich iu hân geseit,
er lebt mit grôzer arbeit.
ich hân gesaget ein lange zît
waz kumbers hêrschaft gît:
nu hoeret ouch wie si den man
bekumbert der si nie gewan.
swenn ein giresch man nâch êre
dar an gedenket harte sêre,
ervindet er einen listegen rât.
alsô er in erwischet hât,
so ist er alsô vrô zehant
sam er erworven habe ein lant.
in dunkt er habe swaz er wil:
er hât êre und hêrschaft vil.
er hât sîn lant harte wol,
als erz von rehte haben sol:
er ist volkomen gar an êr.
daz schenken ampt lîhet er,
und wer ze truhsæzn sî guot,
daz stift er gar in sînem muot.
sîn ampt verliuset denne
der guot dar inn was etewenne.
er gît ez swem erz geben wil,
wan er hât danne hêrschaft vil.
sô gênt die kamerære umb in
mit grôzer zühte und mit sin
und werent vaste daz gedranc:
sô ist im wol in sîme gedanc.
ob in lüst ze jagen lîht,
sô sint in vil kurzer zît
die hunde bereit, die jeger sint
alle komen und ir wind.
dâ vâhents hasen alsô vil
daz ir ze tragen ist ze vil.
ein eber kumbert vast die hunde,
der in zuo kumt zuo der stunde.
er bringt die hunde in grôze nôt,
doch wirt ouch er ze jungest tôt.
dâ wirt mit sînen hornen langen
mit gedanke ein hirz gevangen.
ze jungest sticht der selbe herr
einn pern ze tôd mit sînem sper.
hei wie küene er danne ist,
unz im wert der gedanke vrist!
sô blâsent si ir horn sâ:
si hânt genuoc gejaget dâ.
si varent heim, si und ir hunde
mit grôzer vreude zuo der stunde.
sô koment dan die valkenære
und sagent von ir valken mære:
sô hât der herr vil grôz gedranc.
diu hêrschaft ist niht ze lanc,
wan smorgens swenner ûf stât
und altersein ze gazzen gât,
sô sprichet niemen< sitzet, herre:>
im ist sîn stuol harte verre.
sîn kamerære entwichen sint:
er hât vor im niht ein kint.
ern weiz wâ daz wiltpræte ist
nâch dem er ranc sô lange vrist.
der eber mit sînn zenden lanc
genist wol vor sîme gedanc.
nu lât albald daz er gedenke;
der truhsæze und der schenke
verliesent dâ von niht ir amt:
jâ habent siz noch bêde samt.
ir habt nu genuoc gehoeret
wie der man ist betoeret
und wie kumberlîche er lebet,
der nâch hêrschaft ze harte strebet.
swer ouch nâch maht streben wil,
dern weiz des niht daz ein zil
hât diu maht und diu unmaht:
si kumbernt uns tag unde naht.
doch ist dem unmehtegen baz,
man mac vil lîht verstên daz.
der unmehtege ruowet dicke,
swenn der mehtege in dem stricke
louft den er niht brechen kan:
wan ist er ein mehteger man,
er wil die andern vâhen alle
durch übermuot in sîner valle
und kumt selber harte dick
in einen schentlîchen stric.
ein gebûre und mac er iht,
er wil die andern hân vür niht.
er kêrt dar an gar sîne kraft,
unz er die andern undermacht.
er wil si haben als er wil.
reit deheiner kleine od vil
wider in, den rüeget er denne
und erwirbt daz etewenne
sîn herr kêrt an in sînen zorn,
sô hât der armman vil verlorn.
undern rîtrn alsam geschiht:
die phaffen lâze ich ûze niht.
der mehtege wil die andern gar
machen under sîner schar.
swer aver des im widerstât,
dem ziuht er zuo mit valschem rât,
mit werken und mit allen dingen,
wan er wil in des betwingen
daz er tuo allez daz er wil.
er vüegt im danne leides vil
von sînen liuten. swenne der man
vür in kumt, kleit erz dan,
sô sprichet er< ich enweiz es niht:
ân mîn wizzen ez geschiht,>
und schaffet gar daz man im tuot,
unz er mit übel od mit guot
in überwindet, daz er muoz
ligen under sînem vuoz.
swenn er wænet vür hân brâht
swaz wider sîn herze stât,
so ist ein anderr wider in.
dâ kêrt er ave zuo sînen sin
wie er den müge undermachen.
dâ muoz er sorgen unde wachen,
unz er den selben undermacht.
sô væht der dritte danne kraft
und ist im danne aver wider,
unz er den alsam bringet nider.
der vierde im dar nâch widerstât:
wizzt daz er unmuoze hât
die wîle im ze leben geschiht,
wan deheiner mac niht
die andern alle überwinden.
man kan an der schrift niht vinden
daz ie dehein man hiet die kraft
daz er under sîner meisterschaft
möhte hân die werlde gar.
daz mag ich sagen wol vür wâr,
diez wolden, der ist vil gewesen,
aver ir wille, sô wir lesen,
wart niht verendet. unser herre got
vüeget mit sînem gebot
vil kumbers: suocht man arbeit,
sô hât er müe vil bereit.
ein man sich loesen wænet dicke,
swenn er kumt in wirser stricke.
er spricht:< slah i'n, den einen man,
sô bin ich vor mînn vînden dan
immer sicher.> er sleht in
und hât dervon den gewin
daz er vür einn vînt drî hât:
sus ist zestoeret sîn rât.
swer wænt sîn kumber mit dem tôt
minnern, der mêret sîne nôt.
alsam sag ich iu vür wâr,
swer uns wænet undermachen gar,
der hât immer müe vil
und mac doch niht tuon daz er wil.
alexander kom unz an sînen tôt,
daz er dermit het immer nôt.
swenn man vol vihtet nâch der maht,
sô hât si doch unlange kraft.
alexander lebete zwelif jâr
und muoste si doch lâzen gar.
daz selbe ich iu sagen wil
von julîus der harte vil
der werlde hete undermacht.
dône half in niht sîn kraft:
wan dô er heim wider kêrt,
als er êr vil hete behert,
dô lebt er niwan zwei jâr
und verlôs sîn maht gar.
da er baz wânte gewis sî,
dâ stuont im niht sîn maht bî,
ern würde doch dâ erslagen.
hector wart ouch als ein wagen
umb sîn stat gezogen tôt,
daz was ein jæmerlîchiu nôt.
waz sag ich von den die ir maht
liezen durch des tôdes kraft?
wan der was vil die bî ir leben
muosten gar ir maht begeben.
die dâ heten maht und êre
wurden ze troje genidert sêre.
dô trojâ gewunnen wart,
si wurden dô gelastert hart:
wan diu vil alte küneginne
von trojâ wart mit unminne
im horwe gezogen vür einen kneht:
daz was niht hüfscher liute reht.
dô wart anchîses der alte
ouch vertriben mit gewalte.
der het im viuwer grôze nôt
und lac doch ûf dem wazzer tôt.
dô hannibal den sic gewan,
dô kom ze rôme manic man
von sîner maht ze grôzr unmaht;
dâ wart genidert wol ir kraft.
waz sag ich daz vor langer vrist
in der werlde geschehen ist?
wan ez bî unsern zîten geschiht
daz man sîn maht behaltet niht.
nu hoert an maht grôz unkraft:
ich weiz den grâven der sîn grâfschaft
verlorn hât; ich weiz ir vil.
daz selbe ich iu sagen wil,
ich weiz die marke und daz bistuom
unde ouch den herzentuom,
die bî mînen zîten vlorn sint,
der maht unkraft ane wint.
ich erkenne ouch lîhte den
künic der wol etewenn
hiete eins rîchen keisers maht
und hât nu niht eins küneges kraft.
maht, wir sîn an dir betrogen;
man hât uns vil von dir gelogen.
nu sage mir, zwiu bistu maht?
wan du hâst sâ niht die kraft
daz du selbe werest dich.
zwiu wil du danne voiten mich?
swie mehtic alexander wære,
er sant immer einen kamerære,
swenn er zuo sîner vrouwen wolde,
daz er gar ersuochen solde
ob da inne wære mezzer iht:
er wolt dar in ê komen niht.
sîn maht half niht sînen lîp,
ern hiet vorhte hin zem wîp.
der mehtege muoz sîn maht ân
von den unmehtegen: varent dan
die unmehtegen gar, sô sint
die mehtegen an ir maht kint.
als ich vor gesprochen hân,
ez sint driu dinc, diu hât der man,
diu niht envolgent ir natûre:
daz tuot dehein crêatûre.
daz guot machet dicke unguot.
sô hât diu hêrschaft ouch den muot
daz von ir dicke kumt unêre.
diu maht diu hât ouch die lêre
daz si gît vil grôze unmaht,
swer sich verlæzet an ir kraft.
nu hân ich iu genuoc geseit
waz kumbers und waz arbeit
dem mehtegen von der maht geschiht.
sine læt ouch âne kumber niht
der nihtes niht mehtic ist,
dem ziuht si ouch zuo mit ir list.
wan swenner lît in sîme gedanc
den er hât die naht lanc,
ervindet er danne einen rât
daz er lîht von hîrât
ode lîht von andern sachen
müge vüegen unde machen
daz er mehtic müge sîn:
dâ hât er grôze vreude bî.
dar nâch gedenkt er sâ zehant
welhen schaden od welhe schant
er sînen vînden tuon welle.
in sînem muot hât er snelle
gemachet ein vil michel her:
die vînt sint dan gar âne wer.
sô richet er sich harte wol,
als ein biderbe man sol.
dem einn heizt er sîn hûs brechen:
niemen getar derwider sprechen.
den andern heizt er henken sâ:
einn sleht man dort, den andern dâ,
man sleht daz volc die naht lanc
mit unreinem und mit boesem gedanc.
dem herren ist dan harte zorn:
die vînde die sint gar verlorn.
swie schier er si erslagen hât,
swenner smorgens ûf stât,
sô siht er sîner vînde maht
die er sluoc durch die naht.
sô hât er zuo der selben stunde
niht erworven niwan sunde;
und wesse iemen den gedanc
den er hât die naht lanc,
ez tæte im wê in sînem muot.
wie hât er danne sich behuot
vor got, dem man niht vor
gesliezen mac dehein tor?
dâ von solt man sînen muot
reinen mit tugent und mit guot:
wan des mac ich wol gejehen
daz er vil wol kan ersehen
in eins iegelîchen muot,
ist drinne übel ode guot.
ist daz niht ein nerrischeit?
daz dem manne wære leit,
ob manz hôrt von sînem munde,
daz erzeiget er zaller stunde
got mit gedanke in sînem muot.
seht wie der tôre ist behuot:
swenner hât die naht lanc
liute erslagen mit gedanc,
smorgens wil er ze kirchen gân
und getar vor gote stân;
und wær ein herr von im sô sêr
geschendet unde wessez der,
sône getorste der selbe man
nimmer den herren sehen an.
ich hân von drin dingen geseit
dar nâch und mich mîn sin treit,
von der maht und von dem guote,
von der hêrschaft: mirst ze muote
daz ich wil sagen nâch der maht
von dem manne der namehaft
gerne wære. daz ist wâr,
der dunket mich ein tôre gar.
wan swenn wir haben wol gepreit
unsern namen mit arbeit,
sô hilft uns unser name niht,
wan uns ze varen doch geschiht
dâ die andern hin sint.
dem vater varent nâch diu kint
gelîche al nâch ir getæte,
nâch rehte od nâch missetæte.
swar in ze varne geschiht,
ir name hilft si nihtes niht.
seht, artûs was wol erkant
und ist ouch hiute genuoc genant:
nu sage mir, waz hilft in daz?
im tæte ein pâter noster baz.
ob artûs gots hulde haben sol,
er enbirt unsers lobes wol:
ist aver er in der helle grunde,
unser lop mêrt sîne sunde,
wan er uns materge gît
grôzer lüge zaller zît.
dar umbe sô wundert mich
wâ von kumt daz sumelich
gerent vaste in ir muot
daz man jehe si sîn guot
und hövesch unde tugenthaft,
et daz si werden namehaft.
si gebent dar umbe niht,
ob dem ze liegen geschiht,
der si dan dâ lobt alsô:
sîn lüge hevet in vil unhô.
doch sold ein herre der ze guote kan,
swenn in lobt ein ander man,
gedenken ob er sage wâr.
erkennt er niht an im vil gar
des der mit lobe von im giht,
er sol ân schame wesen niht.
swer einem herren sprichet wol
ân reht, von rehte zürnen sol
der herr dâ von daz in der man
sô offenlîchen liuget an.
ein biderbe man sol hân den muot,
merke waz der man tuot
der in lobt; wan ein boesewiht
mac einn andern loben niht.
ich dunk mich niht getiuret vil,
ob mich der man loben wil
den ich niht wider loben kan,
ich enwelle in liegen an.
swenn mich ein man loben wil
der selbe hât lobes vil,
des lobes dunk ich mich gemeit:
diu andern lop sint mir leit.
ez geschach zeiner stunt
daz alexander wart wunt:
er sprach< man liuget vast dar an
daz ich sî got: ich bin ein man.
daz hât mir wol gemachet kunt
eines kleinen phîles wunt.>
sô macht uns kunt diu girescheit,
diu erge und diu unstætekeit
daz wir niht sîn alsô volkomen
sô wir vil dicke hân vernomen.
wir sagen unser tröume niht,
swenn uns ze troumen geschiht:
swenn ich sage den troum mîn,
ich wache, daz ist wol dan schîn.
alsam ist umb einen man
der enwil noch enkan
verstên wie er bekumbert ist,
unz im wert der untugende vrist.
daz selbe ich iu sagen wil,
der hât sich gebezzert vil
dem sîn untugende sint erkant.
der geloubt ouch niht zehant
daz der lôser von im seit,
des dunket er sich niht gemeit.
ein biderbe herre gedenken sol,
swenne man im sprichet wol
< ist daz wâr daz ener seit?>
liugt aver er, sô sî im leit
daz in der lôser triegen wil
mit sô getânem tocken spil:
wan dar nâch zeiner andern vrist,
swenner von im komen ist,
sô erzeiget er vil wol
daz man niht wænen sol
daz ein tocke ein kint sî.
daz erzeigt er wol dâ bî
daz er die tocken birget gar
und saget danne vür wâr
daz ener sî ein boesewiht:
des vorlobes gedenkt er danne niht.
man mac nimmer schelten baz
danne lobent vaste daz
daz niht lobelîch enist,
wan sô machet man ze der vrist
daz die liute sprechent gar
< geselle, dîn lob ist niht wâr,>
und werdent scheltent mêre
alle den einen: so ist der herre
niht wol geêret zuo der vrist,
swenn lop mit lüge gemischet ist.
nu merket daz swenn diu kint
in einen spiegel sehende sint,
daz kumt niht von grôzem sinne
daz si wænent daz dar inne
ein kint sî daz mit in spil.
der ist noch nerrischer vil,
der einem andern geloubet
daz im niht werre an sîm houbet,
ob im wê daz houbet tuot.
dâ meine ich mit des herren muot
der dâ geloubet dem lôsære
und dem boesen volke mêre
denne er im selben tuot.
wie weiz ein ander baz sîn muot?
des muoz vil wol wundern mich
daz er alsô læt triegen sich.
swenn zuo im spricht der lôsær,
er tuo vil wol, sô wænet der
daz ez reht sî zuo der vrist,
daz doch vil unreht ist.
alsam sprich ich, swenn die croirære
vor den rîtern schrîent sêre
< zâh schewaliers, rîter guot,
edel und ouch hôh gemuot>,
sô dunkt sich der ein lewe gar,
der ein schande ist der vrumen schar.
daz ein vrumer herre solde
vür übel haben, ob er wolde,
daz habent sumelîch vür guot:
daz kumt von ir swachem muot.
si solden alle trügenheit
lüge und ouch lôsheit
vür übel hân: der lügenære
wær niht sô vil und der lôsære.
dâ von sag ich noch sô vil,
ob ein herre reht tuon wil
und ist an tugent volkomen gar,
er sol niht ahten umb ein hâr
daz man von im sage vil.
wan ein biderbe herre wil
gerner durch got wesen guot
dan durch ruom: wol dem derz tuot!
ich weiz wol daz ein biderbe man,
der am rehte ahten kan,
niht engert in sînem muote
daz man vil sage von sîner guote.
dehein man wenden mac
der sunnen schîn durch den tac:
spræche ich daz si lieht wære,
sô wæren überic mîne lêre.
man sol vür mære sagen niht
daz ein iegelîch man siht.
der ist gelobt nâch rehte wol,
den sîn werc loben sol.
niemen mac schelten den man
den sîn werc loben kan.
ez ist ouch âne durft gar
daz man den lobe, daz ist wâr,
den dâ lobent diu werc sîn,
wan sîn lop ist genuoc schîn.
einem namegiregen man
ist wê zallen zîten, wan
er wil tuon mêr danner mac,
unde sorget durch den tac
wes er vürbaz leben sol.
im wirt harte selten wol,
swer sîn ze rehte war tuot.
sîn name ist vür niht anders guot
niwan daz er mit grôzem schalle
und mit geudn ze helle valle
und daz man nâch im slahe die hende,
swenner nimt ein boesen ende,
und daz man sage mit grôzem schal,
daz er sî tôt über al:
daz hât im sîn name gegeben
den er erwirbt mit müelîch leben.
ich wolde gerner tougenlîche
ze himel varn sicherlîche
denn ich mit schalle wolde varn
ze helle: er sol sich vast bewarn
vor ruom, der ze himel stîgen sol.
man sol tuon reht unde wol
ân schallen, deist der rât mîn,
wan ez wirt wol ze himel schîn.
doch ist der herren vil, deist wâr,
die sich dunkent glastert gar,
man ensage ir vrümkeit und ir prîs:
die dunkent mich des niht ze wîs.
wan swelch herre rehte tuot,
der minnert dâ mit sîn guot,
tuot erz dar umbe daz er wil
daz man sage von im vil.
swaz von tugent niht komen ist,
daz ist untugent zaller vrist.
swelch man rehte tuot,
des sol in dwingen sîn muot:
wan ob in werltlîch ruom dwinget,
diu tugent grôz untugent bringet.
leider doch ist ir harte vil,
vür wâr ich iu daz sagen wil,
daz si tuont durch ruom mêre
danne durch der tugende êre.
ich mac ez iu vür wâr gesagen,
der einn phenninc kan versagen
eim armen, gît ein phert drât
dem der sîn wol möht haben rât,
wan erz hin und her seit:
ouwê armiu êre girescheit!
dem armen der dâ nacket gât,
dem gît er deheinen rât
und kleidet den zaller vrist
der genuoc gekleidet ist.
diu gâb kumt von untugent vil,
mit der nâch tugent er streben wil.
von boesen wurzen dörrent di este;
swelch man machet ein gruntveste
von strô, wil er drûf mûren iht,
diu mûre diu hât stæte niht.
alsam sprich ich, swer rehte tuot
durch werltlîch ruom niht durch sîn guot,
daz mac heizen tugende niht,
wan ez von tugenden niht geschiht.
ist daz man wænet zeiner kurzen vrist
daz diu untugent tugent ist,
sô mag ez doch niht weren vil:
jâ ist niht verre des rüemens zil.
ruom hât vil krankiu bein,
er muoz hinden blîben ein.
swaz man aver mit tugenden tuot,
daz hât stæte und ist ouch guot,
wan des vergizzet got niht.
dâ von dicke ouch daz geschiht
daz ein lîht man wirt erkant
über die künege in elliu lant.
die ie und ie nâch ruome strebten
und durch ruom müelîche lebten
und heten ie durch ruom gegeben,
dine möhten niht den tac geleben
daz ir gâbe deheiniu wær sô breit
daz man dâ von immer seit.
alexander gap manic lant,
von den er ist lützel nu genant:
er gab ouch manic gâbe schôn,
von der er hât hiut kleinen lôn.
wan als ich gesprochen hân,
swaz durch ruom wirt getân,
daz mac niht haben langen vuoz,
wan ez hinden blîben muoz:
swaz aver durch tugent wirt getân,
tuot ez ouch ein lîhter man,
daz muoz wîten werdn gepreit.
ez sol immer werdn geseit
daz ein armer rîter guot
von kleiner habe, von rîchem muot,
eines mantels gab ein teil:
daz teil kom im ze ganzem heil.
seht, er gap genuoc kleine,
wan daz sîn herze was sô reine,
daz erz von tugenden gap: er ist
dervon genant zaller vrist.
dar umbe sol ein ieglîch man
der an reht gedenken kan
den armen übersehen niht.
swelhen ze geben geschiht
varnden liutn, daz si von in
liegen, die haben ouch den sin
daz si der armen niht vergezzen gar,
wan si von in sagent wâr.
doch ist ez alsô komen her,
daz wir durch êre geben mêr
dan durch got: dâ von geschiht
daz unser lop mac wern niht.
dehein man suochen solde
ûf eim kerspoum birn, ob er wolde:
der dunket mich ouch niht ze wîs,
der dâ wænt bejagen prîs
dâ aller slahte ende hât.
der hât erwischt einn guoten rât,
der dâ lop erwerven wil
dâ man vindet lobes vil
und dâ dehein dinc ende hât,
wand diu werlde niht zergât.
ich hân iu nu genuoc geseit
waz kumbers namen girescheit
dem namehaften manne gît.
si kumbert ouch zaller zît
den der niht genant ist:
wan ob er ze deheiner vrist
wil ouch werden namehaft,
er gedenkt tag unde naht
wierz ane vâhen wil
daz von sîner vrümkeit werde vil
geseit, daz ot er vrum erschîn:
er enwil niht vrum sîn;
wan swer vrum sîn wil,
der bedarf ruomes niht ze vil.
so gedenket er< tuon ich daz,
dâ spricht man mir von aver baz:>
er gedenket niht waz bezzer ist,
der ruomes gert zaller vrist.
er gedenkt oft daz er wil
ze dem hove geben vil
und gedenkt niht wie er sol
tuon, daz erz gebe wol.
sô leit er ûf in sînem muot
einn turnei dâ manec guot
rîter zuo bekomen sol,
dâ wil erz tuon harte wol.
sô machet manegen satel lær
sîner toerschen gedanke sper.
niemen mac sich zim gelîchen:
si müezen im alle entwîchen.
wartâ, wie sîn vrümekeit
ist in der werlde umbe geseit!
si redent ouch gemeinlîche
daz sîn zimier stê hüfschlîche.
sîn wâfenroc ist harte rîche:
im ist niemen dâ gelîche.
sîn ors daz vert harte wol:
sîn harnasch stêt im als er sol.
sîn îsenhosen umb diu bein.
die sint ze grôz noch ze klein.
hei wie der selbe man
sîniu bein vüeren kan!
niemen rît im dâ gelîche:
er ist aller vrümkeit rîche.
des dunket in in sînem muot:
< daz was ein troum harte guot.>
daz adel uns alsam kan
machen troumen. swelich man
edeler danne ein ander ist,
er wænt sîn tiuwer zaller vrist
unde triuget sich dar an:
niemen ist edel niwan der man
der sîn herze und sîn gemüete
hât gekêrt an rehte güete.
ist ein man wol geborn
und hât sîns muotes adel verlorn,
ich kan iu sagen wol vürwâr,
in schendet sîn geburt gar:
wan swer wol geborn ist,
sîn geburt gert zaller vrist
daz er wol und rehte tuo.
ob er sich niht dwingt derzuo,
sô hât er danne lasters mêre:
sîn geburt minnert sîne êre.
des wundert mich ouch harte vil
daz dehein vrumman wil
durch sîner vorvarn guot
und durch ir adel hân übermuot.
mag er selbe tuon daz
dâ von er möhte heizen baz
von im edel denn von in,
daz diuhte mich ein bezzer sin.
vater halbe ist ein ieglîch man
edel: derz verstên kan,
swer sîn geburt behalten wil,
der hât adels harte vil.
die sint alle gotes kint,
die sîn gebot leistende sint.
swer niht enleistet sîn gebot,
der hât daz adel daz im got
gap von sînen schulden vlorn
und hât im dar zuo erkorn
einen vater der unedel ist
von sînem übel zaller vrist.
swer sînn edelen vater lât,
sîn adel er verworht hât.
got hât uns alle geschaft;
uns hât sînes willen kraft
ze der werlde brâht, daz ist wâr,
dâ von sî wir sîniu kint gar,
ân den derz verworht hât
mit sîner übelen getât.
hie bî möht ir merken wol
daz niemen edel heizen sol
niwan der der rehte tuot.
swer hât einn unrehten muot,
der muoz âne tugende leben
und hât sînn edeltuom gegeben
durch der untugende minne:
daz kumt niht von grôzem sinne.
er hât boesen kouf getân,
der sîns adels ist worden ân
durch erge und durch bôsheit,
durch lüge und durch unstætekeit,
durch unzuht und durch untugent,
ez sî an alter ode an jugent.
habt ir mich vernomen reht,
sô ist ez ze verstên sleht
daz der ist hüfsch zaller vrist,
swer in der werlde edel ist:
wan als ich hân ouch ê geseit,
reht tuon daz ist hüfscheit.
swelch man hât einn hüfschen muot,
der tuot mit rehte swaz er tuot.
swer rehte tuot zaller vrist,
wizzet daz der edel ist:
sô wizzet daz die edel sint,
die sint alle gotes kint.
nâch dem adel gert mîn muot
ze sagen, dunket ez iuch guot,
wiez umbe den gelust stât.
ein ieglîchr sînn gelust hât:
der eine minnet vast daz spil,
der ander phleget zezzen vil,
der dritte phleget ze beizen gerne;
der vierde lît ze der taverne,
der vümfte jeit zaller zît,
der sehst bî wîben sich verlît.
si varent ungelîche vart,
die ir gelust volgent hart.
swer niht wol gevolgen mac
sîme geluste durch den tac,
der dunket sich unsælic gar,
doch sagich iu wol vürwâr
daz der vil unsæliger ist
der im dâ volget zaller vrist:
wan hât er eine vreude dran,
so gewinnet doch der selbe man
zehant derbî ein leit sô grôz
daz wol der vreude ist genôz.
dem spiler wirt nimmer baz,
swenner gwinnet, wizzet daz,
im enwerde wirser vil,
swenn er verliuset sîn spil.
die würfel die er in der hant
hât bescheident im zehant
daz einhalbe lieb ist,
anderhalbe leit zer vrist.
ir sult wizzen daz ob dem spil
ist zwischen lieb und leit niht vil:
zwischen in ist niwan ein bein
und daz selbe ist ouch klein.
dem vrâze wart nie ezzent baz,
im entæt noch wirser daz,
do er dervon wart ungesunt:
wan sô hiet er zehen stunt
gâz des man im gap niht:
von reht dem vrâze sô geschiht.
man sol mir ouch gelouben wol,
beizende geschiht niemen sô wol,
im enwerde wirser vil,
swenn er verliust sîn vederspil.
ir sult mir gelouben daz,
niemen tuot daz trinken baz,
im enmüeze wirser sîn,
swenn im zem houbet sleht der wîn:
wan er ensihet noch enhoeret,
sô hât in der wîn betoeret.
swer umbe wîn gît sînen sin,
der wehsel heizet ungewin.
ein ieglîch man wizzen sol
daz dem jeger ist harte wol,
doch ist im wirser, swenn sîn hunt
wirt von einem eber wunt.
ez enwart nie dehein man
sô vrô, dô er ein wîp gewan,
ern sî danne unvrôer vil,
ob si einn andern minnen wil,
ich sprich, ob si im lieb ist.
wan daz geschiht zaller vrist,
an swiu grôziu vreude lît,
dâ lît grôz leit zaller zît.
swem gewinnunge lieb ist,
der mac vertragen zaller vrist
verlust wirser danne ein man
der guot samnen niht enkan.
swer ein unstæte wîp hât,
ist si im liep, bî liebe stât
grôzez leit und grôziu swære:
ichn wolde niht daz ich ez wære.
ein ieglîch biderbe man sol,
swes wîp tuot min danne wol,
wizzen daz dehein man
mit deheiner tugent enkan
eime wîbe wol gevallen,
ist si unstæte, daz si vallen
lâze di andern ûz ir muot:
wan tæte siz, sô wær si guot.
swelhiu ir êr niht wil bewarn,
diu lât ir mannes tugent varn
und ahtet ûf sîn tugent niht,
swenn ir unreht ze tuon geschiht.
swelhiu ir êre bewarn wil,
hât ouch ir man untugende vil,
si tuot doch daz si tuon sol,
daz sult ir mir gelouben wol.
wizzt daz ein guot wîp rehte tuot,
ir man sî übel ode guot:
ist ave er swie guot iemen wil,
sîn übel wîp begât doch vil.
dâ von wil ich einn rât geben,
swer mit gemache welle leben,
der habe vroelîchen muot,
swaz halt sîn wîp tuot.
ist er selbe ein biderbe man,
sô weiz swer sich verstên kan,
daz ez ist gar in ir muot,
daz dâ machet daz siz tuot.
ez ist ir mannes schulde niht,
swaz ir sô getâns geschiht:
sî et er dar an stæte wol
daz er tuo daz er tuon sol.
des entuo wir aver niht:
der selbe ist ein boesewiht,
der wil ein biderbe wîp hân.
wolder sîne unzuht lân,
ich wæn daz wær ein bezzer list.
wie der man begoukelt ist
der sîn wîp guot machen kan
und ist selbe ein unreht man;
der wil hân sîns wîbes huot
und ist selbe niht ze guot.
swer sich selben hüetet wol,
der hât getân daz er sol.
swer sîns wîbes hüetet baz
dan sîn selbes, wizzet daz,
daz er die triuwe die er solde
an sich kêren, ob er wolde,
die kêrt er dan mit vlîze dar
dâ mans im niht dankt umb ein hâr.
diu huote hilfet niht ze vil,
wan swer sich selben schenden wil,
der mac ervinden tousent list
daz erz tuot zetlîcher vrist.
ich wolt daz ieglîchr sînen lîp
behüeten solt, man unde wîp:
daz wære getân gezogenlîche.
sus wænent aver sumelîche
daz ez sî hüfscheit unde êre,
swer der wîbe gewinnet mêre.
dar umb von rehte in geschiht,
sît si ir schande hânt verniht,
daz ir wîbe missetât
kêrt an ir laster alsô drât.
swaz ein man mit wîben tuot,
daz sol allez wesen guot.
daz reht habe wir uns gemacht
mit unsers gewaltes kraft
und mugen uns erwern niht
des unrehts daz uns geschiht,
wan missetritet unser wîp,
sô ist gelastert unser lîp.
der gewalt den man tuot
den wîben durch übermuot,
der mac nimmer wesen sô grôz,
im ensî doch wol genôz
der gewalt den wir vertragen,
daz kan ich iu vür wâr gesagen.
grôz gewalt von uns geschiht,
wir haben unser schant vür niht:
diu wîp tuont uns gewaltes mêre,
wand ir schande ist unsr unêre.
daz ist von unserm willen komen,
ob ir mir rehte habt vernomen.
wolde wir den wîben lân
ir zuht und ir unzuht hân
und hieten uns die unsern, daz
wære getân michels baz.
der ist ein wunderlîcher man,
der eins andern baz hüeten kan
dan er sich selben künne bewarn.
durch die kunst wil ich nimmer varn
ze schuol: diu schuol wær mir unmære,
ob dâ niht bezzer kunst wære.
ez sî toerscheit ode sin,
mir selben ich lieber bin
danne mir dehein man sî:
diu wîp lâze ich ouch dâ bî.
ob ich ein wîp haben solde,
tæt si dan niht daz ich wolde,
ich wolde ir die schande lân:
mich dunket daz wær wol getân.
wan ez mac dehein wîp
mit ir undinge ir mannes lîp
schenden sô vil, er müge mêre
mit sîner tugent bejagen êre.
nu hân ich iu genuoc geseit
waz kumbers und waz arbeit
bî unserm geluste stât
und wie leit bî liebe gât.
swer aver sînn gelust niht
verenden mac, dem geschiht
ouch wê dâ von zaller vrist,
ob er dar nâch gedenkend ist.
swenn der spiler niht enhât
daz er verspile, hey wie er gât
hin und her von spil ze spil!
er gewinnt gedanke vil.
swenn der vrâz hât zezzen niht,
hey wie wê im danne geschiht,
ob er danne gedenken wil
daz guoter spîse ist harte vil!
swer jeit ode beizet gerne
und swer gern ist bî der taverne,
gebrist in dar an ihtes iht,
si sint âne grôz leit niht.
swer einem wîb ze holt ist,
dem ist wê zaller vrist.
swenners niht gesehen mac,
sô tobet er naht unde tac.
hey waz er gedenkend ist
unnützer dinge zaller vrist!
und sæhe man waz er tuot
mit gedanke in sînem muot,
er müeste sich sîn schamen sêre.
nu möht er sich des schamen mêre
daz im der siht under d'ougen
dem dehein gedanc ist tougen
und der wol die kraft hât,
swenners nien wil haben rât,
daz er in versenken mac
dâ nimmer schînt der liehte tac.
vor dem sol man sich bewarn
wâ man hin welle varn
mit gedanke und mit getât:
daz ist wîser liute rât.
daz drite teil sol hie ende nemen:
daz vierd man sol hin vür vernemen.
von der unstæte hân ich geseit
und wie diu unstætekeit
uns an dem rîchtuom kumbern kan,
und waz marter ein man
an der hêrschaft duldend ist,
und wie si kumbert zaller vrist
sumelîche an der maht,
unde wie si mit ir kraft
einen man müen mac
an dem namen durch den tac,
unde wie si zaller zît
uns an dem adel müe gît,
unde wie diu selbe unstætekeit
uns gît an dem geluste leit.
nu wundert mich wâ von daz
kumt daz wir minnen baz
swaz uns aller hartest wirret.
dâ sî wir alsô verirret
daz uns niht sô wol entuot
sô untugent: wær si guot
und daz untugent tugent wære,
sô wær si uns ich wæn unmære.
ob uns an den sehs dingen
von den ich seit iht solde gelingen
und daz an in stæte wære,
si wæren uns dan vil unmære:
sus ist untugent dar an,
dâ von strebt dernâch ein ieglîch man.
rîchtuom ist niht ân girescheit:
wan ir wizzt wol vür die wârheit,
wir tobten niht sô hart nâch guot,
und hiete wir niht argen muot.
ân hôhvart ist diu hêrschaft niht:
von übermuot uns daz geschiht
daz wir sô toben nâch hêrschaft.
sô wizzet ouch daz nâch der maht
strebet diu versmâcheit.
nâch dem namen ringet üppekeit.
diu toerscheit diu verlæt sich gar
an daz adel, daz ist wâr.
sô wizzt daz leckerheit ist
bî dem geluste zaller vrist.
zwiu solde danne ein biderbe man,
der iht ze guoten dingen kan,
sich bekumbern mit den sehs dingen
von den im mac sô misselingen
daz er wirt gar untugenthaft
und verliust sîns herzen kraft?
er hât sîns herzen kraft verlorn,
swer die untugent hât erkorn
im ze vrouwen: sîn adel ist
ouch dâ hin ze der selben vrist.
er ist von vrîm ein eigen man
worden, swerz verstên kan.
er stüende der wîse socrates,
ichn zwîvel niht, in diuhte des,
daz manege vrîen wæren hiute
der untugende eigen liute:
wan er durch die tugende vil
verwarf, swerz gelouben wil.
er tetez daz man verstüende baz
daz guot ein niht wær, wizzet daz.
ein ieglîch biderbe herre sol
sich behüeten harte wol
vor der untugent eigenschaft,
daz er niht kome in ir kraft.
swer sich dervor wil wol bewarn,
dern sol deheine wîse varn
nâch rîchtuom und nâch hêrschaft,
nâch dem namen und nâch der maht.
er sol sich ouch niht hart verlân
an sîn adel und sol niht gân
nâch sîme geluste, so ist er wol
behuot als ein herre sol.
ein herre der sînn muot verlât
an rîchtuom, wizzet daz er hât
die girescheit ze vrowen erkorn.
solt mir dan niht wesen zorn,
ob mir der gebieten solde
der selbe eigen wesen wolde
und der selbe ligen muoz
under der girescheite vuoz?
zwiu sint im bürge unde lant,
sît er selbe im ze schant
der girescheite eigen ist
und muoz ir dienen zaller vrist?
swer an hêrschaft verlæt den muot,
daz enist im ouch niht guot:
wan der ist eigen der hôhvart.
er hât sich geschendt ze hart.
zwiu ist im dehein dienestman,
sît er selbe niht enkan
vliehen der hôhvart eigenschaft?
ern hât niht stætes herzen kraft,
sît er sô redet unde tuot
daz er dient der übermuot.
swer sich verlæt an die maht,
der hât ouch sîns herzen kraft
verlorn und muoz boeslîch
dienen einem schalke gelîch
der vrowen versmâcheit,
ez sî im liep ode leit.
daz möht im versmâhen baz,
hât er sin, wizzet daz.
im möht ouch daz versmâhen wol,
daz in der vâlant rîten sol.
sîn vriunde mugen im helfen niht,
swaz im ze dulden geschiht
von sîner vrouwen: swaz si tuot,
ez muoz in allez dunken guot.
swer dem namen volgen wil,
der dienet der untugende vil
die wir dâ heizen üppekeit.
waz hilfet daz, hât er gebreit
sîn namen, sît er eigen ist
und muoz ouch dienen zaller vrist
einer vrouwen diu unstæte
ist an aller ir getæte?
ist niht unstæte üppekeit,
sô ist stæte unstætekeit.
swer sich an sîn adel verlât,
die toerscheit er ze vrouwen hât,
wan im versmâht ze lernen iht,
ich wæn von im werde niht
dehein lant berihtet wol,
der niht lernet daz er sol.
mir wær sîn adel vil unmære,
swer mit dem dinge bekumbert wære.
waz hilfet daz, ob etewenn
edel was sîn alter en,
sît er selb ze dirre vrist
der toerscheite eigen ist?
swer die siule ûz nemen wil,
des daches blîbt dâ niht ze vil:
swer selbe ist ein boesewiht,
hât sîner vorvarn adel niht.
swer dem geluste volgen wil,
der hât vrouwen harte vil,
trâkeit unde leckerheit,
huorgelust und trunkenheit.
die habent über in gewalt,
er ist ir erbeigen halt.
wie wil der ein herre sîn
dem dâ hêrscht met unde wîn?
swer trunken wirt von wînes kraft,
derst wol in sîner eigenschaft.
wie aver der der zaller vrist
mit dem dinge unmüezic ist
waz er ezze, der ist ouch
der leckerheit ein wârer gouch.
wie aver der der zaller zît
mit beine über beine lît,
der ist ein schalc der trâkeit:
er mac der vrouwen sîn gemeit.
sol aver der vrî wesen,
der ân ein wîp niht kan genesen
und der niht hât sô vil kraft,
ern müeze ir meisterschaft
dulden und gar ir gebot?
der machet ûz im selben spot,
der alle wege ligen muoz
under eines wîbes vuoz.
wie wil mir dan gebieten der
der durch ein wîp hât sô sêr
sînen muot nider lâzen?
ich wil immer sîn verwâzen,
ob ich sîn ze genôzen jehe:
ich ensprich daz mir geschehe
daz ich in ze herren welle hân;
daz wirt von mir nimmer getân.
nu habt ir vernomen wol
daz man sich behüeten sol
vor untugent; ich hân geseit
ouch wie uns unstætekeit
zallen zîten müen kan;
ich seit wâ von ein ieglîch man
in sînem orden solde belîben:
hinne vür sô wil ich schrîben
von der tugent und von der stæte.
ich wil ein wîle di unstæte
ruowen lâzen, ob si wil:
ich hiet von ir ze sagen vil
des ich nu niht gesagen mac.
uns wert sô lange niht der tac
daz ich saget daz ich sagen solde,
ob mans iht mêre vernemen wolde.
ich sprach daz unstæte sî
allen untugenden bî:
nu sult ir ouch wizzen wol
daz diu stæte wesen sol
aller tugende râtgebinne;
wande mit der stæte sinne
sol man die tugende vol bringen.
man sol immer dar nâch ringen
daz man sî stæte an der tugent
beidiu an alter und an jugent.
tugent ân stæte ist enwiht:
ja enist si halt der âne niht.
waz ist stæte? aller guote
ervollunge an stætem muote.
diu stæte ist stæte an guoten dingen:
an boese mac si niemen bringen.
dehein man ist tugenthaft,
er enhabe an stæte kraft.
der ist ein tugenthafter man,
der stæte an güete wesen kan.
ob ein man zeim mâl rehte tuot,
ern hât tugenthaften muot
niht dâ von, ern sî ouch stât:
jâ hilfet kleine ein guot getât.
ist er aver stæte deran,
er ist ein tugenthafter man.
ein tugent hât niht die kraft
daz si mache tugenthaft:
swer tugenthaft sîn wil,
der muoz haben tugende vil.
nu sult ir wizzen daz die tugent
sint nütze an alter und an jugent.
dem tugenthaftn ist zaller vrist
guot daz dem boesen ist
schade, und sage iu wî
dem untugenthaften wê muoz sîn
zallen zîten mit den dingen
von den dem vrumen mac gelingen.
ich seit wie rîchtuom und armuot
sint den boesen niht ze guot.
ich hân iu sîn genuoc geseit,
sint zwên bevangen mit bôsheit,
daz si an armuot und an guote
müezen haben swach gemuote.
ist der arme und der rîche
vrum, sô sint si ouch gelîche,
wan der vrume swechet niht
sîn herze durch der armuot geschiht
und gewinnt niht durch daz guot
deheine wîse übermuot.
swaz der guot man guotes hât,
er hât den sin und ouch den rât
daz erz kêrt ze guoten dingen,
dâ von mag im niht misselingen:
er teiltz mit dem erz teilen sol.
ist er arm, er vertreit ez wol
âne klage und âne leit:
daz ist ein grôziu werdekeit.
wirt der boese man rîche,
er teilt sîn guot niht gelîche.
sîn guot ist gar ungemeine:
er wil sîn guot haben eine.
er wendet an sich einen daz
daz geteilet wære baz.
wir haben danne alle genuoc,
ist vol sîn sac ungevuoc.
ob er wol gekleidet ist,
wie möht uns vriesen zuo der vrist?
wirt ein vrum man ein herre,
er diemüetet sich harte verre.
sô ist im sîn hêrschaft guot,
gwinnet er dervon niht übermuot.
gewinnet er dervon dehein hôhvart,
sô würre im sîn hêrschaft ze hart.
geræt zeim herrn ein boesewiht,
der erkennet danne niht
die er vor des erkante wol.
er gedenket im:< ich sol
gebâren hôhverticlîchen,
daz stêt wol und hêrlîchen.>
ern weiz niht waz êre sî,
daz sol man merken wol dâ bî.
wan swelch man gewinnet êre,
der sol sîne vriunde mêre
êren, daz kumt von edelem muot:
der kan mit êren swer daz tuot.
swer ave tuot daz selbe niht,
von unêren daz geschiht
daz im der wirt vîent denne
der im vil holt was etewenne.
ist ein vrum man unde guot
mehtic, wizzet daz er tuot
niemen durch sîn maht gewalt,
wan er sol sich vlîzen halt
daz er bescherme zaller vrist
die armen liute swâ er ist.
wirt mehtic ein boese man,
der sich niht erkennen kan,
der wil danne rechen gar
daz man im tet vor mangem jâr.
er richet guot und übel halt:
sîn wille ist niwan tuon gewalt.
er richt sich dicke über den
der im gerne dienet etewenn.
ist namehaft ein biderbe man,
ich weiz daz er sich vlîzet dran
daz er tuo baz dan man seit.
im ist lieber diu wârheit
danne im sî ein valscher wân
der von den liuten wirt getân.
wirt namehaft ein boese man,
der hüet sich niht vor ruome dan
und wirt voller üppekeit,
daz wizzet vür die wârheit.
ob ein vrum man edel ist,
er vlîzet sich zaller vrist
wie er müge tuon daz
dâ von man in hieze baz
edel durch sînn edelen muot
dan dâ von daz sîn vater tuot
und dâ von daz sîn alter en
hât reht getân etewenn.
ist wol geborn ein boesewiht,
der hât die andern gar vür niht
und wil daz ez sî edelîchen
und wol getân sicherlîchen,
swaz er in der werlde tuot:
daz machet sîn unedel muot.
ein biderbe man endet niht
gar sîn gelust, ob daz geschiht
daz ern ouch wol enden mac:
daz ist der untugende slac.
der ist ein tugenthafter man
der sich wol enthaben kan
von boesen dingen zaller vrist,
swenner dar an mehtic ist.
læt erz übel durch unmaht,
daz kumt niht von der tugende kraft.
swer hât tugenthaften muot,
diu vümf dinc sint im harte guot,
wan si offent sîne tugent
beidiu an alter und an jugent.
daz guot meldet des milten kraft,
ist ein man tugenthaft,
und meldt sîn erge zaller vrist,
ob der selbe lîht arc ist.
eins mannes hôhvart zeigt hêrschaft,
ist der man untugenthaft,
und meldet uns sîn diumuot,
ist er senfte unde guot.
ist ein man untugenthaft,
gewalt meldet sîne maht:
ist er untugenthaft niht,
sîn maht erzeiget guot geriht.
ist tugenthaft ein man,
sîn tugent wol offen kan
swaz meldet der untugende schar
an dem untugenthaften gar.
ich wil der rede niht zelen mêre:
ir sult haben dise lêre
daz ir sult wizzen wol vürwâr,
der biderbe man kêret gar
swaz im geschiht ze guoten dingen:
dem boesen man muoz misselingen
swaz im in der werlde geschiht,
im geschehe wol ode niht.
dem vrumen man kumt sælikeit,
im geschehe lieb ode leit.
geschiht dem boesen manne guot,
er gewinnet dâ von übermuot:
geschiht im niht daz er wil,
er klaget danne immer vil.
der vrume hât gelîchen muot,
im geschehe übel ode guot.
wâ von sprichet dan dehein man,
der iht ze guoten dingen kan,
daz der boes hab sælikeit?
ich hoere dicke daz man seit
daz dem boesn geschiht baz
danne dem vrumen: wizzet daz,
daz ez gar gelogen ist.
dem vrumen geschiht wol zaller vrist:
swenn aver uns dunket daz
dem boesen geschehe baz,
sô geschiht im übel gar,
des enzwîvel ich niht umb ein hâr.
swem niht geschiht daz im sol
geschehen, dem geschiht niht wol
ob dem boesen guot geschiht,
wizzt daz er hât sîn reht niht.
sît er niht sîn reht hât,
wizzt daz sîn dinc unrehte stât.
wan swelch man übel ist,
geschiht im übel zaller vrist,
der ist niht unsælic gar,
ich kanz iu sagen wol vürwâr.
ob aver im geschiht wol,
daz er harter vürhten sol,
wan der hât dehein reht niht,
dem guot in sînem übel geschiht.
sît er sîn reht hât verlorn,
daz möht im wol wesen zorn:
ez möht im halt wesen leit,
wesser daz im diu arbeit
anderswâ behalten ist
die er verdienet zaller vrist.
er hât zwô unsælikeit:
diu eine daz er ist bereit
ze übel; diu ander ist
daz er sô sündet zaller vrist
daz in unser herre niht
zühtiget mit ungeschiht.
unser herre phlac des ê
daz er in der alten ê
nien vertruoc deheine sunde
und zühtigt si zer selben stunde
dô si die sünde heten getân.
ich weiz daz ich gelesen hân
daz sumelîche wurden erslagen,
sumelîche sus tôt lâgen;
sô versunken sumelîche,
und wurden ûzsetzic etlîche;
sumelîche gar verbrunnen.
ich weiz daz si zehant gewunnen
daz in abe nam ir sunde.
ez was in baz zuo der stunde
geteilt danne ez uns nu sî:
wan wir mugen wol dâ bî
wizzen daz uns dort wirs geschiht,
sît er uns hie zühtigt niht.
warumbe vürhte wir dan min
denn die? daz machet grôz unsin:
wan wir möhten vürhten mêre,
geloubt wir daz der rihter hêre
noch lebet der sô rach die schulde,
sô man tete wider sîn hulde.
swenn got einn unrehten man
zühtiget, wesser dan
wie wol ez im komen mac,
sô wær ez im ein vroelîch tac.
ein man der unrehte tuot,
swenn er gedenkt in sînem muot
waz undinge er habe getân,
er ist ein unsæliger man,
ob er dann ân vorhte bestât.
vürhtet er aver daz er hât
der unsælde ein michel teil,
im volget sus und sô unheil.
wie sprichet denne dehein man,
der iht guots verstên kan,
daz einer der übel tuot
sæliger sî danne ein guot
man der niht des hât getân
daz im wê tuo in sînem wân?
wan geschiht dem guoten wol,
er enphæhetz als er sol:
geschiht im aver anders iht,
dâ mag er ûf ahten niht,
wan im kumt dar nâch diu vrist
daz ez im vil nütze ist.
sîn güete und sîn gedultikeit
erwirbt im zwivalt sælikeit:
sîn guot getât gît im ein lôn,
sîn gedultikeit ein ander krôn.
ir habt nu vernomen wol,
swer iht sælic werden sol,
er muoz ez von der tugende hân.
sô ist der ein unsælic man
der dâ ist untugenthaft,
und hiet er halt sô grôze kraft
daz im diu werlt wær undertân.
hie wil ich iuch wizzen lân
und zwîvelt dar an nihtes niht,
swem ze tuon unrehte geschiht,
derst unsæliger dan der man
dem er dâ unreht hât getân,
und wil iu sagen des ein reht
daz mich genuoc dunket sleht.
gedenk iur einr in sînem muot,
swer dem andern unreht tuot,
würde er ir rihter etewenne,
wem wolder erteilen denne
daz er dem andern büezen solde?
mich dunket des, daz ich wolde
daz der man solt den schaden hân
der den gewalt hiet getân.
dâ bî sult ir merken wol
daz man unsæliger heizen sol
den der dâ gewalt tuot zaller vrist
dann enen derz dâ duldend ist;
wan der dâ gewalt tuot,
den machet schuldic sîn unguot.
sô wizzet vür die wârheit,
schulde ist ein grôz unsælekeit.
dem dâ der gewalt geschiht,
der hât an schulde teil niht,
sô sol er ouch niht haben teil
von rehte an dem unheil.
er gwinnet dar an teil niht:
ir sehetz, swenne daz geschiht
daz der rihter rihten sol
derz gar nâch reht kan rihten wol.
ez spricht lîht ein unverstendic man:
< unser herre sûmet sich dar an
daz er vertreit sô lange zît
daz ein guot man lît
undr eins übelen mannes vuoz,
wan er im immer dienen muoz.>
niht, ern sûmt sich niht dar an.
ez enhilft niht den übelen man
und wirret ouch dem guoten niht,
swie lange ez halt hie geschiht
daz ez got vertragen wil,
wan er hât der loene vil
die in bêden koment wol
dar nâch und erz geben sol.
swenne der übel ie mêre tuot,
sô im ie mêr bringt sîn unguot
unvreude und unsælikeit,
daz wizzet vür die wârheit.
swenne der senfte man guot
ie mêr duldt daz man im tuot,
sô er ie hât bezzer lôn,
wan daz zieret sîne krôn.
dâ von wil ich sprechen wol
daz nâch reht geschehen sol
swaz in dirre werlde geschiht,
wan ez geschiht ân reht niht.
unser rihtære ist sô guot,
swes er verhenget ode tuot,
daz ez muoz nâch reht geschehen:
ich wil sîn mit sînn hulden jehen.
ist daz reht daz er verhengen wil
daz wir sünden alsô vil?
jâ ez ist reht: wan unser muot
hât ez dar brâht daz erz tuot.
wær ez unser schulde niht,
ern hengete niht vil des geschiht.
sô wizzt daz ez geschiht gar,
swaz uns dunket valsch od wâr,
swaz uns dunket übel od guot,
swaz er spâte od vruo tuot,
nâch reht und nâch sînn zîten wol.
ein ieglîch man daz wizzen sol,
sît er verhenget ode tuot
swaz ist übel ode guot,
daz in der werlt mac niht geschehen
unreht, des mac ich wol gejehen.
nu sprichet vil lîhte ein man
der mich niht verstên kan:
< sît ez allez rehte geschiht,
sô ist daz unreht niht
swaz einer dem andern tuot:
wande stilt er im sîn guot,
daz mac niht âne reht geschehen.
dar nâch müest ir des verjehen,
ob einer sleht einn andern man,
daz ez sî nâch reht getân.
zwiu wære dan dehein geriht,
ist in der werlde unrehtes niht?
ich wæn daz man niht rihten sol,
wirt ez getân allez wol.>
swelch man alsô sprechen wil,
dern verstêt niht ze vil
waz sî reht od unreht.
daz ich spriche ist harte sleht
ze verstên: got siht den muot
baz dan daz der man getuot.
sî daz ein man tuo rehte wol,
sîn getât doch heizen sol
eintweder übel ode guot
dar nâch und im stât sîn muot.
ez wirt dicke ein man erslagen
den man möhte lützel klagen,
ob ez durch reht getân wære:
sus hât in lîht der schâchære
ermordet durch sîn guot.
hie muget ir sehen wie der muot
daz reht zunrehte machen kan:
wan der vil rehte hiet getân,
hiet erz getân nâch geriht,
er hât rehte getân niht.
dem tôten ist lîht rehte geschehen,
doch enmag ich niht gejehen
daz der reht habe getân
der durch sîn guot sleht einen man.
ich mac wol vür wâr gejehen
daz etlîchem ist geschehen
daz er unreht hât getân
dâ von daz der selbe man
hât vor des getân die sunde
dâ von er zeiner andern stunde
in ein wirser sünde ist komen,
als ich dicke hân vernomen.
daz unreht geschiht im nâch reht,
daz ist wol ze verstên sleht.
ez geschiht gar reht nâch mînem muot
dem derz enphæht od dem derz tuot.
nu muget ir hie merken wol
daz ez allez heizen sol
reht geschehen, swaz geschiht,
und sol doch gên daz geriht
über den der niht durch guot
tuot daz er dâ getuot.
jâ was ouch daz reht getân
daz absalôn niht wolde lân
sînen vater in dem rîch,
wan dâvît hiete etelîch
dinc getân wider got:
des wart er sît dem sune ze spot.
dô wart sîn sun durch die sunde
erslagen zeiner andern stunde:
er tet daz reht durch reht niht,
dâ von enphant er gotes geriht.
jâ möhte wir ein kirchen machen
von sô getânen sachen,
daz wære übel unde sunde.
der wille gît zaller stunde
den werken namen: daz ist wâr,
er phleget des werkes namen gar.
diu were sint übel ode guot
dar nâch und man hât den muot.
ir sult ouch wizzen daz ein man
hât niht guot almuosen getân,
weiz er daz ein man trunken ist,
gît er im dan wîn ze der vrist.
swaz hiute in der werlde geschiht
mit übelem willen, ist guot niht.
sol aver unreht sîn getân
daz der tiuvel einen man
bekumbert mit sînem gewalt?
niut, ez ist vil rehte halt,
wan unser herre verhenget niht
niwan daz von rehte geschiht.
ich getar sîn wol gejehen,
von im mag uns niht geschehen
niwan daz uns von rehte geschiht,
wan unser herre verhengt des niht.
er gît im dicke übr einen man
gewalt der übel hât getân;
der muge wir harte vil
sehen, swerz gerne tuon wil.
über einn guoten ez ouch geschiht
daz er im gît kraft, ave niht
âne reht, daz ist wâr.
swer wil daz ervarn gar
wâ von got sô vil wunders tuot,
der hât niht einen wîsen muot.
doch muge wir verstên daz,
daz dem guoten man geschiht baz,
swenn got dem tiuvel niht verseit,
ern versuoche sîne stætekeit.
seht wie wol ez îob komen ist;
wan er erkante zuo der vrist
daz er hete gotes hulde,
do er leit marter âne schulde.
do erkante er sîne stætekeit
die er niht vür die wârheit
vor des het erkant sô wol.
dâ von niemen sprechen sol
daz ez âne reht geschiht
daz got verhengt dem tiuvel iht.
grêgôrîus, der heilege man
von dem man guotiu dinc kan
harte vil, wan er reit
mit gotes zungen swaz er seit,
er sprichet daz des tiuvels gwalt
sî übel niht: er sprichet halt,
er sî guot, aver sîn wille ist
übel, sprichet er, zaller vrist.
nu seht daz sîn gewalt ist guot
dâ von daz er dâ mit tuot
schaden dâ sîn got hengen wil.
sîn übel hilfet ouch vil
den guoten: swaz der übele tuot,
daz wetzet dem guoten sînen muot.
dâ bî muget ir wizzen wol
daz unser herre verhengen sol
daz ein unsæliger man,
der sol ouch gewalt hân:
wan danne wirt sæliger der guot,
swenne man im unreht tuot.
der übel schadet deheine vrist
niwan dem der übel ist:
swenn er dem guoten unreht tuot,
dâ mêret er im mit sîn guot.
wæren niht unrehte liute,
ich wæn daz etlîcher ist hiute
sælic ders lîht niht enwære.
dar zuo sagich iu ein mære,
unde wærn niht übeliu liute,
sant paulus der möht leben hiute,
daz er wære niht erslagen.
er endarf ez nimmer klagen,
wan der im dâ machte den tôt,
der sante in ûz grôzer nôt.
dâ bî und ich geseit hân
mac wol ein ieglîch man
verstên, swaz in der werlde geschiht,
daz ez geschiht ân reht niht.
lîhte spricht etlîcher man,
der sich niht verstên kan,
< mich dunket daz daz reht ist
daz ein guot man solt zaller vrist
haben allez daz er wolde;
sô dunkt mich daz ein übeler solde
nimmer haben des er gert,
sô wærn si bêde wol gewert.>
niht, ez geschiht michels baz,
ob ir verstêt nâch rehte daz.
ein guot und ein unguot man
suln sîn gelîch dar an
daz in beiden geschehen sol
ze dirre werlde wê und wol:
wan der guot und der unguote
suln haben in ir muote
bêde gedinge und vorht ze got,
daz ist sîn wille und sîn gebot.
swem zaller zît geschehen solde
daz lieb im wære und daz er wolde,
der müeste vorhte wesen ân,
wan er wânte gotes hulde hân.
ave sus hât niemen die sinne
daz er wizze ob in got minne
und ob an im sî diu schulde
daz er sterbe ân gotes hulde.
swem zaller zît geschehen solde
daz er ungerne lîden wolde,
der liez lîht sînn gedingen gar,
daz geloubet wol vür wâr.
sus wer ist der sô wîse sî,
der daz müge wizzen wî
im dort geschehen sol?
des ist gemeine wê und wol,
daz wir suln wizzen dâ bî
daz mans ungewisse sî.
noch sprichet lîhte etelîch
und dunket in doch wunderlîch
daz got sô müelîch leben lât
den derz niht verworht hât
und læt den leben vroelîchen
derz dâ verwürket tegelîchen.
dem wil ich antwürte geben:
ez enmac niemen geleben
in dirre werlt sô gar ân sunde,
ern sünde zetelîcher stunde.
dâ von, swie guot ein man ist,
ez ist reht daz er eine vrist
habe hie sîner sünde buoz,
wan er dar nâch immer muoz
âne ende vreude hân.
swaz im dan leides ist getân
hie, daz wirret im dan niht,
daz wizzet, swenne daz geschiht.
jâ wil ich halt sprechen mêre,
würde ein guot man gemuot sêre
in dirre werlde gar sîn zît,
er möhtez lâzen âne nît,
wan im dar nâch ân ende sol
immer mêre geschehen wol.
daz selbe ich iu sagen wil,
dem übelen mac niht ze vil
guotes in dirre werlde geschehen.
ich getar sîn wol gejehen,
daz im dort sô wê geschiht
daz in ditze dunket gar enwiht.
ez ist dehein sô übel man,
ern habe etewaz getân
daz vil lîhte guot ist.
dâ von sô habe ein kurze vrist
in dirre werlde daz er wil,
wan er gewinnet leides vil.
ist im al sîn zît wol,
wizzet daz im geschehen sol
sô daz erz vür niht enhât,
swenner dise vreude lât.
dem guoten manne geschiht hie wol,
wan im hie und dort sol
durch sîn guot lîht wol geschehen.
sô mag ich ouch vür wâr gejehen,
geschiht im übel, sô geschiht daz,
daz im dort aver werde baz.
dem übelen geschiht etwenne
übel, daz er sî bezzer denne.
bezzert er sich aver niht,
wizzet daz im dort wirs geschiht.
geschiht im aver hie sælekeit,
des hân ich iu genuoc geseit
daz si im hie geschehen sol,
daz im dort nimmer werde wol.
dâ bî und ich hân geseit
sol man wizzn daz sælikeit
und unsælde und swaz geschiht,
daz geschiht zunrehte niht.
wan swaz dâ hilfet, daz ist guot:
unsælde und sæld daz selbe tuot.
unsælde guot dem übelen ist,
si bezzert in zetlîcher vrist.
bezzert si in aver niht,
so ist si guot, wan si geschiht
im von reht: daz reht ist guot,
swie wê ez im halt tuot.
geschiht im aver sælikeit,
daz hân ich iu iezuo geseit
daz ouch daz niht übel ist.
und wær im wol zaller vrist,
daz macht in dannoch ungesunt
wesen zeiner andern stunt.
ich hân ouch des genuoc geseit
daz sælde und ouch unsælikeit
ist dem guoten manne guot.
unsælde stætigt im sîn muot
und sælde lônt im, daz ist wâr.
dâ von hân ich gesprochen gar,
swaz in dirre werlde geschiht,
daz geschiht zunrehte niht.
niemen weiz vür die wârheit
war umbe im sælde und unsælikeit
geschehe, swenn si im geschiht.
dâ von sol man belîben niht
ân grôze vorhte zaller zît,
swenn uns got sælde od unsælde gît.
ein iegelîcher wîse man
sol sich vlîzen vast dar an
daz im sîn unsælikeit
nien hebe daz êwiclîche leit.
er sol ouch haben die sinne
daz im sîn sælikeit beginne
die êwiclîchen sælikeit,
sô hât er sich nâch reht beleit.
dâ mit und ich gesprochen hân
hân ich iu kunt getân
daz sælde dem guoten guot ist.
dem übelen zetelîcher vrist
ist si unnütz, wan ob er wil
unreht, si scheit im harte vil:
wan er mac vür bringen baz
sînn übelen willen, wizzet daz.
daz selbe tuot unsælikeit,
daz wizzet vür die wârheit.
unsælde dem guoten zaller vrist
guot und ouch vil nütze ist.
dem übelen daz niht geschiht,
wan ob si in bezzert niht,
so ist si im unnütze gar,
daz geloubet wol vür wâr.
seht, daz geschiht ouch alsô,
swenn diu drischel bricht daz strô,
sô scheidet si daz korn hin dan
von dem ome: der übel man
wirt dâ von dicke gemuot
daz dem guotn ist harte guot.
hân ich niht vil gar geseit
wâ von sælde und unsælikeit
dem manne unde dem geschiht,
daz ensult ir merken niht:
wan dehein man sagen sol
niwan daz er wizze wol.
so ist dehein sô wîse man
der ez allez wizz von wan
daz und ouch daz geschiht;
der enlebet wæne ich hiute niht:
wan wer mac wizzen gotes rât
den er an im selben hât?
dâ von sol ein ieglîch man,
swenner niht verstên kan
wâ von daz od daz geschiht,
des dehein wîs glouben niht
daz ez âne reht müge sîn.
daz sol er merken ouch dâ bî
daz ez got wol allez rihten kan.
verstêt ez aver niht ein man
wâ von der unsælic ist
und der sælic zaller vrist,
waz dar umbe? ez ist doch gar
nâch rehte geschehen, daz ist wâr.
ob ich niht enbin sô wîse
daz ich wizze wâ von süeziu spîse
dem siechen manne zimet wol
und war umbe der ander sol
nâch sînes siechtuomes natûre
von rehte ezzen spîse sûre,
sol ich dar umbe sprechen daz,
daz der arzt niht wizze waz
er tuo, sô tæte ich vil unreht.
der herr tuot dicke daz sîn kneht
niene weiz war umbe erz tuot.
hât der niht einen toerschen muot
der dar über erteilen wil
war umb got liebes sô vil
dem tuot und dem andern leit?
wizzet wol vür die wârheit,
swer daz allez ervarn wil,
sînes sinnes ist ze vil.
alse ich gesprochen hân,
wirn wizzen war umbe ein man
siecher welle spîse süeze,
der ander sûre haben müeze,
und wellen wizzen wâ von der
habe sô vil, der ander mêr,
und sprechen:< hiete dirre daz,
ez wære an im gestatet baz.
got hât wunderlîche getân
daz er den vrumen wil verlân
an armuot unde der boesewiht
ist rîch: daz solde got tuon niht.>
hie schînet unser nerrischeit:
swenn uns der arzât tuot leit,
daz er uns snîdet ûf die wunden,
wirn geturren ze den stunden
niht sprechen daz er übel tuo.
wir lâzen in einen derzuo,
daz er tuo swaz er wil:
wirn geturren niht klagen vil.
wie getar danne dehein man
wider den klagen der dâ kan
ein ieglîch sêle erzen wol
dar nâch und er si erzen sol?
etlîch man hât den muot
daz im rîchtuom niht ist guot,
wan er würd tumbe, wær er rîche.
ein ander ist dem ungelîche
an sînem willn und sînem muot:
dem ist der rîchtuom guot.
dem dritten ist der ungesunt
harte nütze zaller stunt,
wan er wære lîht ze noetlîch,
wær er dem gesunden glîch.
so ist dem vierden zaller vrist
guot, ob er wol gesunt ist,
wan er kêret sînn gesunt
ze guoten dingen zaller stunt.
daz weiz allez got wol,
der niht tuot niwan daz er sol.
dâ von sol niemen hân den muot
daz er spreche daz got tuot
anders danner von reht solde.
wan swer sich daz an nemen wolde
daz er die liute erkante baz
dan got, der wær toersch, wizzet daz.
wil sichz der an nemen niht
dem dâ ze sprechen geschiht,
got solde dem geben sælikeit,
disem liep, dem andern leit?
jâ weiz got wol wem er sol geben
unsælic ode sælic leben.
got der erzent uns zaller vrist
dar nâch und unser siehtuom ist.
welle wirz niht hân vür guot,
swenn er uns erzent unsern muot,
unde wellen sprechen daz,
daz er möhte tuon baz,
wir mugen wol von unserm muot
trîben den edelen arzât guot
und gewinnen nimmer mêre
deheinn mit alsô guoter lêre.
ein arzât der wol erzen kan,
der erzent dicke einn siechen man
mit durst, mit hunger und mit prant.
er bint in ûf zuo einer want,
er snîdet und stichet in vil hart.
eim andern rouft er sînen bart
und sîn hâr, wan er wil
daz er niht enslâf ze vil.
sô machet er dem andern daz,
wie er müge slâfen baz
unde lât in hungern niht:
wir sehen wol daz ez geschiht.
alsam unser herre tuot,
swenner erzent unsern muot:
er erzent den mit sælikeit,
den andern erzent er mit leit;
er erzent uns zeinr ieglîchen vrist
dar nâch und unser siechtuom ist.
dar umbe sol ein ieglîch man
der sich ze guot verstên kan
haben allez daz vür guot
daz unser herre hin zim tuot:
wan wil erz ver guot hân,
wizzet daz der selbe man
der endarf ez klagen niht,
swaz im in der werlde geschiht,
wan im kumt grôziu sælikeit.
wil im aver daz wesen leit
daz got mit im schaffen wil,
wizzt daz er hât unsælde vil.
hie bî muget ir wizzen wol
daz niemen ervürhten sol,
wan swer sîn unsælikeit
vertragen kan ân grôzez leit,
dem mac nimmer misselingen,
er kêrt ez gar ze guoten dingen.
ob ir mich rehte habt vernomen,
sô sult ir haben war genomen
daz der tugenthafte man
nie deheinen schaden gewan
weder von manne noch von wîbe.
wan als ich schreip unde schrîbe,
swaz man im zunrehte tuot
ist im niht schade, ez ist im guot.
lîhte sprichet etlîch man:
< man mac mir wol schaden dar an,
swenne man mir unreht tuot,
daz ich die tugent lâz ûzem muot
und wirde untugenthaft,
sô bin ich worden schadehaft.
untugent nimt mir gotes rîche,
daz schadet mir sicherlîche.>
sô sprich ich, ich hân niht gesehen
daz ez iemen vrumen sî geschehen,
wan sô wær tugent ân stætekeit,
ob si vertribe liep od leit.
niemen mac haben die kraft
daz er mache daz ein tugenthaft
man müge lâzen sîne tugent
weder an alter noch an jugent.
nimt man im sîn guot,
man rüert niht tugenthaftes muot.
nimt man im sînen gewin,
sô rüert man doch niht sînen sin.
sîn tugent und sîn manheit
mac im vür die wârheit
niemen wan er selbe nemen,
daz ist lîhte ze vernemen:
wan swaz innerthalben ist
entwîcht dem ûzern deheine vrist.
der schât mir, merket irz mit sin,
der mir dâ nimt daz ich dâ bin.
bin ich ein tugenthafter man,
ich mac mir schaden wol dar an
daz ich werde ein boesewiht:
mich mac ein ander boesern niht.
sô ist daz wâr daz man seit
daz niemen wan im selben scheit:
ich meine ez an dem wâren schaden,
dâ mac einr dem andern niht geschaden.
ich enschade deheinem man,
sîn untugent helfe mir dar an.
ist daz er untugende hât,
man schadet im mit lîhter tât:
ist der mûre nâhe der grabe,
si rîset von ir selben abe.
daz ditz allez müge sîn,
deist uns an îob worden schîn:
wan swaz der vâlant wider in
tet, daz tet er ûf den gewin
daz er in wolt zuntugenden bringen.
dar an moht im niht gelingen,
wan swes im got verhengen wolde,
daz enphieng er als er solde.
nu sehet ir daz dem tugenthaft
mac geschaden niemens kraft
noch stiuvels list: daz ist wâr,
swer im schât, hât den schaden gar.
swerz mit kleinem sinne ersuoht,
der ein hât schaden der schaden tuot.
daz muget ir merken an kâyn,
der sluoc âbeln durch unsin
unde schât im selben gar,
wan âbel der kom dar
dâ er harte gerne ist.
nu merket vür dise vrist
ob wir mugen vor gotes geriht
sprechen daz uns irret iht
daz wir nien haben reht getân,
sît uns niemen schaden kan
und sît îob niht enwirret,
wan in der niht hât geirret
der sich sîn sô genôte vleiz
und der sô vil kan unde weiz
daz er boeser liste hât
mêre dan alle vische grât.
sît îob ungewarnet was,
wan er enhôrte noch enlas
die niuwen ê noch die alten,
wie mag uns iemen gewalten
daz wir lân tugent unde got?
wan wir haben sîn gebot
beidiu in niwer und alter schrift:
wir mugen uns bereden niht.
uns enbezzert dehein lêre,
wir envolgen der untugent sêre.
nu weiz ich daz niht helfen kan
dem untugenthaften man,
ern habe danne die site
daz er selbe ringe dermite
und daz er im selbe helfen welle,
sô hilft im unser herre snelle,
als wir von magdalênen lesen
diu lange in sünden was gewesen.
swer im selben hilfet niht,
der blîbet gar ein boesewiht.
daz stêt von jûdas geschriben,
der in sînn sünden ist beliben.
phârâô wart dicke versuoht
und wolt niht weichen sînen muot.
ninivê wart bekêrt zehant,
dô man ir jônam het gesant.
nu habt ir daz der tugenthaft
mac nimmer werden schadehaft,
und swer ist untugende vol,
daz man dem niht mac helfen wol.
noch wil ich iu des bilde geben
im alten und im niuwen leben.
waz half israhêle daz,
daz si wurdn gemeistert baz
danne deheiner slahte liute?
daz ist ouch geschriben hiute
daz in got gap swaz si wolden
und tâten daz si niene solden,
wan si macheten in apgot
wider gotes und moyses gebot.
waz war den drin kinden dô,
sydrâch, mysâch und abednagô,
daz si wâren âne meisterschaft
sô lange in der heidenschaft?
uns beret niht unser jugent,
sît diu kint von der tugent
niemen brâht in ir kintheit
weder mit liebe noch mit leit.
waz half jûdam daz in krist
sô wol handelt zaller vrist?
er wolt sîn herze niht weichen
durch kristes lêr noch durch sîn zeichen,
daz er die untugende wolde lâzen:
er was ein boesewiht verwâzen.
waz war paulô der nie gesach
krist in dirre werlde? wan er zebrach,
sît erz enphienc, nie sîn gebot:
dâ von ist er hiut bî got.
waz war im daz er kumber leit,
sît er entran dem êwegen leit?
waz war lazarô sîn armuot,
waz half dem rîchen sîn guot?
rîchtuom, armuot irrt uns niht,
welle wir tuon guotes iht:
wan lazarus hât daz êwege rîche,
sô brinnet der rîche sicherlîche.
waz wirret eim manne vancnuss,
sît dânjêl nien war der lâcus?
was er guot in der heidenschaft,
uns wirret niemens boes hêrschaft.
diu wîp lâzent uns genesen,
wert sich jôseph als wir lesen.
dem guoten wirret deheiniu nôt,
sît âbel niene war der tôt.
swaz uns tuot schaden ode schant,
daz ist untugende genant.
dâ von mac dehein geschiht
dem guoten man geschaden niht,
wan untugent diu dâ schaden tuot,
diu hûset niht in sînem muot.
sît dem guoten manne niht enscheit,
sô mac er wol hân sicherheit.
swer zallen zîten sicher ist,
den dunket kurz ein langiu vrist:
swer zallen zîten vürhten muoz,
der wirt nimmer ane muoz.
in dunket lanc ein kurziu stunde,
daz macht untugent unde sunde.
sô wizzt daz der untugenthaft
muoz durch nôt sîn zagehaft:
sô muoz sîn küene der guote man,
sît im niht geschaden kan.
der guot man vürhtet niwan got,
daz er baz leiste sîn gebot.
der guot und der übel sicherlîch,
die vürhtent got ungelîch.
der übel vürhtet gotes geriht.
des tuot der guot sô harte niht,
wan er wirt dâ gekroenet,
sô wirt der übel dâ gehoenet.
einer vürht daz er enphâhen sol,
der ander daz erz schiuhe wol.
der guoten vorhte ist von minne
gesuozt, des sint si worden inne:
der übelen vorhte ist über al
getempert mit bitterre gall
der guoten vorht kumt von tugent,
sô kumt der übeln von untugent.
der guoten vorht hât sicherheit,
der übeln vorht hât müe und leit.
der übel man vürhtet aller slaht,
der guot vürht niht wan gotes kraft.
zwiu solde ein guot man
dehein dinc vürhten? wan
ich zeigte daz dehein geschiht
dem guoten manne wirret niht.
ist daz er niht hât guot,
sô ist doch rîche sîn muot.
sô schînet ouch sîn tugent baz,
ob er sich hüetet, wizzet daz.
wan swer schiuhet boesen gwin
in sîner armuot, er hât den sin
daz ez im wære lîht unmære,
ob er ein rîcher man wære.
ein guot man sol ouch vürhten niht
swaz im von siehtuome geschiht:
wan wirt der man ungesunt,
sîn muot wirt zuo der selben stunt
gesunder, wan er dultic ist,
swaz im geschiht zaller vrist.
dem guoten man ist siechtuom guot,
wan dâ von kreftigt sich sîn muot.
dehein guot man vürhten sol,
daz getar ich râten wol,
daz in iemen müge vertrîben:
wan bî im muoz belîben
daz er aller liebest hât.
swer sîn tugent niht verlât,
der ist dâ heime zaller zît,
swie verre halt sîn hûs lît.
hât er niht tugent unde guot
und hüfscheit in sînem muot,
wær er dâ heime zaller vrist,
wizzet daz er doch vertriben ist.
ein guot man mac vürhten niht
vancnüsse, ob si im geschiht.
ob man in væht, waz wirret daz?
im ist doch in sîm muote baz
danne eim übelen manne sî.
swâ er ist und ouch swî
er sînen willen müge hân,
er ist der unsælde untertân:
der guot ist sælic zaller vrist.
waz wirret ob er gevangen ist?
wan er hât in sînem muote
von tugenden und von guote
swaz er in der werlde wil:
er hât kurzwîle vil.
ist sîn karker niht ze schône,
sô hât sîn muot gezierde krône.
sît sîn hûs innerthalben ist
schoene, waz wirret daz zer vrist,
ob sîn karkære ist schoene niht?
wan swer in sînem herzen siht
der tugende lieht, dem ist unmære,
ist dan vinster sîn karkære.
nu sprichet lîhte ein man
der niht enweiz waz tugent kan
dem guoten manne guotes geben,
er sprichet:< wie möht iemen leben
ân vorht, swenn manz im tuon wil?>
swer daz spricht, der hât niht vil
versuocht waz tugent phleget ze geben,
swer nâch ir site wolde leben.
swie ich ez niht versuochet hân,
sô weiz ich doch wol, swelich man
reht ist unde tugenthaft,
daz er sâ des tôdes kraft
niht ze harte vürhten sol.
dâ bî sult ir merken wol,
sît er niht vürhten sol den tôt,
wie er sol vürhten ander nôt.
sô sprichestu:< lîht sô sleht man in.>
waz dar umbe? er hât den sin
daz er weiz daz er sterben muoz.
wan daz ist der werlde gruoz,
daz si uns enphæht mit nôt
und gît uns urloup mit dem tôt.
dar in ein ander tôt bringen sol,
dar bringet in ouch diser wol.
swie er stirbt, der guote man,
wizzt daz er gewinnet dran.
du sprichest ze den selben stunden:
< man sleht im mange tiefe wunden.>
sô sprich ich, swer dâ ist erslagen,
er mac alsô lützel klagen
vierzec wunden alsô viere,
wand man stirbet alsô schiere
von einer wunden sô von zehen,
daz hab wir dicke wol gesehen.
kumt aver im schierer der tôt,
sô ist er schierer ûz der nôt.
sô sprichestu:< man begrebt in niht.>
waz dar umbe, ob daz geschiht?
den ein stein decken sol,
den decket der himel harte wol.
ob man in niht begraben wil,
daz wirret den lebendigen vil:
der lîp enphindet deheiner nôt,
sô der man nâch lîbe ist tôt.
wirfet man in hin, ez wirrt im niht,
unde ob daz lîhte geschiht
daz man in brennt, waz wirret daz?
im enwirt weder wirs noch baz,
hât ot erz erworven niht
ze got, daz im alsô geschiht.
wâ von sol ein guoter man
vürhten daz er sterbe? wan
wizzet daz, daz im der tôt
hilfet ûz vil grôzer nôt.
swaz der herre gît dem kneht,
er solz behalten, daz ist reht,
und solz im geben swennerz wil.
wir leben lützel oder vil,
ein ieglîch man doch tôt lît.
dem guoten ist als liep enzît,
daz er sterbe: im wirt halt baz,
ob er dar schier kumt, wizzet daz.
swelich man kumt her in,
er sol haben wol den sin
daz ez in dunk reht unde wol
daz er ouch ûz varen sol.
man vert umbe gar die vrist
die man in der werlde ist,
aver man sol wizzen, swenne
man stirbt, sô vert man heim denne
er solz dar umbe vürhten niht
ze hart, daz im wê geschiht,
wan in diu zît vergêt vil drât,
ist daz er grôzen siechtuom hât.
ob aver sîn siechtuom kleine ist,
sô vertreit erz wol die vrist.
eintweder er den siechtuom lât,
ode der siechtuom von im gât.
man sol den siechtuom vürhten wol
der einn man niht lâzen sol
und den der man niht enlât,
swenner in erwischet hât,
und der doch ist sô grôz
daz im deheiner ist genôz,
den sol man vürhten zaller stunt:
man vindet in in der helle grunt.
ein man sol erahten niht
wie lange im ze leben geschiht:
er sol halt erahten daz,
wie er lebe, er tuot baz.
ein ieglîch man hât wol den sin
daz er weiz, er muoz dâ hin,
swaz er tuot, übel ode guot:
doch vert der baz der rehte tuot.
er sol den tôt niht vürhten hart:
er sol ervürhten mêr die vart
dier nâch dem tôde varen sol,
hât er hie niht gelebet wol.
er sol ouch dar ûf ahten niht,
wâ er sterbe: swâ im geschiht
ze gelten sîn schult, ez ist guot.
er sol bereiten sînen muot
daz er müge gelten wol,
swâ er ist; wan er sol
gelten daz im ist gegeben.
swâ der man mac geleben,
dâ mac er ouch sterben wol,
tuot er daz er tuon sol.
der wec in allen landen ist,
der hin ze got vert zaller vrist.
der wec in allen landen lît,
der hin ze hell vert zaller zît.
swâ der man sterben sol,
dâ stirbet er übel ode wol.
swâ er stirbet, er wirt zehant
ze ruowe od zunruowe gesant.
doch sprichet dicke ein man
der vürbaz niht verstên kan:
< ob ich dâ heime stirbe niht,
lîht daz mir niht geschiht
sô grôziu êr ze mînem tôt
als reht wære, deist ein nôt.>
ich sagiu daz ein guot man
der sol ahten niht dar an,
wan swie er kumt hin ze got,
er ist geêrt von sîme gebot.
aver die gar ir tage sint
an ir hôhverte gewesen blint,
die suln zem tôde niht gesehen
waz in dâ von müge geschehen.
wâ von suln si ahten daz,
daz man si êr zem tôde baz
danne man einn andern man tuo?
wan daz gehoeret ouch dâ zuo.
si suln ir grap machen schône,
wan si hânt niht gezierde krône:
ob si selben sint gemeine,
sô sint ûz erwelt ir steine.
der machet im dicke hôhez grap,
der selbe varen muoz hin ap.
der ist lîht in der helle grunt,
des grap hôh ist ze dirre stunt.
des grap hie vil liehtes hât,
lîht in der vinster umbe gât.
des grap hie nu nider ist,
der ist lîht hôh ze dirre vrist.
dem tôten mac gewerren niht
swaz im an sînem lîbe geschiht,
hât er unsers herren hulde
niht verworht von sîner schulde.
ob er sîn hulde niht enhât,
sô hilfet in lützel daz man stât
mit gedrange umb daz grab,
swenn man in læt vallen drab.
die êre die man im danne tuot
und di er minnete durch übermuot
ê danner tôt wære,
die sint im danne vil unmære.
dâ von wil ich einn rât geben,
daz ein man in sînem leben
werve daz er hôhe gê,
swiez halt umb sîn grap stê.
ob sîn grap niht liehtes hât,
des mac werden guot rât,
et daz er daz selbe tuo
daz er dem liehte kome zuo.
im sol werven sîn gedanc,
sîn rede, sîn werc daz gedranc
der engel; daz kumt im baz
denne der vriunde, wizzet daz.
der vriunt liez dicke in der gruob
den der engel hôh erhuob.
die vriunde müezn in lân belîben:
sô mag ich daz vür wâr geschrîben
daz er zeiner iegelîchen vrist
bî den heilegen engeln ist.
hie wil ich einen rât geben,
swes vriunt nimêre mac geleben,
daz erz klage mæzeclîchen
und lâz in varn güetlîchen.
wan swaz wir inder vriunde hân,
habe wir sô daz wirs müezen lân,
und lâzens sô daz wirs gewinnen.
swer daz erahten kan mit sinnen,
man sol durch vriunde leit hân,
doch sol daz leit sîn sô getân
daz wir im erlouben ê
dannez uns. im ist ze wê,
dem sîn leit erlouben sol,
im mac nimmer geschehen wol.
derz nâch reht vernemen wil,
wir tuon uns mêre unrehtes vil
danne uns der tôt müge geben,
swenn er uns nimt eins vriundes leben,
wan wir benemen uns vriunde vil.
swen ich mir niht machen wil
ze vriunde, den hân ich mir benomen,
ob ir mir rehte habt vernomen.
swer sînen roc hât verlorn,
der lâze im niht wesen zorn,
ern werve umb einn andern drât:
wan ob er danne nacket gât
durch sîner verlüste leit,
der hât den roc ze sêre gekleit.
alsô sol man haben den rât,
swer einen vriunt verlorn hât,
daz er nâch einem werven sol
der im kome reht unde wol.
ich wil iu sagen daz ich wil
daz man sîn vriunt niht klage vil,
doch sol man niht ân klage lân
sîne vriunt von hinne gân.
die guotn sol man verklagen schier:
wan ir sult gelouben mier
daz si sint verre gerner dort.
dâ von kumt ân grôze vorht
ein guoter man ze sînem tôt,
wan dâ hât ende sîn nôt.
der übel man sol sîn gekleit:
zem tôde beginnet sîn leit.
swie ich daz gesprochen hân,
daz man schier lâz sîn vriunde gân,
man solz alsô verstên niht,
swelhem man lîht dâz geschiht
daz er sînn vriunt verlorn hât,
daz er habe sô toerschen rât
daz er zehant var unde spil:
wan tæt er daz, des wær ze vil.
er mac die bluomen lâzen sîn
ein wîle, deist der rât mîn:
im stêt niht wol der bluomen kranz.
er sol ouch mîden gern den tanz,
den buhurt und daz seitespil,
daz ist daz ich râten wil.
swelch man sîn wîp verlorn hât,
ob er danne zehant gât
und nimt ein ander, wie stêt daz?
ez wære ein jâr gemiten baz.
daz selbe ein wîp wizzen sol,
daz si niht entuot ze wol,
swelhiu nimt vor einem jâr
man: ez stêt ir übel gar.
ez ist ouch geschriben wol
an der phaht ob manz tuon sol.
dâ ist ez alsô geschriben,
swelich wîp niht ist beliben
ein jâr ân man, daz ir lîp
ân guoten namen dan belîp.
si sol ir mannes guotes haben niht,
ob ir diu unzuht geschiht.
dâ bî sult ir merken wol,
sît man sich behüeten sol
ein jâr vor êlîcher hîrât,
daz ez dan gar übel stât,
ob man eins vinstern winkels muot
und ân hîrât dâ iht getuot.
swenn man in der vinster lît,
sô spricht man lîhte zuo der zît:
< niemen mac mich nu gesehen.
waz möhte mir dâ von geschehen,
swaz ich tuon, sît niemen ist
derz wizzen müge ze dirre vrist?>
nu sage, weistuz selbe niht?
ôwê, wê dem dem daz geschiht,
daz er den geziuc vür niht hât,
der im doch sô nâhen stât!
ein dinc sol man gelouben wol,
daz diu zît noch komen sol
daz ein ieglîcher erziugen muoz
sîn missetât, swenn er ze buoz
vür den rihter komen sol
derz allez kan erkennen wol.
ich hân geseit daz ich niht wil
daz man sîn vriunt klage vil,
wan man sol in dar nâch gewinnen.
derz wol erahten kan mit sinnen,
daz sol sîn alsô vernomen,
swenn wir in ene werlde komen,
sô sehe wir unser vriunde gar,
daz geloubet wol vür wâr.
ich bin gevrâget dicke vil
des daz ich iu hie sagen wil,
ob man sîne vriunde erkenne
dâ ze himel etewenne.
daz möht ein ieglîch wîse man,
der dernâch gedenken kan,
von im selben wizzen wol
daz man si dort erkennen sol.
ob man si dort niht erkant,
sô wær gebrest dâ ze hant
dâ niht gebrestes wesen mac.
dâ immer schînt der liehte tac,
wie möht sich dâ verbergen iht,
des ein man erkante niht?
wir hieten gebrestes vil,
vür wâr ich iu daz sagen wil,
ob wir uns dâ erkanten niht.
wizzet daz dâ niht geschiht
dehein gebrest an sælikeit.
ouch wizzet vür die wârheit
daz man dort vil wundern wol
sînen vriunt erkennen sol.
ir sult gelouben wol vür wâr
daz wir ouch die erkennen gar
die wir nie haben gesehen,
daz sol uns ze vreude geschehen.
wie solt ein man erkennen niht
die andern gar, der den gesiht
und der den erkennen sol
der aller slaht erkennet wol?
an im sule wir ersehen
und erkennen und erspehen
allez daz in der werlde ist,
daz siht man an im zaller vrist.
swaz ie wart ode werden sol,
daz siht man an im wol.
ich wil sîn âne zwîvel jehen,
swaz uns nütze wirt ze sehen,
daz siht man an im gar,
swer ûz dirre werlt kumt dar.
hie hât ein end diu vierde lêre:
man sol mir noch vernemen mêre.
mich dunket, ich hab ein lange zît
geseit waz vreude tugent gît
und daz der tugenthafte man
nie dehein unsælde gewan.
ich zeigt daz er sol vürhten niht
swaz im zungelücke geschiht.
nu wil ich iu zeigen vür baz
wie die tugende vüegent daz,
daz man ze himel komen sol.
sô hân ich danne gezeiget wol
daz niht sô nütz sô tugent ist,
swer ir volget zaller vrist.
ez sint zweier slahte guot
und zweier slahte übel, swer sîn tuot
war; daz vümfte bereitschaft ist
und geziuc des übelen zaller vrist.
daz êrste heizet oberstez guot,
wan ez niht wan rehte tuot:
daz ist unser herre got.
sîn wille unde sîn gebot
ist daz man rehte tuo,
swer im wil komen zuo.
von reht got alsô heizen sol,
wan ir sult daz glouben wol
daz von dem oberisten guot
kumt swaz man rehtes tuot.
daz ander heizet guot gar,
daz sint die tugende, daz ist wâr.
gar guot ich si da von heizen wil,
wan von den tugenden koment vil
hin ze dem oberisten guot:
wan swer nâch den tugenden tuot,
wizzet daz er komen sol
zem oberisten guote wol.
daz êrste übel der tiuvel ist,
wan von dem kumt zaller vrist
swaz übels in der werlde geschiht;
dâ ist er âne teil niht.
den muge wir heizen wol
daz niderst übel, wan er sol
durch sînen grôzen übermuot
und daz ez daz oberist guot
wil, wesen zaller vrist
niderre dan dehein übel ist.
daz ander übel, daz ist wâr,
daz ist der untugende schar.
die heiz ich gar übel von reht,
wan si machent den wec sleht
unz dâ daz niderst übel lît:
dar bringent si uns zaller zît.
daz vümfte ist übel unde guot,
als mich bewîset mîn muot.
ich mein diu sehs dinc, adel, maht,
gelust, name, rîchtuom, hêrschaft.
si sint gerlîch guot niht,
wan ez eim übeln manne geschiht
daz er si hât, daz ist wâr.
sô sint si ouch niht übel gar,
wan si hât dicke ein wol gemuot.
sô sint si übel unde guot:
mich dunkt, swaz wirrt und hilfet wol,
übel und guot heizen sol.
daz hân ich an den sehs dingen
gezeiget, daz dâvon muoz gelingen
den guoten und den übeln niht,
wan in dâ von leit geschiht.
sô sint si übel unde guot
dar nâch und ist des mannes muot
der mehtic ist unde rîche,
daz geloubet sicherlîche.
swer sîn rehte war tuot,
der gelust ist selten guot,
wan er in dem lîbe ist
und ziuht zundingen zaller vrist.
ob aver irz welt sô vernemen
daz ir gelust woldet nemen
vür den willn, sô wær er guot
dar nâch und wær des mannes muot.
man solz alsô vernemen niht,
wan der gelust ist enwiht
und bezzert doch dicke einen man,
der wol derwider strîten kan.
des nidersten übels bereitschaft
sint diu sehs. er hât die kraft
daz er dermit ziuhet zaller zît
den übelen dâ er selbe lît.
wie allez daz geschehen sol,
daz wil ich sagen, merketz wol.
mir seit mîn sin und ouch mîn muot,
swaz hin zem oberisten guot
reichen sol, daz muoz vür wâr
wesen ûz erwelt gar.
diu stiege diu dar reichen sol,
diu sol gemacht sîn harte wol.
die steine die man dar in tuot,
die suln sîn gerlîchen guot.
die stafel suln ganz wesen,
dar zuo sol man guot steine erlesen.
die tugende müezen sîn diu stiege.
ob iemen dunket daz ich liege,
der sage waz sî gerlîch guot.
wan ob er danne daz getuot,
sô muoz er sagen wol vür wâr
daz die tugende guot sint gar,
wan niht anders zer werlde ist
daz gar sî guot zaller vrist.
sô mac ouch niht gereichen baz
zem obersten guote, wizzet daz.
daz swære daz muoz ziehen nider
und kumt von sîner kraft niht wider.
daz übel erreichet niht daz guot
daz anderswâ hât sînen muot.
daz ringe ziuht hô zaller vrist.
ein guot bî dem andern ist,
sô ist ouch reht daz zaller zît
ein übel bî dem andern lît.
nu habet ir vernomen wol
von wiu ein man machen sol
die stiege diu zem obersten guot
komen müge. swer hât den muot
daz er dar ûf komen wil,
der muoz gedenken harte vil
wier die stiege machen sol,
daz er dar ûf stîge wol.
ein ieglich staphel muoz sîn
ganz von einer tugent, deist mîn
wille unde ouch mîn rât.
swenn man dar ûf danne gât,
sô mac man varn sicherlîchen:
doch sol man varn stætelîchen.
swer die stiege machen wil,
der sol sich des ouch vlîzen vil
daz die untugende komen niht
dar zuo: wan ob daz geschiht,
sô nemt daz in iuren muot,
daz si zem oberisten guot
nimmer wol gereichen mac.
jâ sol diu naht und der tac
nimmer in ein ander komen.
ich enhânz ouch nie vernomen
daz ez tac wær umb mitte naht:
wan diu vinster hiet die maht
daz si schînen möhte wol,
daz doch niht wesen sol.
sam mac diu tugent, daz ist wâr,
mit der untugent schar
niht ensamt wesen wol.
swer die stiege machen sol
diu hin zem oberisten guot
reiche, der habe sô reinen muot
daz ez sî unschoene niht,
swaz man in der stiege siht.
swaz man in die stiege tuot,
sol gar sîn lûter unde guot.
nu habt ir vernomen wol
welich stiege varn sol
hin zem oberisten guot.
nu gert ze sagen mîn muot
welch stiege var zaller vrist
dâ daz niderst übel ist.
ez muoz ein stiege varen dar
diu von übelen dingen gar
geworht sî, diu vert dâ hin.
swers machet, der hât boesen gwin.
sîn lôn wirt nôt unde leit,
daz er enphæht vür sîn arbeit.
swaz man mit untugenden tuot,
daz mac nimmer werden guot.
sô geloubet wol vür wâr
daz untugent ist übel gar.
anders ist niht gar unguot
in deheines mannes muot
ân untugent diu zaller vrist
vil gerlîchen übel ist.
sô vert si von reht zaller zît
dâ daz niderst übel lît.
man würket in alter und in jugent
ein stiege ûz der untugent,
diu hât in dirre werlde ein ort
und daz ander hât si dort.
die staffel sint gemachet gar
von untugenden, daz ist wâr.
ein iegelîch untugent hât
von des nidersten übels rât.
die staffel sint nider gekêrt,
wan ir iegelîcher gert,
swer drûf trete, daz er valle nider
unde kome ouch nimmer wider.
ir sult wizzen, swelich man
sich dervor niht hüeten kan,
daz er kumt in kurzer zît
dâ daz niderst übel lît,
wan der man slîfen muoz
der ûf die stiege setzt den vuoz.
man slîfet drabe zaller stunt
von hinne in der helle grunt.
ôwê wie snelle man komen mac
dâ nimmer schînt der liehte tac!
man kumt ze himel sô lîhte niht.
mich dunkt daz ez dâ von geschiht
daz daz swære schierre vellet nider
dannez müge stîgen wider.
den man machent swær sîn sunde,
daz er vellet lîhte zaller stunde.
wil er zem oberisten guot
stîgen, er muoz stæten muot
hân: er muoz mit müe dar,
daz geloubet wol vür wâr.
doch ist diu müe gar ein niht,
ob uns ze komen dar geschiht.
jâ ist reht daz der vehten sol
dem dâ geschehen sol sô wol.
ich hân iu nu genuoc geseit
von zwein stiegn. diu eine treit
uns hin zem oberisten guot,
sô wizzet daz diu ander muot
uns ze leiten zaller vrist
dâ daz niderst übel ist.
diu eine ist von tugenden gar,
diu ander von untugenden, daz ist wâr.
dâ von ist gar nâch mînem muot
diu untugent übel, diu tugent guot.
nu sage ich iu waz zaller vrist
beidiu guot und ouch übel ist.
guot und übel heizet wol
daz uns werren unde helfen sol.
des tiuvels haken tuont daz,
wan dem wirt gelônet baz
der sich sô habet zaller vrist
daz er niht gezogen ist
von den haken dar dâ lît
daz niderst übel zaller zît.
swer aver sich dar ziehen lât,
wizzet daz er gebiten hât
der haken durch unsælikeit:
si ziehent in ze grôzem leit.
die haken sint rîchtuom, maht,
adel, name, gelust, hêrschaft.
wizzet daz von den sehs dingen
mag einem tôren misselingen.
si ziehent in vil lîhte dar
dâ er wirt geschendet gar.
dâ von sint si bereitschaft
des nidersten übels. er hât die kraft
daz er dâ mit ziuhet einen man,
der sich niht behüeten kan,
dar er niht varn solde,
ob er rehte varn wolde.
swenn ein guot man varn wil
ûf die stiege diu von vil
tugenden gemachet ist,
die haken sint dâ zaller vrist
und wellent in ziehen wider,
daz er zer andern stiege valle nider.
swer ze der milte und zer diumuot
stîgen wil, hêrschaft unde guot
ziehent in snelle wider:
sô muoz er zer erge nider
vallen und ze der übermuot.
swer milt wil sîn, dem spricht daz guot:
< du wilt werden gar ein wiht.
ein man ist âne guot ze niht.>
swer diumüete ist, dem spricht hêrschaft:
< dune hâst deheines herren kraft.
du möhtest dich schamen hart,>
und bringet in in die hôchvart.
swer wirt hôchvertic durch sîn êre,
den vellet sîn êre ze sêre.
swer wil zer dritten staffel komen,
daz hân ich ouch wol vernomen
daz in adel ziuhet dan,
wan ir sult wizzen, swelich man
gedenket wie edel er sî,
er gewinnet einen nît dâ bî
daz einem andern man sî baz
denn im erboten, wizzet daz.
alsô ziuht in zaller zît
adel von liebe hin zem nît.
der kan sich boeslîch versinnen,
der daz nîdet daz er solde minnen.
swer zer vierden staffel komen ist,
den schündet sîn maht zaller vrist
daz er niemen vertragen sol
und ziuht in alsô harte wol
von der senfte hin zem zorn,
sô hât er den strît verlorn.
swenner vürbaz treten wil
hin zem reht, sô schadet im vil
sîn gelust: swer wil gân
nâch gelust, muoz daz reht lân.
der gelust machet harte sleht
den wec vom reht zem unreht.
swer zer wârheit komen mac,
der hüete sich vor des ruomes slac,
wan ist er ein genanter man
unde vrewet sich dar an,
der lât gern liegen zaller zît,
daz man von im sage wît.
er muoz sich von der wârheit
zer lüge seln und zem meineit,
wan im hebt unhôh ob er liege.
alsô ziuht in von der stiege
der tugent sîn name wider,
daz er zer andern stiege nider
valle. des ist er vil gemeit,
der doch niht kumt ûz dem leit:
daz niderst übel mein ich dermite.
wan der hât sô seltsæne site
daz er der liute unsælikeit
sich vreut und hât doch selbe leit.
lîhte daz er wænet daz
im geschehe dervon baz,
ob uns ouch allen geschiht
übel unde guotes niht.
er triuget sich vast dar an:
ist bî im ein brinnunder man,
er brinnet niht dar umbe min.
swenn ir ie mêre ist dar inn,
sô wæn ich daz daz viuwer ist
mêrer zuo der selben vrist.
swer grôziu viuwer haben wil,
der leit dar in holzes vil.
dar umbe sol dehein man,
der dehein dinc erahten kan,
sprechen:< swâ ich varn sol,
dâ vinde ich gesellschaft wol,>
wan er dar an niht gewinnet,
der mit vil liuten brinnet.
im wirt dar umbe niht baz,
ir sult mir wol gelouben daz.
swenner d'andern slahen siht,
daz nimt im sîne nôt niht.
sîner vorhten wirt halt mêre,
swenn man die andern martert sêre.
mit reht hân ich gezeiget wol
daz niemen gelouben sol
daz uns untugent und übermuot
bringe zem oberisten guot,
wan ez muoz guot wesen gar
daz uns von reht sol bringen dar.
ich zeigte ouch mit schoenem reht
daz uns den wec niht machet sleht
hin ze helle zaller stunde
niwan untugent unde sunde.
swerz rehte niht vernemen kan,
dem wil ichz anders zeigen, wan
ich wil daz iegelîcher habe daz
daz er mac verstên baz.
ir sult wizzen ze dirre vrist,
swer ze himel komen ist,
der muoste ûf der tugende stiege.
swen des dunket daz ich liege,
der zeige wer ie koeme dar,
ern wære tugenthafte gar.
ob er mirz niht zeigen kan,
sô geloube der selbe man
daz man in alter und in jugent
mac dar niht komen âne tugent.
von wiu kom abrahâm dar?
durch sîn gehôrsam, daz ist wâr.
moyses durch sîn diumuot
kom zem oberisten guot.
îob durch sîn gedultikeit.
finêes, wan im was leit
daz man zebrach gotes gebot.
von wiu kom îsââc ze got?
von sîner kiusche, daz ist wâr.
von wiu kom jâcob dar?
durch sîn einvalt. durch reinikeit
wart ouch ênoch dar beleit.
jôseph der galt vür übel guot
und kom zem oberisten guot.
seht, die sint alle komen dar
niht durch eine tugent, daz ist wâr,
doch erschein ein iegelîcher baz
an der tugent, wizzet daz,
die ich iu vor genant hân.
swer aver wil ze himel gân,
der muoz die tugende haben gar,
daz geloubet wol vür wâr:
er muoz si hân gemeinlîche,
mag ers ouch niht hân genzlîche.
ein ieglîch man tugenthaft
hât an einer tugent groezer kraft
dan an der andern: daz geschiht
dâ von daz wir mugen niht
die tugent hân volleclîchen.
wer mac sich hin ze got gelîchen
der die tugent hât vil gar
und volleclîchen? daz ist wâr,
er hete groezer gehôrsam
dan der gehôrsame abrahâm.
er hete ouch groezer diumuot
danne moyses, der guot.
er was kiuscher dan îsâc:
jâcobs einvalte an im lac.
sô wizzet vür die wârheit,
er hete groezer dultikeit
dan îob. jôseph galt nie baz
den vînden dann er, wizzet daz.
sît er die tugende alle hât,
sô wizzet ouch, swer ze im gât,
der muoz vil tugende hân.
swer hin ze helle welle gân,
der sol sîn untugenthaft.
die untugende habent wol die kraft
daz si in dar bringent harte wol
dar ein guot man niht varn sol.
wer kom ie in der helle grunt
niwan durch untugent und durch sunt?
nu sage, war umbe kom dar in
nemrôt und ouch kâyn
niwan durch übel und durch sunde?
swer übel tuot zaller stunde,
dem sol von rehte übel geschehen.
wir haben ez ouch dicke gesehen
daz in unsælde ofte geschiht
und bezzern uns dervon niht.
wir wænen durch rîchtuom und durch guot
stîgen zem oberisten guot.
wir wænen daz uns gebe kraft
hêrschaft, adel, name, maht,
daz wir komen hin ze got.
wir machen ûz uns selben spot:
ir sult gelouben wol vür wâr
daz wir sîn betrogen gar.
nêrô læg ze dirre stunde
niht in der helle grunde,
ob sîn rîchtuom und sîn hêrschaft
im möhten geben solhe kraft
daz er möhte ûz komen.
ern wirt sô niht ûz genomen:
wan swer gæb ze dirre vrist
swaz guotes in der werlde ist,
der tiuvel gæbe ein sêle niht
her ûz, diu im ze hân geschiht.
dar umbe sol dehein man
an sînem rîchtuom trôst hân.
ich hân gehôrt grôz nerrischeit,
daz ein man hât geseit:
< ich mac wol tuon swaz ich wil,
wan ich hân guotes alsô vil
daz ich ledege mîne sunde
mit mîme almuosen zaller stunde.>
swer dar ûf sünden wil,
sîn almuosen hilfet in niht vil:
got der læt sîn geriht
durch sînes guotes willen niht.
jâ ist gar in gotes hant
beidiu himel unde lant:
er bedarf sîns guotes niht.
zwiu lieze er danne sîn geriht?
ern tuot ez niht, weiz got, nein er:
er ist niht einer der rihtær
daz er daz unreht mach ze reht
weder durch herren noch durch kneht.
er entuot durch niemens guot
anders dann er von rehte tuot.
idoch sult ir wizzen wol
daz man durch got geben sol.
man sol aver mit den gedingen
niht volgen boesen dingen,
daz manz ze got erkoufen wil
daz man begê unrehtes vil.
wan dâ mit tuo wir diu glîche,
sam got niht sî genuoc rîche,
und daz der habe niht
derz allez gît, swaz uns geschiht
in dirre werld ze vreuden hân.
hie wil ich iuch wizzen lân
daz der rîchst der inder leben
mac, der mac nimmer gegeben,
ez enmüge wol alsô vil
ein arm man geben, ob er wil,
ich meine daz im wirt alse guot:
wan got siht niwan an den muot.
swer zehen tûsent marc hât,
ob er tûsent durch got lât,
sô hât getân dan alsô vil
der einen phenninc geben wil
von zehen phenningen die er hât,
wan er den zehenden ouch verlât.
swer nâch sîner maht tuot,
got der hât ez wol vür guot.
swaz der arm gît und der rîche,
deist im von bêden liep gelîche.
gebent siz mit reinem muot,
sô dunkt in einz undz ander guot.
ir sult wizzen daz ein man
der nie dehein guot gewan,
der mac geben die werlde gar
durch got, daz geloubt vür wâr.
swaz man mit dem willen lât,
wizzet daz manz gegeben hât,
sam manz gæbe ûz der kamer sîn,
daz macht got mit dem bilde schîn.
dô der künic salomôn
gotes hûs machet, dâ het sîn lôn
ein arm wîp groezer danne er,
wan si gap mit ir willen mêr.
seht, dâ wurden widerweget
tûsent marc die man leget
wider einn phenninc: der rîche
gap vil, doch wart im gelîche
daz arm wîp mit ir gâbe kleine,
wan ir herze was vil reine.
unser herre siht ze dem muote
baz dan ze deheinem guote.
ir sult wizzen daz got gît
dem guot, dem armuot zaller zît;
dâ von er niht enkelten lât
einn man, ob er niht guotes hât,
und machet daz dem hilft sîn muot
gelîche alsam disem sîn guot.
ir sult wizzen daz der vischære
sô hôhe niht gestigen wære,
ob man durch rîchtuom dar solt komen.
wan wâ hiet er sô vil genomen
daz er möht koufen daz rîche
dem dehein rîche ist gelîche?
möht ez koufen dehein man,
sô möhtz der keiser julîân
ouch hân gekouft, der zaller stunde
brinnet in der helle grunde.
hie bî muget ir wizzen wol
daz sich niemen troesten sol
und daz niemen sol gedingen
daz in sîn rîchtuom müge bringen
hin ze got: uns muoz dar
bringen der tugende schar.
der keiser constantîn was
rîche genuoc, der dâ genas
durch sîn tugent niht durch sîn guot.
die wîle dô im was ze muot
daz er wolde der kinde tôt,
dô half im niemen ûz der nôt.
do er den siechtuom wolde lîden,
ê er wolt diu kint zersnîden,
dô half im got harte schier.
merken dâ bî suln wier
daz er ze got niht komen ist
durch rîchtuom, sît er zeiner vrist
durch rîchtuom niht mohte genesen,
als wir an den buochen lesen.
waz hât in danne brâht ze got?
daz er wart leistent sîn gebot
und daz er wart tugenthaft.
got durch die tugende gab im kraft
daz er hin zim möhte komen,
als wir dicke hân vernomen.
nu hân ich iu geseit wol
wâ von man tugent minnen sol,
wan unser gemeiner herre
minnet die tugent harte verre.
ein ieglîcher möht sichs schamen vil,
der dem herrn niht volgen wil.
der mac sichs aver schamen mêre,
dem got hât gegeben maht und êre,
ob er dem herrn niht volgen wil
der im hât gegeben êren vil.
unser herr gît dicke êre
dem der sich selben schendet sêre:
sô mag er ouch niht herre sîn.
daz ist dar an wol worden schîn
daz er dem herrn niht volgen wil
der uns gît hêrschefte vil.
sît er sîm herren nimt sîn reht,
sô mag er ze sînem kneht
dehein reht von rehte hân.
wie möhte dan der selbe man
von rehte sîn eins landes herre,
der daz verworht hât sô verre
daz er an sînem eigen kneht
von rehte niht mac hân sîn reht?
swer sîn hêrschaft alsô hât
daz er nâch rehte niene gât,
der hât mit unreht sîn hêrschaft:
uns tuot gewalt ouch sîn kraft.
der tuot uns gewaltes vil
der uns von got scheiden wil.
daz tuot ein unrehter herre,
der scheidet uns von gote verre
mit sîner untugende kraft,
wan er macht uns untugenthaft.
weiz got der herren ist ze vil,
vür wâr ich ez iu sagen wil,
die uns machent untugenthaft
mit ir untugende kraft.
wâ von mac man niht vinden hiute
alsô tugenthafte liute
alsô man hie bevor vant?
daz mag ich iu sagen zehant:
die herren wâren tugenthaft,
sô liebte den andrn ir tugende kraft
daz si vüeren nâch der tugent
beidiu an alter und an jugent.
nu habent si verkêrt ir site,
dâ müeze wir ouch varen mite.
ein ieglîch man tuot gerne daz
dâ von man in handel baz.
man handelt tugenthafte liute
bî alten zîten baz dan hiute,
dâ von wurvens vast nâch tugent.
nu handelt man baz die untugent
dan die tugent, daz ist wâr,
dâ von dring wir alle dar.
kumt ze hove ein biderbe man,
den wil der herr niht sehen an:
kumt aver dar ein boesewiht,
der kumt ân êre wider niht.
ob ein vrum man ze hove wære,
koem danne dar ein wuocherære,
man hiet den biderben man vür niht.
als der boese herre siht
den wuocherære, gewislîchen,
im muoz der biderbe man entwîchen.
sô gedenket lîht dâ bî
ein man:< möht ich sô rîche sîn
als dirre ist, man êrt mich ouch:
sus hât man mich vür einen gouch,
swie biderbe und swie wîse ich bin.
ich muoz kêren an gewin
mînen sin und mînen muot.
ich sihe wol daz der tuot
swaz er wil, der guot hât.
man hoeret gerne sînen rât.
ich muoz werdn ein boesewiht:
ich erwirb mit vrümkeit niht.>
seht, daz ist der herren schulde!
ich sol verliesen niht ir hulde
dar umbe daz ich sage daz:
ich wolde daz si tæten baz.
wâ ist êrec und gâwân
parzivâl und îwân?
ich weiz si ninder. daz geschiht
dâ von daz wir haben niht
artûs inder imme lant.
lebt er, wir vunden sâ zehant
in der werlde rîter gnuoc
die sô vrum sint und gevuoc
daz mans möht heizen îwæn,
als mich dunkt und als ich wæn.
vür wâr ich ez iu sagen wil,
man vunde noch der rîter vil,
daz si an der tugende wec
uns möhten wol erstaten êrec.
wâ sint sî verborgen denne,
daz mans niht vindet etewenne?
die vrumen sint verborgen gar,
daz geloubet wol vür wâr.
swer nu niht verborgen ist,
wirt missehandelt zaller vrist.
der boesen liute ist sô vil
daz sich der vrume niht zeigen wil.
wizzet daz der vrum man ist
der boesen iule zaller vrist.
ob si in sæhen etewenn,
si schriren alle über den,
si træten ûf in mit den vüezen:
nu seht ob er sich bergen müeze!
ob si die herren vinden wolden,
sô sag ich iu daz si solden
êren tugenthafte liute,
sô vunden si vil lîht noch hiute
die des vil wol wæren wert
daz man si stunt solt hân geêrt.
die boesen liezn ir bôsheit,
ob in die herren tæten leit.
ein man tæt dicke daz er solde,
ob man in dâ von êren wolde.
die herren mugen schaffen wol
daz man tuo daz man tuon sol.
wie mugen si tuon daz?
êren die vrumen baz
dan die boesen: wizzt vür wâr,
si lâzent ir bôsheit gar.
ob aver daz nu niht geschiht,
si sint des âne schulde niht.
daz ich von rîtern hân geseit,
daz sol man von der phafheit
ouch verstên: deheiner wil
nâch der kunst streben vil.
nu war umbe tuont si daz?
dâ handelt man si deste baz.
ob si nâch kunst wolden streben,
sô möhten si niht wol geleben
dar nâch und ir herre lebet,
der niwan nâch untugenden strebet.
ein ieglîch man varn muoz
nâch sînes herrn untugende vuoz,
wil er von im gewarten iht,
ode er gît im nihtes niht.
war umbe solde dan ein man
ze schuole varn, sît er kan
wol untugenthaft wesen?
wer solt dâ von ze schuole lesen?
man lernet lôsheit dâ heim wol,
dâ mite man ze hove sol
werven pharre unde phruont.
seht, wie wol die bischolf tuont,
swer si sîn, die dâ gebent
kirchen den die alsô lebent!
seht, dâ mit hânt si gemachet
daz niemen durch lernunge wachet.
swer sînen herren lobet vil,
swaz er tuot, slâfe swenner wil.
der ist hüfsch unde gevuoc,
dem sol man geben ouch genuoc.
der< jâ, herre> sprechen kan,
der mac wol sîn ein biderbe man.
seht, daz hât die phaffen gar
træge gemachet, daz ist wâr,
daz si die kunst ze rükke werfent,
wan si dermite lützel wervent.
seht, daz ist gar der herren schulde:
ich hânz gesprochen mit ir hulde.
wâ ist nu aristôteles,
zênô und parmenides,
platô und pytâgoras?
wâ ist ouch anaxâgoras?
nu wizzet daz mich dunket des,
und lebt hiut aristôteles,
im entæt dehein ander
künic daz im alexander
ze êren tet di wîl er lebt.
swer selbe gern nâch êren strebt,
der minnet ouch biderbe liute.
die wîsn und biderben die sint hiute
âne lop und âne prîs.
die wîsen hât der unwîs
mit sîner kraft genidert sêre.
der boesen ist sô vil mêre
daz die vrumen sint ze niht.
der boese ist wert, daz geschiht
dâ von daz die hôhen tann
sint zem mose komen, wan
daz mosgras ist nu gestigen
ûf zem gebirg: nu müezen ligen
die geslahten boume nider.
daz ist geschehen stunt; sider
wart diu werlt âne geriht
und ân êre. daz geschiht
von diu daz man ist den boesen holt.
die unedeln stein sint in daz golt
und in diu vingerlîn gesprungen.
die edeln stein sint ûz gedrungen.
die schamel die dâ solden ligen
under den benkn, die sint gestigen
ûf die benke: diu banc ist
ûf dem tisch ze langer vrist.
der unwîse wîses zungen hât.
der wîse kan niht geben rât.
vür den alten dringt der junge.
daz vihe hât eines mannes zunge
erwischet und wænt sprechen wol.
ein iegelîch man der sol
hinne vür sîn zunge hân
stille und sol daz vihe lân
reden, daz ist worden reht.
der herre sol êren den kneht.
die rîter suln gên ze vüezen,
von reht die loter rîten müezen.
der heilege wîssage sprach
daz er die schalke rîten sach,
dô die herren muosten gên.
daz sol man alsô verstên
daz die boesen habent êre,
die vrumen sint genidert sêre:
daz ist nu allez worden schîn.
war umbe sol daz alsô sîn?
dâ habent die untugenthaft
in der werlde meisterschaft.
wie? habt ir mich niht vernomen
daz die bercboume sint bekomen
her abe zem mos? dô daz mosgras
her abe in dem mose was
und dô die schamel nider lâgen
und dô wir hôher tische phlâgen
und niderre benke, wizzet daz,
daz diu werlt dô stuont baz.
dô tet der herre und der kneht
daz si solden tuon von reht.
ein ieglîcher het sîn zunge,
bêde der alte und der junge;
beidiu daz vihe und der man
heten daz si solden hân;
bêde der wîse und der unwîse
heten ir prîse und ir unprîse.
die edelen steine muosten sîn
in den guldînen vingerlîn:
dô wârn die unedelen steine
allenthalben gar gemeine.
seht, dô stuont diu werlt wol.
wîse liute minnen sol
swer in der werlt wil sîn geriht
und sîn êre minnern niht.
an sin mag man niht gewinnen
daz stæte sî: man sol minnen
sin unde den der sin hât,
daz ist mîn wille und mîn rât.
alexander minnete vast,
swenn im zuo kom ein wîser gast.
im wâren liep wîsiu liute,
dâ von seit man von im hiute.
sîn meister aristôteles
der bewîste in alles des
swaz er tet ze grôzen dingen.
wie möht dem manne misselingen
der wîse liute bî im hât
und tuot gar nâch ir rât?
des tuont nu die herren niht,
dâ von in dicke schade geschiht.
ob die herren strebten baz
nâch êren, sô wær ir reht daz,
daz si den vaste helfen solden
die ze schuole varen wolden.
wizzet daz in eins mannes jugent
verderbent dicke sin und tugent,
der ze schuol niht mac gesîn.
hulfez, daz wær der rât mîn
daz man dem schuoler helfen solde
ze schuole, der gerne lernen wolde.
des entuot man leider niht,
wan sît den herren daz geschiht,
daz si die wîsn niht wellent sehen,
sô mag ich des vür wâr gejehen
daz si dar ûf niht wellent wachen
daz si wîse liute machen.
hie sint gemeint die herren gar,
doch sult ir wizzen wol vür wâr
daz ich ez hân gesprochen mêre
durch die bischolf die ir êre
dâ von genomen hânt von got
daz si suln sîn gebot
leisten und sîn ê ervollen:
wan ez ist in verre enpholhen.
gebrist uns amme gelouben iht,
lîht daz ez dâ von geschiht
daz wir nien haben predigære.
dâ von swer guot bischolf wære,
der solt sich vlîzen zaller zît,
swenner unnützlîchen gît,
daz erz dem geben solde
der ze schuol gern varn wolde. wan der muz haben etewas der ze schul ist, wizzet das.
seht, tæte er daz, ez wære guot;
wan des er selbe niht entuot,
daz möht dirre wol ervollen,
ob ez im würde lîht enpholhen.
seht, wie der bischolf hât behuot
sîn ê unde ouch sîn guot,
der selbe niht gepredegen kan,
und swâ er weiz einen man
der gerne lernt, dem hilft er niht!
wizzet ir wâ von daz geschiht?
er wil daz sîne phaffen gar
sîn âne kunst als er, deist wâr.
des entuot ein blinde niht:
wan ein man der niht gesiht,
dem ist doch liep zaller vrist,
ob ein gesehender bî im ist.
der bischolf, daz er solde geben
den die ze schuol hânt armez leben,
daz gît er den die umbe in
strebent mit girde nâch gewin
unde ahtet dar ûf nihtes niht
waz dem armn ze schuole geschiht.
seht wie si gotes ê behabent,
die gotes ê enphangen habent,
daz die ze schuole verderbent
die umbe gotes ê werbent,
und der dâ heim unnütze ist
und ouch müezec zaller vrist,
dem gît ein herre swaz er wil.
dem gevellet lützel, disem vil.
dem gevellet lützel, wan er enmac
vor hunger lernen durch den tac.
sô schadet vil disem ouch:
swenn man ie mêr gît einem gouch,
sô er ie mêr nâch guote strebet
und enruochet wie er lebet.
seht wie der herre teilet wol
daz er nâch rehte teilen sol!
er ersticket einen mit guot
und læt den andern mit armuot
ân guote kunst gar verderben,
der wol kunst kan erwerben.
wirt danne von sînen schulden niht
der und dirre ein boesewiht?
nu wil ich iu noch sagen mêre
daz die vrumen müet vil sêre.
swenn si von schuole komen sint,
sô hât man dâ ze hove ein rint
baz danne si. swer rîcher ist,
der sol sîn tiwerre zaller vrist.
ir sult gelouben wol vür wâr
daz uns daz hât gemachet gar
ungenæm kunst unde sin:
wir werven alle nâch gewin.
seht, daz ist der herren schulde:
wolden si haben gotes hulde,
sô solden si einn ieglîchen man
dar nâch handeln und er kan
und nâch sîm tugenthaften muot
und dar nâch unde er getuot.
sô würve wir alle nâch tugent
beidiu an alter und an jugent:
wir würven alsô gern nâch sin
als wir tuon nâch gewin.
sô wære ouch triuwe und wârheit
mêr zwischen der kristenheit.
ez wær mîn rât, ob si wolden,
daz die herren ervarn solden
wer in ir lant guot sinne hât,
und daz si in gæben rât
und helfe, und daz si sîn
der lernunge zallen zîten bî:
wan von den wîsen liuten sol
werden diu werlt berihtet wol.
wâ von stuont diu werlde baz
hie vor dan nuo? wizzet daz,
dâ het man dô grôze minne
hin zer tugent und hin zem sinne.
nu strebt ein ieglîch man sêre
dar nâch wie er gewinne mêre.
der gewinnt nu alsô drât
êre der sich an muoze verlât,
alse der der zaller vrist
mit lernunge unmüezec ist.
müezec ist ein ieglîch man
der guotiu dinc niht vrumen kan.
der ist überic, swemz geschiht
daz er nâch tugent wirvet niht.
swaz er anders iht getuot,
daz enmac niht wesen guot.
der ist ein unmüezic man
der iht guotes werven kan.
swer übel tuot zaller vrist,
wizzet daz der müeziger ist
dan der der nihtes niht entuot.
swer mit bôsheit erwirvet guot,
der hâtz erworven gar mit muoz:
wizzet daz man alsô nu werven muoz.
seht, dar umbe daz man siht
daz die vrumen wervent niht,
dâ von well wir boese sîn.
doch wære daz der rât mîn
daz wir die tugende niht verliezen,
swie wir sîn lützel niezen.
seht, daz mac aver niht gesîn:
wan ist tunkel der sunne schîn,
wie mac der mâne liuhten denne?
ob daz geschæhe etewenne
daz in dem mer niht wazzers wære,
daz wære ein seltsæne mære,
ob die bache runnen vol:
ich wæn ez niht geschehen sol.
wie möht aver geschehen daz,
daz der beleitet wirt vür baz
dan der in leite? ez mac geschehen
doch niht ze wol, ich mac sîn jehen.
ein toerscher vener vüeget daz,
daz ein her möht tuon baz.
swer ein her niht bewîsen kan,
der mac verderben manegen man.
sîn rîter vüert der toersche herre
dicke undr die vînde verre:
werdent si gevangen dâ,
si tuont dem herren wirser sâ
dan den andern, wan er ist
der d'andern reizet zaller vrist.
der herre wirt behüetet baz,
doch sult ir ouch wizzen daz,
daz man die andern læzet niht.
von reht dem herren wirs geschiht,
der uns an übeliu dinc verleit:
wir werden ouch mit im gebeit.
doch wirt daz bat vil ungelîche:
man bringt ein stuol, viuwer rîche
brinnende, daz der herre sitze:
waz mac ich des, schât im ditze?
der stuol wirt uns niht gemeine:
wir sitzen sus ûf warmen steine.
man begiuzt den herren vomme gebel
mit wallendem pade, peche und swebel,
und rîbt im abe mit grôzem vlîze
hût und vleisch, sô wirt er wîze,
und giuzet aver ûf daz gebeine
daz heize pat, daz er sich reine.
daz unser wirt heiz niht sô harte,
doch vellet dervon hâr unde swarte.
man wadelt uns vil arme liute
mit geiseln, daz uns vallnt die hiute.
dem herren bringet man snellîche
guote wedel harte rîche,
keten geknüphet amme ort:
ich mac sîn niht, hât er sîn vorht.
man wadelt in umb sîn gebeine,
daz im blîbet ganz ninder deheine,
sô muoz her ûz marc vür den sweiz:
ich wæn im werde genuoc heiz.
von unserm muot sol niht belîben:
daz starke pat ez sol vertrîben
unde waschen alle untugent
beidiu an alter und an jugent.
man mac daz pat schiuhen wol
dâ pech und swebel wallen sol,
swer niht enswerzet sîn getât
mit swarzem peche der missetât;
swer niht machet stinkend daz er tuot
mit dem swebel sîner unguot.
man mac die keten schiuhen wol,
swer daz tuon wil daz er sol.
wizzet daz diu keten ist
geworht mit vlîze und mit list,
mit der man uns binden sol
und slahen, tuo wir hie niht wol.
swer die keten vliehen wil,
der sol niht ahten ze vil
ûf der keten undergebende,
sô kumt er âne missewende
von der untugent keten wol,
als ein biderbe man sol.
swer die keten niht vliehen wil,
der bint sich mit untugende vil
die in ze jungest ziehent dar
dâ er wirt gebettet gar
mit unsælde und mit leit,
daz wizzet vür die wârheit.
ich hânz geseit vor langer vrist
wie diu keten gevlohten ist,
und wie rîchtuom, glust, hêrschaft,
maht, name, adel habent kraft
daz si die untugent gar
underbindent, daz ist wâr.
seht, daz sint diu underbant,
diu sol man schiuhn: swer stiuvels hant
vliehen wil, der muoz gar
diu sehs dinc schiuhen, daz ist wâr.
si underbindent die untugent
beidiu an alter und an jugent.
wær niht rîchtuom unde guot,
sô wære girde und übermuot
ân underbant. wær niht hêrschaft,
waz möhte dan hân solhe kraft
daz übermuot und smâcheit
möht underbinden sô gereit?
nu sage mir, wær niht diu maht,
waz hiet danne solhe kraft
daz ez verbunt die üppikeit
aver zuo der smâcheit?
wær niht name, waz möhte denne
die toerscheit etewenne
verbinden zuo der üppikeit?
waz möht gelust und toerscheit
verbinden baz dan adel tuot?
niht, mich entriege dan mîn muot.
nu sî wir zuo der keten knûre
diu an ir ort von ir natûre
hât unkiusche unde trâkeit,
vrâz unde trunkenheit.
diu keten die wir mit untugent
vlehten an alter und an jugent,
diu wirt ze helle stælîn gar,
daz geloubet wol vür wâr.
seht, dâ mit wadelt man wol
swer dâ ze helle paden sol.
mich dunket, der habe einn wîsen rât,
der sich hie sô paden lât
daz er niht kumt an die stat
dâ man bereitet stiuvels bat.
swer ze vrôn hove komen sol,
der sol sich paden harte wol:
mit tugenden und mit güete
sol er baden sîn gemüete.
daz pat sol heiz werdn von minne,
wan er sol hân wol die sinne
daz er got minnen sol
und die liut, sô kan er wol
sîn bat heizen, daz ist wâr.
dâ sol er sich inne paden gar,
sô wirt im daz bette bereit
da er lît immer âne leit.
er vert ouch dan ze hove baz
und vlæticlîcher, wizzet daz.
swer zunsers herren hove sol,
wil er sich hie niht baden wol,
der scherge enlæt in niht dar,
ern pade müezeclîchen gar
von dem houbt unz an den vuoz.
daz pat er danne erleiden muoz.
von dem ich iezuo hân geseit:
wê dem der sich drinne beit!
hie sult ir ouch wizzen wol
daz man der tugende keten sol
ouch vlehten mit sehs dingen
diu uns ze got suln bringen.
die tugende müezen zaller zît
mit den untugenden haben strît,
alsam muoz âne missewende
sîn widerwertic ir undergebende.
der untugent keten ziuht uns nider,
sô mag uns unser herre wider
mit der tugent keten ziehen wol:
wol dem der im volgen sol!
ir habt daz vümfte teil vernomen:
ich bin an daz sehste komen.
daz man von tugent komen sol
hin ze got, daz ist wol
geseit gar nâch mînem wân.
ich weiz daz ich gesprochen hân
wie uns untugent unde sunt
bringet in der helle grunt.
ich seit daz tugent minnet got
und swer wil leisten sîn gebot,
und seit daz man vür niht hât
swer volgen wil der tugende rât.
hie wil ich manen hiute
alle tugenthafte liute
daz si an tugent verzagen niht.
wan ob daz ein wîle geschiht
daz man si niht nâch rehte hât,
sô wizzet doch, swer mit rehte gât,
der sol ze jungest dringen vür
hin ze der sælikeite tür.
ein stat gevangen wart
von ir vînden, dô vluhen hart
die man in der stat vant:
si truogen phenninge unde gewant.
dô was ein man under in,
der het den wîstuom unde den sin
daz er niht wolde tragen:
die andern vuoren gar geladen.
einer vreite in zwiu er tæte daz,
dô antwurte er im baz
danner vrâgte: er sprach< mîn muot
treit mîn phenninge und mîn guot.>
er meinte sîne tugent dermite,
sînen wîstuom und sîn schoene site:
daz was doch ir aller spot.
dô reit nâch des herren bot
der die stat hete behert
und viengens alle an der vert,
wan si wârn geladen hart.
der ein der niht truoc an der vart,
der was ringe und kom wol hin,
wan wîstuom, tugende unde sin
müezen ze jungest brechen vür,
swie lange si sîn vor der tür.
ein wîle müezn die tugenthaft
lîden von der untugende kraft
nôt, leit, arbeit, spot,
daz verkêrt doch allez got.
wan swer mit got varen wil,
er bringet in dar dâ er vil
hêrschaft gewinnet: gwislîchen,
im mac diu sælde niht entwîchen.
ir sult wizzen wol vür wâr,
und ist er hie niht sælic gar,
daz er dâ sælic werden sol
dâ ez im tuot rehte wol.
ez ist in dirre werlde geschehen
ouch, des mag ich wol gejehen,
daz dem unser herre got,
der dâ leistet sîn gebot,
hât hêrschaft vil gegeben
durch sîn tugenthaftez leben:
wan durch eins mannes senften muot
gît er im dicke hie grôz guot.
er galt îob gewislîchen
daz er verlôs zwivalticlîchen.
swer ot stæte an tugenden ist,
im wirt wol zetlîcher vrist.
daz was an jôseph grôz tugent
die er het in sîner jugent,
daz in êgipt sîns herren wîp,
diu harte schoen was an ir lîp,
bat daz er bî ir wær gelegen,
daz er nien wolde untriuwe phlegen.
des kom er sît in grôze nôt,
doch half im got ûzem tôt.
daz ist wâr daz er leit
lange nôt und arbeit,
doch wart ez im erstatet gar,
daz ist gewislîchen wâr.
er wart ein herre über den
der in niht wolde etewenn
koufen, daz er wær sîn kneht.
er wart verkouft doch âne reht
und tet dar nâch den êre und guot
die in durch ir nîdigen muot
heten verkouft unde versant
verre in ein ander lant.
seht wie er dannoch dranc vür
ze jungest hin zer sælden tür.
moyses alsam geschach:
wan dô er ein kint gesach
der sînen bruoder slahen wolde
und sprach daz erz niht tuon solde,
dô sprach daz kint untugenthaft
< wir wellen niht dîn meisterschaft.
wer hât dich uns ze meister geben,
daz wir nien mugen vor dir leben?>
den diu kint niht wolden hân
vür meister, dem wart undertân
daz israhêlisch volc gar,
daz wizze wir alle wol vür wâr.
den kinden versmâht sîn meisterschaft,
dô kom von unsers herren kraft
daz er den vatern wart gegeben,
daz er meistert gar ir leben.
den die jungen und die tôren
nien wolden volgen noch hôren,
dem volgten alte und wîse liute;
seht, daz ist geschriben hiute.
dâ von sol dehein man,
der an tugent ahten kan,
dar ûf gedenken unde wachen
wie si mügen daz gemachen
daz si grôze hêrschaft gwinnen.
man sol dar nâch lân got ringen,
und sol sînn sin wenden darzuo
gar daz man rehte tuo.
swer gedenkt wier gwinne hêrschaft,
der krenket sich an der tugent kraft:
er solde got lâzen schaffen,
der dâvît nam von den schâfen,
daz er in erwelte, ob er wolde,
sô koem er zêren als er solde:
der sich selben biutet dar,
der wænet sîn tugenthaft gar
und ist gar untugenthaft.
swer genôte wirvet umb hêrschaft,
mich dunkt daz er sich selben welt,
ob irz reht verstên welt.
swelich man alsô tuot,
dunket sich derzuo unnütze od guot.
ob er sich unnütze dunket iht,
er solde der hêrschaft gern niht.
dunkt aver er sich nütze und guot,
sô habe dannoch ein solhen muot
daz er wizze daz ez lîhte geschiht
daz got wil verhengen niht
daz dâ sî ein nützer herre:
daz volc hâtz lîht verworht verre.
dâ von strebe niemen nâch sô hart
daz er kom ûz der tugende vart
und daz er tuo wider got.
ez ist sîn wille und sîn gebot
daz man sînem willen warten sol,
wan ob erz wil, er vüegetz wol.
ouch sag ich iu daz ez dicke geschiht
daz einer ist nütze niht
und wænet doch sîn nütze gar:
ein toerscheit ziuht die andern dar.
daz ist des unwîsen wîse
daz er wænet er sî wîse.
got phlegt selbe ze wîsen
die guoten unde die wîsen
ze êren und ze hêrschaft.
er hât die liste und die kraft
daz erz baz vüegen kan
danne deheiner slahte man.
swenn man ie min hât dâ den muot,
sô wizzt ouch daz erz schierre tuot.
muget ir merken wie grôz hêrschaft
er vuogt jôseph mit sîner kraft,
daz er wart, als ir habt vernomen,
ûzem karker zeinem herrn genomen?
dô er sîn getroute min,
dô gab im got den gewin.
moyses wart ein herre gar,
dô er wider kêrte dar
danne er ê wart vertriben.
disiu gotes wunder sint geschriben.
dâ von ein ieglîch man tuo
daz er der tugende kome zuo
und lâze umb sîn êre sorgen got
und sorge nâch tugent, deist sîn gebot.
der künic dâvît ouch erleit
vil kumbers und vil arbeit
ê er zem rîche komen wære.
er was sîm vorvarn unmære,
dem künege saul der zaller zît
ûf in truoc zorn unde nît.
er leit von im grôze nôt
und wart doch künec nâch sînem tôt.
seht, der dranc ouch ze sælikeit
vür durch sîn gedultikeit.
ern wolde sich niht gerochen hân,
do erz möht dicke hân getân.
got selbe der wil sich niht
zehant rechen: swem daz geschiht
daz er senfte und dultic ist,
der volget got zaller vrist.
ja ist reht daz der unwîs,
der selbe hât deheinen prîs,
die vrumen niht prîsen sol.
swer einn vrumen man kan prîsen wol,
wizzet daz wol vür wâr,
der sol sîn tugenthaft gar.
anders kan er gescheiden niht
den vrumen von dem boesewiht:
wan ein untugenthafter man
niht anders erahten kan
niwan daz zuntugenden hoeret:
sîn meister hât in sô betoeret.
der selbe ist ein boesewiht,
der erkennt die vrümkeit niht.
wie solde erkennen ein man
daz er selbe nie gewan?
er kan sîn guot und sînen gwin
ahten, daz ist sîn bester sin.
ja erkennet er sich selben niht,
der ie was ein boesewiht.
der wænt ein biderbe man sîn,
swenner spricht:< deist allez mîn.>
seht alsô hât im sîn guot
gemachet blint sînen muot
daz er niht erkennen kan
waz mache ein tugenthafter man.
ir seht nu wol tegelîche
daz des armen spotet der rîche;
dem tugenthaftn armen gêt nu vor
ein rîche untugenthafter tôr.
swie rehte dem ze tuon geschiht,
in hât doch gar vür niht
ein toerschez vihe. wizzet daz
der wuocherære wænt sîn baz
dan der niht phenninge hât:
in triuget sîn unwîser rât.
der wuocherære ist vil gemeit,
swenn man deheinn gebresten kleit,
wan sô muoz man biten in.
er dunket sich haben grôzen sin
und gedenkt:< ich bin ein biderbe man,
daz ich mîn dinc sô schaffen kan
daz man mich muoz vlêgen sêre:
ich sol noch gewinnen mêre.>
toerscher wuocherær, du bist
betrogen gar mit dînem list.
du wænest haben grôzen sin
und ist ein toerscheit dîn gewin.
nu sage, zwiu ist dir dîn guot?
mir ist dermit baz ze muot,
swenn du mirz lîhest. dun getarst
sâ niht ezzen des du hâst:
sô getar ich harte wol
dîn guot zern als ich sol.
boesewiht wuocherære,
jâ muostu sîn mîn kamerære.
mir ist wol mit dînem guote,
sô bistu, boesewiht, mîn huote.
nu hüete wol bî dînen ougen,
daz du weder lût noch tougen
niender rüerest mîn guot.
ich wilz gar: mir ist ze muot
daz ich mir lâze dâ mit sîn
vil wundern wol, wan ez ist mîn.
du sprichest lîht:< du muost mir
gelten swaz ich lîhe dir.>
sô mag ich sprechen wol vür wâr:
ich gilt dirz niht: ich gibe dirz gar
ze behalten, wan du bist
mîn kamerære zaller vrist.
und ob lîhte daz geschiht
daz du sô lange lebest niht
daz ich dirz gebe ze behalten,
sô muoz ich danne selbe walten
und phlegen der kamer mîn:
daz lâze ich aver alsô sîn.
du sprichest:< mag ichz niht geleben,
sô muostuz mînen kinden geben.
du wellest ez tuon ode niht,
wizze ez dir ze tuon geschiht.>
ich gibez in ze behalten ouch,
ob si dir volgent, wârer gouch!
wan wellent si sîn wuocherære,
si werdent ouch mîn kamerære.
< lîht daz si des enwerdent niht
und daz in reht ze tuon geschiht
dâ mit und ich gewunnen hân.>
nu sage mir, nerrischer man,
waz mac dich gehelfen daz?
dir wirt weder wirs noch baz.
swenn du kumst in der helle grunt,
dir wære lieber tûsent stunt
daz du nien hetest gewunnen daz
daz dir dâ vüeget gotes haz.
swem sîn kint erbarmen wil,
ob er im niht gewinnet vil,
dem solt erbarmen, hiet er sin,
daz er mit sînem boesen gwin
und mit sîner übeln getât
sîns kindes sêle verworht hât.
der sun der sol gelten daz,
wil er niht haben gotes haz,
daz sîn vater unrehte gewan.
nu seht wie der selbe man
sich und sîn kint gehandelt hât:
wan ob sîn kint niht enlât
daz sîn vater unrehte gewan,
so ist er ouch verlorn dan.
man hât dicke durch diu kint nôt
beidiu vor und nâch dem tôt.
dar umbe sprach ein wîse man:
< swer nie kint gewan,
ir sult wizzen gwislîchen,
der ist unsælic sæliclîchen.>
die ungeslahten wuocherære
suln gerne disiu mære
vernemen, diu ich hân geseit.
si mugen dirre mære gemeit
unde harte vrô wesen;
si suln ez harte gerne lesen.
ich hân von in nimêre geseit
niwan daz si hie mit arbeit
in ener werlde gewinnent nôt:
si sint hie und dort tôt.
ein iegelîch untugent tuot
daz selbe: wir sîn hie gemuot
und in ener werlde dermite.
wir haben wunderlîche site,
daz wir sô harte minnen
dâ mit wir hie und dort gewinnen
nôt und sorgen, kumber, leit:
unmuoze wirbt uns arbeit.
mit tugende hât man senfte leben:
diu phlegt uns ouch dar nâch ze geben
daz wir dan aver leben baz.
ir sult mir wol gelouben daz,
swer sich an untugent verlât,
daz er vil grôze müe hât:
swer sich verlât an tugent,
der hât an alter und an jugent
senfte leben unde reine.
nu vernemt wie ich daz meine:
swer sich daz an nimt daz er wil
diumüete sîn, der mac niht vil
kumbers lîden, wan er vertreit
swaz man im tuot ode seit.
er hât hie ein senfte leben
daz im ein bezzer sol geben
dar nâch, swenne daz geschiht.
dâ sult ir an zwîveln niht.
swer sich bekumbert mit hôchvart,
der hât erwischt ein müelîch vart,
wan swenn im niemen niht entuot,
so gedenket er in sînem muot:
< wider den wil ich sô gebârn.
der ander muoz daz wort gearn
daz er ê vert gesprochen hât:
ich mac des niht haben rât.>
sô gedenket er aver denne:
< alsô redet ich etewenne
wider den herrn: ich bin ein man
derz dâ getar und derz dâ kan.>
in genüegt sîn übermuot
niht den er hât: in dunket guot
daz er vor des getân hât
von des übermuotes rât
und dunket sich dâ von wert
daz er hôhverticlîchen vert
hât geredet: von tumpheit
kumt solhiu nerrischeit.
alsô wirvet er mit diser nôt
ein groezer müe nâch sînem tôt.
swelich man niht nîdec ist,
dem tuot wol zaller vrist
swaz einem andern manne vrumt,
wan im dervon ouch vreude kumt.
mit dirre vreude wirvet er daz,
daz im in ener werlde baz
êwiclîchen sol geschehen,
des mag ich wol vür wâr gejehen.
swelich man nîdec ist,
der wirt gemuot zaller vrist.
swaz guotes einem man geschiht,
dâ hât er von kleine leit niht.
ich wolde daz er möhte sehen
swaz in der werlt guots mac geschehen,
daz er von eim ieglîchem guot
trüege einen swæren muot.
seht, mit der nôt erwirvet er daz,
daz er gewinnet gotes haz
und hât hie und dort verlorn:
er wære bezzer ungeborn.
swelich man ist âne zorn,
der hât ein grôze senfte erkorn
diu im zeiner andern zît
eine groezer senfte gît.
swelich man zornec ist,
der ist unmüezic zaller vrist.
swenn im niemen niht entuot,
so gedenket er in sînem muot,
< sô hât mir der und der getân,>
und wirt nimmer zornes ân,
wan er tobet zaller zît
und meldet sîn untugent wît.
sîn varwe unde sîn schal
und sîn vuore meldent über al
daz an im diu untugent lît
diu boese rede gît zaller zît
und diu im zeiner andern stunt
gît einn stuol in der helle grunt.
swer wil haben kiusche leben,
dem hât unser herre gegeben
senfte leben unde guot.
unkiusche liute sint gemuot
beidiu an alter und an jugent.
si ist ein ungeslaht untugent:
unkiusche ist selten âne nît
und ân gebæge und âne strît.
swenn der unkiusche eraltet ist,
so ist im wê zaller vrist,
wan er gedenket durch den tac:
< wol dem jungen der dâ mac
tuon daz diu wîp dunket guot.>
swaz er danne selbe getuot,
so ist doch sîn geloube daz,
daz sîner vrowen gevalle baz
verre ein junger man dan er:
dâ ist er mit gemuot sêr.
daz selbe tuot ein toerschez wîp
diu mit unkiusche hât ir lîp
zir alter brâht, diu nîdet daz,
daz ein junc wîp gevellet baz.
seht, alsô sint si von ir jugent
unz anz alter mit der untugent
gemartert, unz an ir tôt,
und koment dan in groezer nôt.
swer niemen unreht tuon wil,
der hât dicke gemaches vil
und erwirbt mit senftem leben
daz im got sol geben
ein bezzer leben êweclîchen,
daz geloubet sicherlîchen.
swer aver gerne unrehte tuot,
der wirt dicke dermit gemuot
und erwirvet ouch dâ mit daz,
daz er hât immer gotes haz.
swer sich an trâkeit verlât,
wizzet daz er vil müe hât:
er ist mit allem dem gemuot
daz er in der werlde tuot.
swer aver niht træge ist,
der tuot ez allez zaller vrist
rinclîchen unde wol,
als ein biderbe man sol.
swelich man ze træge ist,
der ist müezic zaller vrist.
swer zaller vrist müezic lît,
der ist unnütze zaller zît.
swer unnütze ist, der ist gar
überic, daz geloubt vür wâr.
so ist er ze nihte anders guot
niwan daz man in ûf die gluot
ze helle, dâ er brinne, tuo:
dâ wermet sich der tiuvel zuo.
sît er ist ze nihte anders guot,
zwiu ist dan der der übel tuot?
swer sich an roup verlâzen wil
und an diuve, der hât vil
kumbers unde arbeit,
sorgen, vorhte unde leit,
und erwirbt mit dirre nôt
aver ein wirser nâch dem tôt.
swer aver des niht entuot,
der wirt von sorgen min gemuot
und von vorhten und von leit,
daz wizzet vür die wârheit.
swer sich an lüge verlâzen wil,
der hât müe harte vil
mit gedanken, wan swaz er seit,
daz muoz sîn alsô gekleit
daz man müge ersehen niht
daz im ze liegen geschiht.
wizzet daz er muoz arbeiten vil,
der sich dar an verlâzen wil,
und gewinnt doch gotes haz,
ir sult mir wol gelouben daz.
swer aver gerne wâr seit,
der sprichet âne arbeit,
wan im sint bereitet gar
diu wort, wil er sprechen wâr.
swer wil ein lügemære machen,
der muoz sorgen unde wachen,
daz er liege gevuoclîchen,
ode er liuget offenlîchen.
man muoz ein lüge suochen vil,
swer sît mit vuoge sprechen wil.
swer vinden wil daz niht enist,
der muoz suochen alle vrist.
die wârheit hât uns got bereit,
daz wirs vinden ân arbeit,
dar umbe was ie sîn gebot
daz deheiner sîn bot
dar ûf niht gedenken solde
waz er vorm rihter sprechen wolde.
wan swer geziuge der wârheit ist,
der ist gemeistert zaller vrist
und weiz wol waz er sprechen sol:
im hilfet got ze sprechen wol.
swer geziuge der lüge ist,
der muoz gemeistert sîn mit list,
ode er spricht vil lîhte daz
daz er möht verswîgen baz.
habt ir der rede war genomen,
sô habt ir daz wol vernomen
daz der lebt sanfte zaller vrist,
swelich man tugenthaft ist.
swer aver untugende hât,
des kumbers mac niht werden rât.
dâ von sol von der tugent
weder an alter noch an jugent
nimmer komen der dâ wil
vreude und sælde haben vil.
wizzet daz ein milte man,
der nâch rehte geben kan,
dem nimt man selten, wan er gît
von sînem danke zaller zît.
aver swelich man arc ist,
dem nimt man zaller vrist,
wan er gît selten iht,
wil manz im nemen niht.
wie möhte der eim andern geben
der bî rîchtuom hât arm leben?
ich hân gehoeret daz man seit
daz der gouch durch zageheit
nimmer ezzen getar
zemâl ein ganzez blat gar:
er vürhtet immer den gebresten.
swenner sitzet ûf den esten,
sô bîzet er vil sanfte dar,
daz er niht slint daz blat gar:
er vürhtet, im gebreste der spîse.
daz ist der argen liute wîse:
des argen guot, des gouches loup
zergênt beidiu sam ein stoup.
wizzet daz ein boesewiht
getar sîn guot an grîfen niht,
wan swenner sîn bedorfte sêre,
so gedenket er:< ich bedarf sîn mêre
lîht zeiner andern zît od vrist.>
alsô lebt er mit dem list,
daz im nimmer sô nôt geschiht,
ern spreche:< ichn bedarf sîn noch niht.> im mag nimmer geschen so we ern bitte, daz im wirs gescheh.
der arge man der hât die lêre
daz er volgt dem gouch ze sêre,
wan ir entwederem niht ensol
mit sînem guote wesen wol.
diu winterzît nimt hin daz loup:
der arge man der geloup
daz sîn guot werden sol
dem derz getar geniezen wol.
mich müet daz vil wundern sêre
daz iemen volget gouches lêre.
an rehter gâb sol niht verzagen
swer gouches lêr nien wil vertragen.
swer gouches lêre volgen wil,
der hât verzaget al ze vil.
diu erge kumt von zageheit:
gebrestes vorht macht girescheit.
dem wirt vil lîhte an gesît
der nâch dem guot strebt imme strît,
und sô hât er sich und ouch daz guot
verlorn durch sînen gireschen muot.
swaz imme strît vrumt zageheit,
daz selbe vrumt diu girescheit.
der mac dâ biderben wol sîn swert
demz guot strîtende niht dunkt wert.
swer im strît daz guot übersiht,
vil dicke im guot dâ von geschiht,
wan ez im belîbet gar,
swenner zerstoert der vînde schar.
swer ze vruo suochet daz guot,
der hât verlorn swaz er getuot.
in dirre werlde strîten sol
swem dort sol geschehen wol.
wir wellenz guot nu vorme strît,
dâ von wirt uns dicke ane gesît.
swenn wir tuon ihtes unreht,
der tiuvel uns ân den schilt sleht.
sô sul wir danne kêren dar
der guoten gedanke breite schar
unde suln daz unreht lâzen,
sô muoz danne der vînt verwâzen
von uns in der helle gluot.
alsô sol tuon der rîter guot,
er sol mit der tugende van
punieren vrümeclîchen an
des vîndes untugende schar:
er sol si hurtent brechen gar.
nu nemt war, edel rîter guot,
wie sich dort machet übermuot
wider iuch mit ir schar:
ir sult sî undermachen gar.
in ir schar ist smâcheit,
gewalt und unbescheidenheit.
zorn ist ir vaner. scharmeister ist
diu nerrischeit zaller vrist.
wizzet vur die wârheit,
dâ vert ouch ruom und üppikeit.
sich umbe, edel rîter guot,
und merke waz girescheit tuot.
si wâfent sich mit ir gesint.
wizzet daz dise mit ir sint,
wuocher, roup, diuve, trügenheit,
meineit, lüge, nît, lôsheit.
seht ir niht der unkiusche schar
diu sich dort hât gewâfent gar?
in ir schar vert leckerheit,
vrâz und ouch trunkenheit.
an ir schar ouch varn muoz
unsælic sælde und bitter gruoz,
armer rîchtuom mit unsinne,
rîch armuot und valschiu minne.
dâ vert ouch in unstætekeit,
nâch kurzem liebe langez leit.
diu trâkeit hât ouch ir schar
gewâfent und bereitet gar.
wizzet daz an ir schar ist
slâf, rensen, geinen, zaller vrist.
swer niht wil den sic verliesen
und den êwegen tôt kiesen,
der sol sich vaste haben derwider
daz in diu untugent nien ziehe nider.
swer rîter heizet ode ist,
der sol sich ze dirre vrist
ze wer bereiten harte wol.
ein ieglîch biderbe man sol
beidiu an alter und an jugent
sich wâfen gegen der untugent.
in sol niht dunken ze vil,
swer ze got komen wil,
swie lange er hie strîten sol,
ergêt ez im dar an wol.
swer dar an gedenken wil
daz er gewinnet vreuden vil
und schiuhet grôz müe unde leit,
den sol niht dunken arbeit,
ob er strît mit der untugent
beidiu an alter und an jugent:
wan nie dehein kempfe gewan
sô grôze êre sô der man
der die untugent überkomen
mac, daz hân ich wol vernomen.
waz hilfet daz, ob ein man
stete unde lant beherten kan,
den untugent behertet hât
und der zir gebote stât?
swer untugenden an gesît,
der strît einn rîterlîchen strît.
jâ heize ich daz niht rîterschaft
daz ein man bricht einen schaft.
daz ist rîterschaft gar,
swenn man der untugende schar
ûf die erde bestriuwet nider
und lât sî niht ûf komen wider.
alsô ich iu vor hân geseit,
der untugende schar ist breit.
ich hân iu geteilet gar
die untugende in vier schar.
swer mit den vier scharn strîten sol
der bedarf gotes helfe wol.
nu tuo war, edel rîter, tuo,
si rîtent allenthalben zuo.
hôhvart rîtet, daz ist wâr,
ze vorderst an der êrsten schar;
unkiusche treit ein brinnet sper;
erge ist gewâfent mit unêr;
trâkeit ist mit bôsheit
vom houbt unz an die vüeze gekleit:
den vieren volget gar ir her.
nu wer dich, edel rîter, wer!
ir schal sol dich niht schrecken:
du solt dîne tugende wecken,
daz si dich wâfen gegen in.
den vanen sol dir geben der sin,
daz du dîner tugende her
beleiten künnest wol ze wer.
daz swert nim du vomme reht,
daz du daz krumbe machest sleht.
den schilt gît dir bescheidenheit
und den halsperc sicherheit:
wan swelich man bescheiden ist,
der ist ouch sicher zaller vrist.
geloube setzet ûf daz houbet
den helm dem der dâ reht geloubet.
daz werc ist ân geloube enwiht:
der lîp ânz houbt ist ouch ze niht.
daz ros geding dir geben sol,
daz du rîtest âne zwîvel wol
under der untugende schar:
si sol dir entwîchen gar.
die sporn gebe dir vrümkeit,
wan du solt niht durch zageheit
dîn ros wider ziehen:
du solt den strît nimmer gevliehen.
kiusche sol dir den zoum geben,
du solt dermit rihten dîn leben:
man sol sich enthaben wol
des daz man niht tuon sol.
den satel gebe dir stætekeit,
wan dich sol weder liep noch leit
neigen weder hin noch her.
du solt mit der diumuot sper
an dem êrsten poinder sîn,
daz du dich, rîter, lâzest schîn.
du solt die übermüete stechen
abe, sô maht du schier zebrechen
wol der untugende schar:
du solt si überrîten gar.
du solt mit der vrümkeit sporn
über graben, über dorn
der gedinge ros machen springen.
du solt ez halt des betwingen
daz im berge unde steine
und ouch mos sîn gemeine.
wirf dîn ros snellîchen
umbe, wan dir muoz entwîchen,
daz wizze, vor und hinder gar
der untugende breitiu schar.
swar du dîn ros kêren wil
mit der kiusche zoum, dâ müezen vil
untugende vallen, daz ist wâr.
jâ soltu nider treten gar
unkiusche unde trâkeit,
erge, nît, zorn unde nerrischeit.
ob dir sîn durft geschiht,
du solt des swerts vergezzen niht
daz du enphienge vomme reht,
und mache dermit die wege sleht
ze beiden sîten unde wît.
der biderbe man sol imme strît
slac über slac ân zal geben.
swer wil êwiclîchen leben,
der muoz vehten zaller vrist,
alsô hie geschriben ist.
swer den untugenden hât an gesît,
der hüete sich zer selben zît
daz er nien habe rüemigen muot.
der vellet wider an übermuot
und wirt aver untugenthaft,
swer ruom wil hân, daz er mit kraft
die untugent hât überkomen.
ich hânz gelesen und vernomen,
der machet sigelôs gar
der untugende breite schar,
swer des âne ruom bestât
daz er si überwunden hât.
hie sprichet lîhte etlîch man:
< unser vînt uns ziehen kan
unde unser glust zaller stunde
ze boesen dingen und ze sunde.
des vleisches glust geret daz
daz dem lîbe tuot baz.
uns ziuhet ouch der werlde spot,
wan swer nu wil dienen got,
des spottet man zaller vrist.
dâ von vil müelîch ist
vehten mit der untugende schar.
diu driu dinc irrent uns gar.>
swer alsô spricht, dem wil ich geben
antwürte: unser leben
ist mit sinne gewâfent wol,
den man derwider haben sol.
uns suln von der bescheidenheit
werden fünf dinc bereit
wider diu driu diu uns den strît
müelîch machent zaller zît.
bescheidenheit sol uns zehant
bereiten wider den vâlant
rehten gelouben, daz man wol
geloube daz man glouben sol.
swer rehten gelouben hât,
der geloube gît im den rât
daz er got vürhte und minne.
sô mag er haben wol die sinne,
ob er vürht und minnet got,
daz er nien vürhte des tiuvels bot.
swer gotes vorht hât und sîn vriuntschaft,
dem mac niht tuon des tiuvels kraft.
uns sol ouch von bescheidenheit
widern glust werden bereit
vorhte, die man haben sol
hin ze der helle pitterm hol.
diu mag uns den glust machen
sûr, well wir gedenken wachen.
gedinge sol ouch werdn beleit
ze himel von bescheidenheit.
diu himelische süeze muoz
vertrîben der gelüste suoz.
swer an die süeze gedenket iht,
in dunket disiu süeze enwiht.
wider der werlde spot sol
man des tiuvels spot vürhten wol,
den man ze helle haben muoz,
swer dâ enphæht des tiuvels gruoz.
man sol ouch den gedingen hân,
swer ie ze himel prîs gewan,
dem war der werlde spot niht:
man siht ez wol, swem ez geschiht.
diu driu dinc werrent im min,
swer daz erahten kan mit sin.
wær unser vorvar beliben
mit got, als wir hân geschriben,
sô wær uns niht des strîtes nôt,
wir hieten leben âne tôt.
swer dar kumt und swer dâ ist,
der ist vor sünde zaller vrist
hinne vür behüetet wol,
wan er dâ niht strîten sol.
diu alt schrift phleget niht ze liegen:
der êrste man liez sich triegen,
wan in der vînt betwanc durch nît.
dô het er niht sô grôzen strît
mit der untugende sô wir hân:
im was unkiusche undertân.
ir sult wizzen vür die wârheit,
im tet niht diu trâkeit.
sîn gelust liez in gar
mit senfte leben, daz sit wâr.
im tet ouch niht der werlde spot;
den vride het im gegeben got.
er möhte die untugende baz
haben überkomen, wizzet daz,
hiet in der vînt niht sô betrogen.
diu schrift hât uns niht gelogen:
dâ von daz im ân grôzen strît
wart von untugenden an gesît,
daz in die untugende überkômen,
als wir dicke hân vernomen,
dâ von müez wir zaller zît
mit in haben grôzen strît,
well wir haben gotes hulde
von der uns des êrsten mannes schulde
brâhte von sîn selbes muot:
dem kind schât daz der vater tuot.
der vîent wart von got vertriben
durch untugent, daz ist geschriben.
dô wart ouch der êrste man
durch untugent vertriben dan.
dâ von sol niemen sprechen daz,
daz got hiet getân baz,
ob ez sîn will wær daz er wolde
daz man âne müe dar komen solde.
dar zuo habe wir von unser schulde
getân wider gotes hulde,
daz uns ist vehten mit untugent
müelîch an alter und an jugent.
wie mac der vrîlîchen leben
der sich dem vînde hât gegeben?
wan der vîent eigen ist
der untugent zaller vrist.
swelich man hât grôze sunde,
der strîtet müelîch zaller stunde. er machet sich gar ane wer der lange ist in seiner gewer. swer dem valant ist undertan, der mach die untugent niht verlan. swer mit untugend striten well, der hebe sich von im snelle.
sît der vîent wart vertriben,
alsô wir vinden geschriben,
durch sîn übel und gotes geriht,
sô sol unbillîch dunken niht,
ob uns güete dar bringen sol
unde gotes genâde wol.
wider des vîndes übel ist
unser guot zaller vrist.
dâ wider ist gegen gotes geriht
diu gnâde diu uns geschiht
von sîner gotlîchen güet,
wan wir werden min gemüet
dan uns verdienent unser sunde
die wir begên zaller stunde.
wær gotes gnâde und unser guot
niht, der vîent spræch< man tuot
mir unreht>: sus mac er niht
gesprechen, wan er ist durch geriht
und durch sîn übel komen dan.
sô ist gestigen dar der man
von gotes gnâde, wan got tuot
daz ein man hât guoten muot.
wære niht gotes geriht,
den tiuvel hiet ze helle niht
sîn übel brâht, daz ist wâr:
durch si beide muose er dar.
ich mac ouch vür wâr gejehen,
ân gotes gnâde mac niht geschehen
daz iemen kom ze sînem rîche,
wan sîn rîche ist ungelîche
rîcher dan unser guot getât,
daz weiz wol swer iht sinne hât.
diu himelisch natûre ist,
als wir sehen ze dirre vrist,
von gotes geriht und durch übermuot,
swer sîn rehte war tuot,
hin ze helle gevallen nider:
sô sol erstîgen ûf dâ wider
diu irdische natûr durch guot
von gotes gnâde und durch diumuot.
der tiuvel boesert daz im gab
got, dâ von viel er her ab:
swer bezzert daz im got gît,
er gît im mêre zeiner andern zît.
swer in gotes gnâde niene ist,
der ist übel gar die vrist.
wær der vîent drinne beliben,
er wær ouch noch dort, deist geschriben.
sît man ze got komen sol
durch die rehten güete wol
und sît niemen mac hân guot,
ern sî mit dem strîte gemuot
den man mit untugenden hât,
sô seht ir wol, sîn ist niht rât,
wirn müezen alle mit untugent
vehten an alter und an jugent.
dem êrsten manne wart gegeben
daz er möhte ân sîn müe leben
êwiclîchen, ob er wolde
sich bewarn als er solde:
im wart verlâzen zuo der stunde
diu maht daz er möht tuon sunde.
dâ wider gab uns got vür wâr
daz wir mit müe suln dar,
und daz wir mugen sünden niht,
swenn uns ze komen dar geschiht.
hie sol ergên unser strît,
wan man uns dort lôn gît:
wir mugen niht gescheiden dan,
als dâ tet der êrste man.
dâ von sule wir groezern strît
danne er haben zaller zît.
sît untugent brâhte dan
mit des vîndes rât den êrsten man,
sô muge wir daz verstên wol
daz man vaste strîten sol
mit in beiden, swer wil dar
komen, daz geloubt vür wâr.
ez enist niht wunder, sît
der vâlant het ze gote nît,
daz er uns wil ziehen dan
danne er zôch den êrsten man
und danne er selbe ist vertriben,
als wir vinden geschriben.
nu merket an uns grôz nerrischeit:
tæt uns ein man ein kleine leit,
wir vlizzen uns immer dar an
daz wirz gulten dem selben man
mit groezerm ode mit glîchem leit,
und haben dar an trâkeit
daz wir uns erwern niht
daz uns der vil boese wiht
nider ze helle ziehen wil,
dâ man vindet leides vil
und dâ man immer âne buoz
mit nôt lebende sterben muoz.
ich hân gelesen und vernomen,
swer den vâlant wil überkomen,
der sol mit allen liuten wol
leben, als er leben sol.
er sol niht krenken sîne kraft
mit deheiner andern vîentschaft.
swer im einem hât an gesît,
der hât verendet allen strît.
ich rât eim ieglîchn rîter wert,
die wîl des tiuvels strît wert,
daz er niht anders tuon sol,
wan sô mag er gestrîten wol.
swer mit eim pern strîten solde,
ich wæne niht daz er wolde
phenninge zelen zuo der zît,
wan im würde vil lîht an gesît. der tiuvel fuget alle vrist, daz der man unmuzzich ist mit zorn, mit urliuge und mit haz, mit girde, mit wucher, daz er baz im zu chome ze der vrist, swenne er ungewarnet ist.
swenn wir solden vehten baz,
sô irret uns vil dicke daz
guot: sô ist der vîent vrô,
swenner uns dan triuget sô.
der vihtet niht nâch rîters reht
der den armen man sleht,
und der im nimt sîn guot,
der treit unrîterlîchen muot.
gedenket, rîtr, an iuwern orden:
zwiu sît ir ze rîter worden?
durch slâfen, weiz got ir ensît.
dâ von daz ein man gerne lît,
sol er dar umbe rîter wesen?
ichn hânz gehoeret noch gelesen.
wænet dar umbe ir rîter sîn,
durch guote spîse und guoten wîn?
dar an sît ir betrogen gar:
jâ izzet daz vihe gern, deist wâr.
durch kleider und durch schoene gesmît
sît ir niht rîter: swerz gît
eime gebûren, er wirftz niht hin.
jâ hât der gouch wol den sin,
ob man im ein schellen bint zem vuoz,
daz er si hin tragen muoz.
swer wil rîters ambet phlegen,
der muoz mêre arbeit legen
an sîne vuor dan ezzen wol:
mêr ze tuon er haben sol
danne tragen schoene gewant
und varen swingent sîne hant.
der mac niht rîters ambet phlegen,
der niht enwil wan samfte leben.
swelich man müezec ist,
der ist unmüezec zaller vrist,
wan er gedenket lîhte daz,
daz im wær ze houwen baz.
dehein man sol müezec sîn:
swer müezec ist, der machet schîn
daz muoze dicke unmuoze bringet,
swenner mit ungedanken ringet.
wil ein rîter phlegen wol
des er von rehte phlegen sol,
sô sol er tac unde naht
arbeiten nâch sîner maht
durch kirchen und durch arme liute.
der rîter ist vil lützel hiute
die daz tuon: wizzet daz,
swerz niht entuot, ez wære baz
daz er ein gebûre wære,
er wære got niht sô unmære.
ir sult daz vür wâr wizzen,
im wirt sîn rîterschaft verwizzen,
swer sîn rîterschaft sô hât
daz er nien gît helfe unde rât.
er wirt dar umbe ouch gemuot,
der dem man unrehte tuot.
dâ bî muget ir wizzen wol
waz ouch dem geschehen sol
der selbe unrehte tuot:
ich wæn er wirt noch mêr gemuot.
daz selbe ich von den phaffen wil
sprechen: er hât harte vil
ze tuon, wil er âne schant
nâch reht begên sîn ampt.
er hât ouch ze tuon mêre
dan singen ode schrîen sêre.
er sol guotiu bilde geben
mit kiuschem lîp, mit reinem leben,
mit guotem werc, mit rede schône:
er sol an tugenden tragen krône.
dar nâch stêt ouch dem rîter wol
daz er lebe als er sol,
mit sînem wîbe güetlîchen,
mit sînem volke heimlîchen.
des soltu, rîter, volgen mir,
swie du wil daz dîn herr mit dir
lebe, alsô lebe du und der man
der ouch dir ist undertân.
noch wil ich geben einen rât,
swelch man einen herren hât,
daz er gerne tuo swaz
er gebiutet: wizzet daz,
daz er minnert sîne eigenschaft.
sîn guoter wille gît im kraft
daz sînes kumbers minner ist,
tuot erz gerne zaller vrist.
swer mit vreude tuot durch den tac
des er niht über werden mac,
mich dunket er habe guoten sin:
in betrâgt ouch dester min.
der man hât einen vrîen muot
der gerne tuot daz er tuot.
sô wizzet daz der ein schalc ist
der ungerne tuot zaller vrist
swaz er in der werlde tuot:
sîn lîp ist eigen und sîn muot.
ob dich dîn herre schendet sêre,
daz ist dir niht sô grôz unêre
sô, daz du zaller vrist
mit dem dinge unmüezec bist
daz du dir einn vrîen man
wil machen undertân,
alsô er ein vihe wære:
swerz tuot, der ist got unmære.
jâ sol man sînen eigenkneht
lâzen leben nâch mannes reht.
man sol an im got êrn,
man sol von im des dienstes gern,
daz man an die menscheit
gedenke, diu hôhe ist beleit.
wil du vertreten mit dem vuoz
den der lîht hôher sitzen muoz
denne du in unsers herren rîche,
daz enstêt niht rîterlîche.
ein man ist niht eigen gar,
daz sol man wizzen wol vür wâr.
swer sîn wænt, hât niht vernomen
daz daz beste teil ist ûz genomen:
wan die sêle und den gedanc
nie dehein man bedwanc.
dâ von sô gebiut nimêre
dan du wellest daz dîn herre
gebiete dir: wan hâstu reht
ze gebieten dînem kneht,
daz selbe reht hât an dir
dîn herre, dâ von sô volge mir.
du sprichest lîht< ich hân herren niht>:
sô wizze daz ez vil lîhte geschiht
daz dun gewinnst. du sprichst zehant
< ich bin ein herre in mînem lant>:
sô mag ich sprechen wol vür wâr,
dune gestîgest nimmer dar,
dich enmüge ein lîhter man
dar nâch haben undertân.
ân herren ist weder grôz noch kleine;
einen herrn hab wir gemeine,
daz ist unser herre got.
man sol wol vürhten sîn gebot.
wir haben von im sêl unde lîp,
liute, eigen, guot, kint unde wîp,
und gebiutet uns nihtes niht
niwan daz uns mit êrn ze tuon geschiht.
got gebiut uns tuon rehte:
sô gebiutich mînem knehte
< tuo dem unde dem gewalt.>
got gebiut uns manicvalt
tugent, hüfscheit unde guot:
sô sprech wir zunsern liuten< tuot
swaz ir welt; ich gestên
iu wol bî, swie ir welt gên.>
swâ ein mehtic rîter ist,
die übeln girege mit dem list
ziuhet er in sîn eigenschaft.
der eigen von sîns herren kraft
tuot vil dicke daz er tuot.
dâ von unser herre muot
der sünden von dem herren mêre:
ez muoz si bêde müen sêre.
ez ist dar zuo komen hiute,
wir schermen unser eigenliute
daz si ân kristenlîch dinc lebent,
umbe geistlîch meister si niht gebent.
swaz dem kneht ze tuon geschiht,
ez sî guot ode niht,
ez ist dem herren selten leit.
er erwirvet halt mit arbeit
daz er im behabe sîn sunde
und sînen willen zaller stunde,
und als ich gesprochen hân,
wolt er gern des abe gân
daz er niht entæt unrehte,
er wær ze nihte zeinem knehte.
jâ mag ich noch sagen sô vil,
swer sînen kneht niht dwingen wil
daz er tuo reht unde wol,
daz er vor got stên sol
und muoz im von sînem knehte
antwürten gar nâch rehte.
hêly was, alsô wir lesen,
ein vil guot man gewesen
und enkalt sîner kinde sunde,
daz er inz niht werte zaller stunde.
swelich man selbe guot ist,
der sol sich vlîzen zaller vrist
daz die die im sint undertân
tuon daz rehte sî getân.
swer aver des niht tuon wil,
der hât got zantwürten vil.
dâ bî muget ir wizzen wol
waz dem manne geschehen sol
der sîn liute zaller stunde
wil beleiten an die sunde:
man schamt sich der sünde niht.
swes sich der herr schamt, daz geschiht
zehant ze tuon dem knehte,
daz welle wir haben ze rehte.
wir machen unser liut roubære,
diebe unde wuocherære.
wir wellen teilen daz guot
und haben doch sô toerschen muot
daz wir wellen âne meil
der sünde sîn und âne teil
der schande. des enmac niht
gesîn: wan swaz geschiht
durch uns ze tuon deheime kneht,
daz übel sî und wider reht
unde wider gotes hulde,
dâ hab wir teil an der schulde.
wir haben halt vil gar die sunde,
wan man verswîgt vil oft die hunde,
swenn man dem jeger gît den prîs
daz er sî an jagen wîs.
man sprichet:< den hasen vienc der man,>
sô hât ez lîhte der hunt getân.
alsô wirt uns gar diu sunde,
wan wir gebietenz zaller stunde;
si wirt sô ouch gar dem knehte,
der uns volget am unrehte.
heize ich slahen einen man
den der mir ist undertân,
wir haben bêde sünde gar.
du sprichest lîhte< ine getar
niht lâzen mînes herrn gebot>:
sô sprichich: du solt vürhten got
harter; er ist dîns herren herre,
dâ von soltu in vürhten mêre.
dîn herre mac dir geschaden wol:
ein ieglîch man doch vürhten sol
got mêre danne deheinen man,
der sêle und lîp dar senden kan
da unruowe nimmer ende hât.
dâ von sô habe mînen rât
und leiste dînes herrn gebot,
swenn ez niht ist wider got.
ich gibe ouch den herren rât
daz ieglîcher der sinne hât
nimmer daz gebieten sol,
man mügez mit rehte tuon wol.
swer wil gebieten wider got,
ir sult wizzen daz sîn gebot
verliust niht den gebieter eine:
die leister sint verlorn gemeine.
daz selbe sprich ich daz man sol
an vriuntschaft behalten wol,
daz einer zem andern nihtes ger
wider got und wider êr.
man sol haben ouch den sin,
ist iemen unde bit ers in,
daz erz im gar versagen sol,
sô dient er sînem vriunde wol.
anders uns ze tuon geschiht:
swenn unser vriunt uns bitet niht,
sô biete wir uns selbe dar
und sprechen< du möhtest enem gar
an gewinnen sîn guot.
jâ hâstu niht eins rîters muot>,
und reizen sô an boesen dingen
unser vriunt die wir betwingen
ze reht durch vriuntlîch reht solden,
ob si niht rehte tuon wolden.
wir sprechen< dort ist ein wîp,
diu hât gar einn stolzen lîp.
wil du daz ich dirs gewinne?
si ist ein spiegel gar der minne.>
und sprichet er dann< ich wil sîn niht,>
sô spreche wir< ginc, boesewiht!
du bist deheiner êren wert,
wan dîn muot des niht engert.>
wê dem manne der volgen wil
dem boesen râtgeben vil:
dem râtgeben wirt niht baz,
ir sult mir wol gelouben daz.
den herren ist vil ofte liep
ir êren und ir sêle diep.
der boese râtgebe mit boesem rât
sîns herren sêl vil dicke verrât
und gît durch lützel, daz ist wâr,
sînes herren êre gar.
daz man sich behüet, deist müelîch,
vor dem diebe heimelîch,
doch sol der herre haben die sinne
daz er daz wizze, und wirt ers inne
daz er im rætet wider got,
daz der râtgebe ist stiuvels pot:
den boten hât der vâlant
nâch dem herren ûz gesant.
der biderbe herre sol den kneht
enphâhen nâch sîns herren reht:
er sol sprechen zuo im< strîche
von mir in dînes herren rîche,
wan ich wil dir dar volgen niht,
du wârer werlde boesewiht!>
der râtgebe rætet niht nâch êre
der sînem herren gît die lêre
daz er kêre sînen vrîen muot
an erge unde wier daz guot
den liuten müge abe gebrechen.
er ensol sich niht sô swechen
daz er volge solhem rât,
der niht wan girescheit hât.
swâ er mac mit rehte nemen,
dâ neme; ez mac uns niht gezemen
swaz wir nemen mit unrehte
ouch unserm eigenknehte.
man solt ûs rîchtuom ahten klein,
wan er ist stiuvels wetzestein,
sîn netze und sîn vederspil.
er væhet dermit gevügeles vil,
die ze himel vliegen solden,
ob si ze hell niht vallen wolden.
guot, du wetzest uns mit list,
daz wir snîden zaller vrist
mit kündekeit nâch dir, guot:
du gîst uns vil listigen muot.
swer wetzet sîn mezzer, wizzet daz,
daz er snîdt ein wîle baz
unz im diu snîde vellet gar.
alsô sage ich iu vür wâr,
swer sich verlæzet an gewin,
der wetzet sô harte sînen sin
mit girescheit nâch dem guote
daz im diu snîde an sînem muote
wirt abe gesliffen sêre.
sone mag er dan nimêre
an êre gedenken noch an got:
er möht im selben sîn ze spot.
ze jungest wetzet er sînen sin
sô daz ern gar verslîfet hin,
und kan niht dwingen sînen muot,
ern sterbe bî sîm eigenguot
des hungers und des vrostes ouch.
ist er dan niht ein wîser gouch,
daz er sînen sin so verleit
daz er hie mit arbeit
erwirvet daz im dort werde
aver wirs in ener werlde?
wan als ich sprach, swer an gewin
hât verlâzen sînen sin,
der hât hie und dort nôt
unde ist lebendiger tôt:
und dunket sich doch der samenære
wîse und der wuocherære!
geselle, du hâst einn armen sin
den du wænest kêren an gewin:
nu sage mir, wâ sint dîne list?
ez schînet wol daz verslizzen ist
dînes sinnes snîde gar,
wan dîn gewin kumt dar
da er verlust wol heizen mac,
daz sehe wir wol durch den tac.
swenn du dich rüemest von gewinne,
sô soldest du haben ouch die sinne
daz du erkantest dîn verlust,
sô liezest du dîns ruomes glust:
wan du hâst dîne milte verlorn,
die erge hâstu dir erkorn,
die tugent umb untugent gegeben,
und wænest nâch gewinne streben.
ôwê, armer samenære,
du bist ein toerscher wehselære:
du bist gewinnunge holt
und gîst doch umbe kupher golt.
swenne du nimest dem sîn guot,
so erschreckest du in dînem muot
die tugende, daz si varent hin,
sô hâst du danne boesen gwin.
wil du schiere werden rîche,
sô lâz dir sîn gar gelîche
beidiu rîchtuom unde armuot,
sô bistu rîch in dînem muot.
ein arm man der mac lâzen verre
mêre ruowent dan ein herre
immer vehtent müge gewinnen,
und vlîzet er sich mit allen sinnen.
der hât genuoc der nie mêr wil:
der rîche gewinnt nimmer ze vil,
wan die natûre hât daz guot
daz ez machet gireschen muot.
mit dem guote wehset girescheit,
erge, vorht, sorge, müe, leit.
der ist wol ein toerscher man
der daz niht verstên kan.
ich weiz wol daz der wuocherære
noch dehein samenære
nimmer daz ze verstên gert,
wan er dunket sich nimêre wert
niwan sô vil sô er hât:
daz ist der girescheite rât.
diu ist ein armiu werdekeit
an der uns ein diep scheit.
swaz werdekeit von tugent kumt,
diu wert mêre unde vrumt
baz dan diu diu vomme guot
kumt in einen boesen muot,
wan si wert lange vrist.
dehein diep hât sô vil list
daz er sîn iht müge steln,
dâ von sul wir sî weln.
du sprichest lîhte< dîn lêre
diu müet mich harte sêre,
wan dem der niht enhât,
dem ist ze swære dîn rât.
ich mac âne guot niht leben,
dâ von muoz ich nâch guote streben,
wan ich bin ein man
der niht hantwerkes kan.
ich muoz gewinnen swie ich mac,
wan ich möht niht einen tac
âne guot wol geleben,
dâ von solt du mirz vergeben.>
sô wirf dernâch ân girescheit,
habe sin vür kündekeit,
wis niht an pentekeit müelîch,
wis hüfsch unde vertregelîch.
tuo niemen leit mit dînem sagen,
verswîc daz man sol verdagen.
swâ du kumst einem herren zuo,
dem diene gerne unde tuo
daz du sîst allen liutn bereit.
mit sô getâner pentekeit
sol sich begên der arme man
der niht hantwerkes kan.
man dient den herrn mit groezer êr
dan der bôsheit, wan swer
sînen sin an guot verlât,
die bôsheit er ze vrouwen hât,
der erge er immer dienen muoz
und ligen ouch under ir vuoz.
jâ sol ein man niht verzagen,
daz getar ich wol gesagen,
daz in got lâze verderben.
ein man mac guot und êre erwerben,
ist er guot und tugenthaft,
wan got gît im hie die kraft
daz er wert an guoten dingen:
jâ mag im nimmer misselingen.
got vil wol gevüegen kan
daz ein tugenthafter man
gewinnet êre unde guot.
dar zuo hât er einen muot
daz er am kleinen und am grôzen
sich dem rîchen mac genôzen.
der ist ein tugenthafter man
der alsô wol mit blîe kan
sô mit golde: deist der eine
dem beidiu grôz unde kleine
gelîchez herze geben mac.
der hât wol der tugende tac
von der untugende naht gescheit.
swem ez sî liep ode leit,
er mac gestrûchen niht ze hart,
wan er hât lieht zuo der vart.
ich hân der harte vil gesehen,
swenne in ist schade geschehen
amme lîbe od amme guot,
daz si habent sô toerschen muot
daz si wænent daz ir niht
got geruoche: daz geschiht
in ze grôzer unsælikeit.
mügen si gedenken waz arbeit
die heiligen liten und welhe nôt
und waz martr und welhen tôt
und waz armuot und welhe schant!
dâ bî mac man verstên zehant
daz unsælde grôziu sælde ist
swer si mit guot enphæhet zaller vrist.
jâ wolt ouch unser herre got
dulten armuot unde spot,
durst, hunger, vrost und ander nôt;
der wolt ze jungest ligen tôt
der uns allen gît daz leben.
swem er rîchtuom niht wil geben
und læt in leben armeclîchen,
als er tet selbe, gewislîchen,
er möht sîn harte vrô wesen,
wil er gelouben daz wir lesen.
swen er handelt alse sich,
zürnet der, des wundert mich.
swer hie mit im lîdet gern die nôt,
der lebt mit im wol nâch dem tôt.
nu wil ich râtn den herren allen
daz siz lieht nien lâzen vallen,
wan si suln uns liuhten vor,
unz si uns bringent vür daz tor
dâ immer ist der sunne schîn:
si mugen gern dâ inne sîn.
swes lieht aver erloschen ist,
der zünde ez in kurzer vrist
und habe ez ûf vil wundern hô,
wan sô siht er und wir alsô
baz, und tuot er des niht schier,
sô vellet er und valle wir.
von rehte viel der in die gruob
der sîn lieht niht ûf enhuob:
von reht der in dem graben lît
der nahtes rîtet zaller zît.
diu vinster ist den vînden liep.
bî vinsterr naht stilt der diep.
bî der naht tuot man vil
des man tages niht tuon wil.
swaz man nahtes tuon mac,
daz meldet gar der liehte tac.
vil dicke man der naht schant
bî dem tage wol bevant.
alsô sage ich iu vür wâr,
der jungest tac der meldet gar
swaz man nu getuon mac.
er wirt ein schemelîcher tac,
wan die sünde die man hât
und die man âne bîhte lât,
die werdent dan gar ûf getân.
sô möht man lîhter wizzen lân
und mit minner schant sîn sunde
einem man ze dirre stunde.
man sol haben vor den ougen
offenlîchen unde tougen
driu dinc, swer wil bîhte hân,
daz dunket mich wol getân:
vorht, gedinge unde minne.
wan swer wil bîhte tuon mit sinne,
der sol gedinge hân ze got,
vorht unde minn durch sîn gebot.
der guote geloube gît
uns diu driu dinc zaller zît.
geloube wir die grôzen nôt
und daz er durch uns leit den tôt,
daz mac uns geben grôze minne,
ob wir dar kêren unser sinne.
geloube wir daz er zebrach
die helle und erstuont dar nâch,
daz mac uns wol gedinge geben
daz er uns gît vroelîch leben.
ob wir gelouben daz wir hân vernomen
daz er zem geriht sol komen,
wizzet daz uns daz zaller zît
grôze vorht hin zim gît.
sîn güete und sîn diumuot
gît minne, swer sîn war tuot.
daz er genædic unde mehtic ist,
daz gît uns gedinge zaller vrist.
sîn reht unde sîn geriht
læt uns âne vorhte niht.
uns gît sîn menscheit
minne, unde sîn gotheit
gedinge, unde sîn geriht
vorht, ob man geloubt der schrift.
wir suln uns lâzen unser sunde
riuwen und leit sîn zaller stunde
durch vorht, gedinge, minne,
swer wil haben guote sinne.
swer nien wil büezen sîne sunt
die wîle und er ist gesunt,
der minnet got niht, der ân nôt
durch uns wolde ligen tôt.
swer aver minnet got niht,
sîn geloube ist enwiht,
wan er mac den glouben niht hân
daz got habe durch uns vil getân.
minne kumt, als ich hân geseit,
vome gelouben. swer sîn menscheit
geloubet unde sîn diumuot,
ern mac niht haben den muot,
ern müeze im holt sîn.
ist er im holt, daz wizzt dâ bî,
daz er im dient die wîle er mac
und bîtet niht sînn jungisten tac.
swer got niht dienen wil,
der minnet in niht vil.
swer in niht minnet, als ich hân geseit,
der geloubet niht sîn menscheit.
hât er sînen glouben niht wol,
sô wizzt ir wol waz sîn werden sol.
swer ze sînem jungsten tage lât,
daz er sîn sünde niht gebüezet hât,
er muoz durch vorht die bîhte hân
dier durch minn solt hân getân.
swer dienet got durch vorhte und minne,
der hât tugende unde sinne
unde ist gar gotes kint.
sô wizzet daz die schalke sint,
swer tuot sîne bîhte niht
niwan swenn er den tôt siht.
doch wil ich daz râten wol
daz man sîn bîhte tuon sol
an sînem jungisten zît,
swer in sînen sündn sô lange lît:
wan swierz niwan durch vorhte tuot,
sô ist doch got wol sô guot
daz er im lîhte gît die sinne
daz erz ouch tuot durch minne;
tuot erz, sô hân ich wol gedinge
daz in got ze gnâden bringe.
doch wil ich iuch hie wizzen lân.
swaz er hie übels hât getân,
des muoz er enphâhen buoz
ê er dar in setze den vuoz.
dâ von ist ein grôzer sin
daz man durch vorhte und durch minn
mit bîhte hie büeze sîne sunt,
wan uns wirt dort wirs tûsent stunt,
und vert dannoch genædeclîche,
ob uns wirt gotes rîche,
habe wir bîhte ân buoze genomen,
als ir habt hie vernomen.
doch muge wir vervælen daz
wirs niht nemen. dâ von ist baz
daz wirs nemen zuo der stunt,
swenne wir sîn wol gesunt,
wan wir enwizzn wie nâhe uns ist
bereit der tôt zaller vrist.
etlîcher wænet, swaz er tuot,
daz imz vergebe diu gotes guot
unde gotes gnâde gar:
er triuget sich, daz ist wâr,
und ist durch den gelouben vlorn.
solt daz got niht wesen zorn
daz er im nimt sîn geriht?
er tuot wider reht niht
gnâde, wan diu gnâde ist
gemischet mit rehte zaller vrist.
sô ist ouch sîn geriht
deheine wîs ân gnâde niht.
man sol vorhte und gedinge hân
ze got, daz ist wol getân.
swer unsern herren vürhtet niht,
der geloubt niht sîn geriht.
swer hin zim niht gedinge hât,
der geloubt niht sîn genâd.
swer wil rehte bîhte hân,
den riuwe swaz er hât getân
ze übelen dingen und ze sunde
und sage ez zuo der selben stunde
sînem phaffen unde tuo daz
daz er in heize: gotes haz
wirt zehant von im genomen,
ich hânz gelesen und vernomen.
er muoz sîne sünde gar
einem sagen, daz ist wâr:
sîn bîhte er niht teilen sol,
wan in sol einer erkennen wol.
ein man spricht lîht< ich schame mich>:
er möht ave harter schamen sich,
swenner tuot sô boeslîchen gar
daz erz einem sagen niht getar.
doch sol uns daz wesen suoze
daz uns diu schame hilft ze buoze.
dar nâch und man gedenkend ist
sol man sagen zuo der vrist
waz man begie, wâ, wenne und wî
und durch wiu, daz der phaffe derbî
müge wizzen ob sîn sunde
sî kleine ode grôz zer stunde.
sô mag er dan wol geben rât:
anders man niht vervangen hât.
niemen nahtes stelen wolde,
trout er daz man in hâhen solde
des tages: wir tæten übel niht,
wesse wir waz uns geschiht
und waz uns geschehen sol,
swenne dem guoten geschiht wol.
daz wir aver gelouben niht
unsers herren geriht,
dâ tuo wir an vil unreht
unde boesern dâ mit unser reht.
ob unser gloube wære baz
nâch got und êren, wizzet daz,
daz ez uns liep möhte wesen.
wie sule wir alsô genesen
od wie solz stên umb unser leben,
wan die uns solden geben
erzenî, die sint ersieht.
die uns solden tragen daz lieht
vor, die gênt gerne bî der vinster.
diu zeswe hant ist worden winster.
diu lember sint ze wolven worden.
unser deheinr behalt sînn orden:
der phaffe bewîst niht als er sol,
der leie volget niht ze wol.
einr ist unwîse, der ander tôr:
einr vellet hindn, der ander vor.
niemen ir deheinen hebet:
ein ieglîcher ze valle strebet.
die phaffen îlent hin zer helle;
die leien die sint alsô snelle
unde wellent dringen vür:
ez ist grôz gedranc zer tür.
si varnt dâ hin âne geleit;
si macheten minner tageweit,
und wessen si waz wær dar inne.
war sint komen unser sinne,
daz wir niht kunnen verstên
daz ein ieglîcher muoz gên
dar dar er verdienet hât?
des mac niht sîn dehein rât:
wan sô wære gotes geriht,
ob er niht rihten wolt, ze niht.
ob unser herr niht rihten wolde,
sagt mir zwiu sîn gerihte solde?
jâ wil er daz wir rihten wol,
dâ von niemen gelouben sol
daz er lâze sîn geriht.
swer aver daz geloubet niht,
daz unser herre tuon sol
dem übelen wê, dem guoten wol,
wizzet daz der geloubet niht
weder gotes gnâd noch gotes geriht.
dâ von sô muoz er sîn verlorn
und wær noch bezzer ungeborn.
daz sehste teil ist ûz getiht:
daz sibende sol ich lâzen niht.
nâch mînem sinne und mînem wân
hân ich iu kunt getân
war umbe man sîn jugent
und sîn alter mit der tugent
zieren sol. ich hân geseit
waz kumbers und waz arbeit
man durch die tugent haben sol
und wie ez uns kumt allez wol.
under wegen ist niht beliben,
ich enhabe ouch daz geschriben
daz man sîn wîp und sîn kint sol
und sîn liute haben wol.
nu solt ir wizzen daz ich schrîbe
von der sêle und von dem lîbe.
ich sage iu des lîbes kraft
und sage iu waz meisterschaft
diu sêle im lîbe müge hân.
wirt ez schier niht ûf getân,
ir sult mirz güetlîch vergeben
und sult mir eine vrist geben,
wan ich muoz undersprechen
daz dâ mit ich müge swechen
untugende unde bôsheit.
mich hât mîn muot dar beleit
swâ ich mac gevüeclîche,
daz ich ûz mînr materje slîche
und die untugende sô bereit
daz ez den boesen werde leit.
hie wil ich iuch wizzen lân
daz ein iegelîch man
von sêle und lîbe geschaffen ist.
dâ von sô muoz er zaller vrist
von in bêdn die krefte hân
die in bêdn sint undertân.
die tugende der sêle krefte sint;
den lîp diu sterke ane wint,
diu snelle und diu behendekeit,
daz wizzet vür die wârheit.
alsô diu sêle tiwerre ist
danne der lîp zaller vrist,
alsô ist ouch der sêle kraft
tiwerre danne des lîbes maht.
ein ieglîch wîse man seit
daz vür sterke gê bescheidenheit,
sô ist der sin zaller vrist
tiwerre dan diu snelle ist.
bescheidenheit gewinnt uns mêre
beidiu guotes und ouch êre
dan uns des lîbes sterke gewinne.
wir handeln sneller mit dem sinne,
daz ein grôz dinc wirt bereit,
dan mit des lîbes snellekeit.
hie bî muget ir wizzen wol
daz man der sêle kraft hân sol
verre vür des lîbes kraft:
der sêle kreft hânt meisterschaft.
von sinne und von bescheidenheit
sol sterke und snelle werdn beleit.
sterke und snelheit sint enwiht,
ob siu der sin beleitet niht.
man vindet in dem walde wilde
diu sneller sint ûf dem gevilde
unde sterker danne dehein man,
und mugen sich niht wern, wan
des mannes bescheidenheit
hât vil schier diu netze bereit
diu sô gevlohten sint mit sinne
und sô gedræt, swaz kumt dar inne,
daz muoz des mannes meisterschaft
dulten durch der sêle kraft.
swaz vliuget, gât ode swebet
und swaz in der werlde lebet,
daz dult des mannes meisterschaft:
daz machet niht des lîbes kraft.
solt ein man mit sterke ringen,
er möhte niht alsô betwingen
einen lewen daz er tæte gar
nâch sînem willen, daz ist wâr.
daz möht uns ouch wesen leit,
solde man mit snellekeit
die vogel imme lufte ersnellen:
man möht dervür einn slâf wellen.
der vogel würde gevangen niht,
ez enkoeme von ungeschiht.
nu seht daz uns der sin gît
daz ez allez vor uns lît:
swaz lebt daz stêt zunserm gebot,
alsô hât uns geêret got.
sin unde bescheidenheit
tuont mit lîhter arbeit
daz sterke und snelle niht enmac
getuon unz an den suontac.
swer wænet daz eins mannes prîs
an der sterke sî, der ist unwîs.
swer wænet an der snellekeit
vinden eins mannes vrümkeit,
der ist ouch ein tôre gar,
daz geloubet wol vür wâr.
solden sterke und snellekeit
geben tugende und vrümkeit,
sô wære ouch tugenthaft ein rint,
wan ez ist starc: eins gouches kint
vliuget vaste, sô wær ouch
tugenthaft der selbe gouch.
ir sult aver wizzen wol
daz man daz niht gelouben sol,
wan uns sol komen vrümkeit
von sinne und von bescheidenheit.
swaz niht mannes sêle hât,
wizzet daz ez âne sin bestât.
dâ von ist unbescheiden gar
daz vihe, daz geloubt vür wâr.
hie bî muget ir wizzen wol
daz diu bescheidenunge sol
von reht heizen der sêle kraft.
hiet der lîp sinnes meisterschaft,
sô hiet ein vihe und ein gouch
sin und bescheidenunge ouch.
nu seht wie uns got hât gewert,
daz er uns dâ mit hât geêrt
dâ mit er di engel hât gekleit,
mit sinne und mit bescheidenheit.
von unsern sünden daz geschiht
daz wirz sô volleclîchen niht
mugen hân in unserm leben
als erz hât den engeln geben.
doch ist ez ein grôziu êre,
muge wirs ouch niht haben mêre,
daz wir sîn haben doch ein teil:
ez kumt uns ze ganzem heil,
ob wir an der tugende gwin
wellen kêren unsern sin.
dar umbe hât uns got sin geben
daz wir suln unser leben
zieren harte wol dermite.
man sol tugent und guote site
dermite suochen, daz ist reht.
sin machet uns den wec sleht,
daz wir mugen harte schier
sîn tugenthaft, und welle wir.
wie kumt dan daz wir verkêren
mêr nâch untugent und nâch unêren,
nâch erge und nâch gewinne
danne nâch êren unser sinne?
ez wær mîn wille und ouch mîn rât
daz wir gedæhtn wie uns got hât
gehêret mit bescheidenheit:
wan wizzet vür die wârheit
daz niht in der werlde ist
daz haben müge sinnes list,
niwan der man, die engel unde got,
daz ist von sînem gebot.
got machet uns nâch sîner getât,
do er uns gap des sinnes rât:
solt wir danne daz verkêren
ze boesen dingen und zunêren,
daz an uns gotes bilde hât,
sô volgte wir niht wîsem rât.
swer wil an êre und an gewin
nâch rehte wenden sînen sin,
der sol sînn sin kêren dar
danne ez im ist komen gar.
er sol sînn sin hin ze got
wenden, daz ist sîn gebot,
al dar nâch unde er kan:
man mag im niht verwîzen dan.
ein ieglîcher hât sinnes sô vil
daz er weiz daz got wil
daz man tuo daz man tuon sol,
daz weiz ein ieglîcher rehte wol.
wir haben sîn genuoc swâ
wirn wellen haben, aver dâ
dâ niht enist unser will,
dâ habe wir sinnes niht ze vil.
an boesen dingen und an gwinne,
dâ habe wir genuoc sinne,
und an der erge und nâch dem guot,
dâ habe wir vil listegen muot,
und wie wir triegen ein wîp,
dâ wetze wir sin unde lîp,
und wellen dan niht haben sin
an der tugende gewin.
swer den andern triegen mac,
der sûmt sichs niht einn halben tac.
die phaffen und die leien sint
aller meist nu worden blint
nâch dem guot, wan girescheit
hât der bescheidenheit
ougen niht. bî unsern zîten
ir unêre ist gebreitet wîten.
der phaffe solt guot bilde geben,
sô solt der leie nâch im leben.
sus gêt der phaffe am unreht vor,
der leie blîbt niht vorme tor.
der phaffe solt an guotem bild
tragen vor den êrsten schilt:
daz solt sîn sîn guotiu lêre,
dâ mit er tegelîch bekêre
die übelen: mit dem schilde sol
er vor dem vînt uns schermen wol.
sô sol dar nâch der rîter wert
an guoten dingen sîn swert
gebiderben unde amme rehte.
er solde durch arme knehte,
durch wîsen und durch armiu wîp
wâgen sîn guot und sînen lîp.
daz ist allez nu verkêrt:
der phaffe wil des rîters swert
nuo haben ze sînem sinne,
daz er sî sterker an gewinne.
sîn sin der genuogt im niht
dâ mit er abe den liuten briht:
er wil darzuo haben gewalt,
daz er alsô mit manicvalt
kerge und sterk kom hin zem guot,
volgende sînem gireschen muot.
der leie dunkt sich ouch niht wert,
ern habe zuo sînem swert
diu buoch, wan der schrift sin
wil er ouch haben an gewin.
er heizet im schrîben harte wol
daz wuocher daz man im geben sol.
swa im gebristet sîner sterke,
dâ kêrt er ane list und kerge.
nu seht wie daz eim rîter guot
stêt, daz er dar an sînen muot
kêrt, daz er wetzet sînen sin
nahtes wachende ûf gewin,
der niwan an rîterschaft
solde vrumen sîne kraft
und an tugende und an reht:
er wær noch verre baz kneht,
swelich rîter alsô tuot,
daz er ist rîter durch daz guot.
ist der rîter durch daz guot niht,
dem niht anders ze tuon geschiht
wan lantrehten nâch gewinne?
swenner solde sîne sinne
bringen an die gewonheit
der zuht und der hüfscheit,
sô sitzet er mit bein über beine
in einem winkel alterseine
und ervindt vil manege kerge,
dar zuo hilft im sîn vrowe, diu erge,
wie er den müge geswechen
unde dem sîn guot abe brechen,
ein hüebel ode einen acker.
sô dunket er sich vil wacker,
swenne er ervunden hât
die kündekeit und den rât.
swenne dan die rîter guot,
die dâ tragent hôhen muot,
gar ze rîterschefte sint,
sô schrîet der boes dort umb ein rint
< herre, ir sult mir vernemen mêr!
unser reht wil daz der
habe sînen ohsen, daz ist reht.
man tuot gewalt dem kneht!>
und swenner vol geschriren hât,
sone ruoht er wem der ohse bestât.
ob im der zagel werden sol,
er wænt gewert sîn harte wol.
seht wie wir wenden unsern sin,
den uns got gap, daz wir in,
deste baz erkennen solden,
ob wir an reht gedenken wolden.
daz er uns gap durch der liute
vrum, daz kêre wir gar hiute
beidiu zir schaden und zir leit
und rüemen uns der nerrischeit,
swenn wir den betrogen hân:
daz ist vil nerrischen getân.
swer an guoten dingen ruom hât,
in hilfet niht sîn guot getât;
swerz aver an boesen haben wil,
dem muoz ez danne schaden vil.
wir machen daz ein arm man
verliuset vil, der niht enkan.
durch einn vil kleinen gewin,
seht wie wir wenden unsern sin,
und wellen des wizzen niht
daz uns verliesen geschiht
groezer guot vil ungelîche
in unsers herren gotes rîche.
vil kleine unser wîstuom ist,
den kêre wir doch zaller vrist
zunnützen und ze boesen dingen,
dâ von muoz uns dicke misselingen.
von got kumt aller sin:
swer sînen muot verlæt an in,
der muoz wîse werden gar.
sant pêter wart ein predigâr,
der vor des manige stunde
niht anders niwan vischen kunde.
der scheidet sînen sin von got,
der niht enleistet sîn gebot.
swenner von der vreude wunne
unde von des sinnes brunne
ie verrer und ie verrer gêt,
sîns sinnes ie minner bi im bestêt,
unz er wirt zeinem tôren gar.
sô wænet er dan alrêst vür wâr
daz er sî ein wîse man:
der vînt uns alsô triegen kan.
swelich man wænt haben sin,
der sich verlæzet an gewin
und an erge und an guot,
der wân kumt von toerschem muot.
der tôre der mac wizzen niht,
swenne im ze toben geschiht,
daz er tobe: daz selbe enkan
ouch niht verstên ein trunken man.
alsam sprich ich, swer sich verlât
gerlîchen an der werlde rât,
der hât die besten krefte verlorn
die den man sint an geborn.
dâ von weiz er niht waz er tuot:
er wænt daz übel heize guot.
ein ieglîcher vier krefte hât
von den er sol suochen rât.
die vier kreft sint sô getân
daz in sint undertân
aller wîstuom und alle tugent
beidiu an alter und an jugent.
swaz man in der werlde kan,
daz muoz man immer kêren an
die vier krefte od etlîche
der vier, daz wizzet sicherlîche.
einiu heizt imaginâtiô,
diu ander heizet râtiô,
diu drite memorjâ ist,
diu phleget der kamer zaller vrist,
die vierd ich intellectus heiz.
von der êrsten man nimêre weiz
wan daz si bringet die gedanke
zer dinge getât, die man lange
vor des niht gesehen hât.
daz kumt von der krefte rât
diu dâ memorjâ ist genant.
si habent vil nâch ein amt,
wan si sint swester, die zwô,
memorjâ und imaginâtiô.
imaginâtiô ir swester gît
swaz vor den ougen lît.
memorjâ behalten kan
wol swaz ir swester ê gewan.
intellectus und râtiô
hânt ane imaginâtiô
und an ir swester meisterschaft:
die dienent ir nâch eigenschaft.
swaz imaginâtiô begrîft,
ez sî anders od mit gesiht,
ez sî wâzend ode rüerent,
ez sî smeckend ode hoerent,
daz sol si hin zir vrouwen bringen,
sô mag ir niht misselingen.
râtiô bescheiden sol
waz stê übel ode wol,
und sol enphelhen swaz ist guot
der memorjâ ze huot.
intellectus sol wesen bot
hin zen engeln und ze got.
dâ von ich gesprochen hân,
swer sînen muot wil verlân
nâch gewinnunge ze hart,
er verliust an solher vart
die besten krefte die er hât
und die im solden geben rât
ze hüfscheit und ze guoten dingen,
wan anders mag im niht gelingen.
als ich gesprochen hân,
râtiô diu kraft kan
bescheiden daz übel vomme guot.
die verliust swer sînen muot
an gewinnunge wenden wil.
er weiz niht wenner hât ze vil,
er weiz niht, wan er ensol,
waz stê übel ode wol.
der intellectus ist verlorn
der uns alln ist an geborn,
wan er wil niht erkennen got,
leistent sînen willn und sîn gebot.
imaginâtiô ist im bliben,
wan daz habe wir geschriben
daz iegelîch vihe die kraft hât
von der gemeinn natûre rât.
nu merket waz sinne der müge hân
der dise krefte muoz verlân.
swer nâch gewin lât sînen muot,
der muoz dâ mit lâzen groezer guot,
und dunket in doch er habe sin,
swer sich verlæzet an gewin.
wê, jâ wil ich sprechen mêre,
dehein man volle lêre
hie nimmer gewinnen mac,
und lebt er unz an den suontac:
die lêre sint uns dort behalten.
swer hie wil vrumen unde walten
sîn rede sô er beste kan,
der mac wol sîn ein sælic man.
in dirre werlde niemen ist
der leben müge sô lange vrist
daz er eine kunst müge gar
gelernen alliu sîniu jâr.
dâ von spricht ein wîser man
< ich weiz daz ich nimêre kan
wan daz eine daz mir niht
hie ze wizzen geschiht.>
er seit wâr, wan sage mir waz
man alsô wizz, man mügez baz
wizzen: man vindet daz niht
dar an ze wizzen niht gebriht.
swer wol schâchzabel spiln kan,
der vindet dannoch einen man
der sîn als vil kan ode mêre:
ez ist dehein sô kleiniu lêre,
man möhte sî lernen baz,
vür wâr sult ir gelouben daz.
waz mac danne sîn beliben
der grôzen künst die wir geschriben
haben, sît die kleiner
nimmer begrîfet unser deheiner?
wir wellen sîn alle wîs;
an erge suocht man sinnes prîs.
der wil nu sîn ein wîser man
der einem man abe brechen kan.
het er versuochet groezern sin,
in diuht ein toerscheit sîn gewin.
wir haben künste vil geschriben,
der sint ûz erwelt siben.
liste heize wir die künst
und heizens vrî, wan niemen wünscht,
der sich dran verlât, haben mêre:
man vindet dâ wünneclîche lêre.
dem argen wirt niht baz ze muot,
swenn er an siht sîn eigen guot,
enem werde alsô wol
der an den listen vlîzen sol.
si heizent ouch dar umbe vrî,
swer sich dran verlât, muoz sîn
ân sorge und muoz doch haben guot,
aver sô daz er sînen muot
deheine wîse dar an kêre,
wan guot verstoezt der liste lêre.
diu êrste heizt grammaticâ,
diu ander dîalecticâ,
diu drite rhetoricâ ist genant,
sô sint die vier dar nâch zehant
arismeticâ und gêometrie
musicâ und astronomie.
grammaticâ lêrt sprechen rehte;
dîaleticâ bescheidt daz slehte
vome krumben, die wârheit
vom valsche; rethoricâ kleit
unser rede mit varwe schône;
arismeticâ diu gît ze lône
daz man von ir kunst zelen sol;
gêometrie lêrt mezzen wol;
musicâ mit wîse schoene
gît uns wîstuom an die doene;
astronomie lêrt âne wanc
der sterne natûre und ir ganc.
wir envinden niht geschriben
daz dehein man kund die siben
noch der liste einen gar,
daz solt ir wizzen wol vür wâr.
die besten die wir an grammaticâ hân
daz was dônâtus und priscjân:
aristarchus man von rehte sol
under die besten zelen wol.
dîaleticâ hât ouch ir diet:
die sint die besten die si hiet,
aristôteles, bôêcjus
zênô und porphirjus,
rethoricâ diu hât niht gar
ân vrume liute bewist ir schar.
die besten wâren tulljus
quintiljân, sîdônjus.
an arismeticâ der beste was
crisippus und pîtâgoras.
an musicâ grêgorjus,
timothêus, millesjus.
an gêometrie was thâles
der tiurist und euclydes.
der astronomîe schar
was meister albumasar,
ptolomêus vaner was
und vorvehter atlas.
seht, der deheiner möht nie vür wâr
jehen er kunde sîn kunst gar:
wie wil dan sîn wîse der
der nie gevleiz an deheiner lêr,
weder an zuht noch an vrümekeit,
niwan an boeser kündekeit,
und der niht anders enkan
wan wie er triege einen man?
salomôn der wânde nie
er wær ze wîs: sô wænent die
wîse sîn den nihtes niht
anders ze wizzen geschiht
wan sprechen nâch einer gewer,
und wellent dâ von sîn sô hêr.
si wellent daz ze rehte hân
daz si lange übel hânt getân.
ich wil in lâzen ir gewinne
die si behabent mit dem sinne.
ich wil si zuo der bûren kint
zeln, die nie ûz komen sint,
und zel si ouch zuo dem der
nie kom ûz einem karkær
unde dem niemen hât geseit
der werlde lenge noch ir breit.
waz wesse der ob iht wære
anderswâ der werlde mêre?
alsam ist ouch umbe den man
der deheine kunst enkan
wan lantrehten nâch gewonheit,
der weiz niht des wîstuomes breit,
weder sîn tiefe noch sîn hô
und wænet volkomen sîn alsô.
der erkennt des sinns hoeh tiefe breit
der sich in dirre werlde beleit
sô daz im niht enslîft der vuoz
und daz er hôhe stîgen muoz.
der erkennet niht des sinnes wît,
weder hoeh noch tiefe, der dâ lît
mit boesen werken zaller stunt
der hoehe verre in der helle grunt.
der kan grammaticâ wol
der rehte lebet als er sol.
ob er niht rehte sprechen kan,
so ist er doch ein wîse man.
der kan dîaleticâ ze reht
der an guoten dingen ist sleht
und sich vor lügen hüeten kan,
daz er niht triege einn andern man.
der kan rethoricâ garwe
der mit der einvalte varwe
verwen sîne rede kan:
wizzet daz er ist ein wîse man.
ob er ez tuot ân boesen list,
sô weiz ich daz er wîse ist.
der kan gêometrie wol
der nimêre tuot danner sol
und der niht minner ze tuon muot
danne er von rehte tuot.
swer arismeticâ kunnen wil,
der sol âne zal harte vil
guotes tuon nâch sîner maht
beidiu tac unde naht.
der kan die musicâ ze reht
der sîn leben sô machet sleht
daz er machet sîner worte dône
mit den werken eben hellen schône.
ir sult wizzen daz der man
wol astronomîe kan,
swer sich zieret mit der tugent
sterne an alter und an jugent.
geschiht daz, daz ein man
dâ von wol grammaticâ kan
daz er sprichet reht, sô kan ez baz
der rehte tuot, wizzet daz.
ob der ein dîaleticus ist
der daz valsche erkennet zaller vrist,
so ist dîaleticus vil gar
swer zallen zîten sprichet wâr.
ob der rethoricus heizen sol
der verwen kan sîn rede wol,
so ist der rethoricus gar
der sîn rede machet einvar:
ich meine des rede einvaltec ist,
ob erz tuot ân boesen list.
ob der gêometer heizen sol
der einn anger kan mezzen wol,
so ist der gêometer baz
der wol kan erahten waz
er haben sul ze sînem leben:
der kan behalten unde geben.
ob der arismeticus ist
der wol zelt zaller vrist,
so ist der arismeticus gar
an dem man zelt der tugende schar.
ob der musicus heizen sol
der die doene machet hellen wol,
so ist der musicus der sînen muot
macht gehellen mit dem und er tuot.
ob der astronomicus ist
der die sterne zaller vrist
erkennet, so ist derz aver baz
der got erkennet, wizzet daz;
wan der stern ist des rehtes sunne
und bringt uns aller liehte wunne.
ân die siben liste breit
von den ich iu hân geseit
sint ander zwô künste grôz
die enen sint übergenôz:
die heizent dâ von liste niht,
wan in ze hêrschen geschiht
über die siben: ir küneginne
sint si und ir gebieterinne.
diu ein divînitas ist genant,
diu ander physicâ. ir bêder amt
ist vil süeze unde guot:
swer dar an kêret sînen muot,
der mac vreude genuoc gewinnen
und kurzwîle an tiefen sinnen.
diu physicâ lêrt uns harte wol
wie man sînen lîp behüeten sol
an guotem stal und an gesunt,
daz man niht sieche zaller stunt,
und lêret, ob man siech sî,
waz ezzens und waz erzenî
zeim ieglîchem siechtuom sî guot,
und wâ vor sich der sieche behuot.
divînitas lêrt harte wol
wie man die sêle behüeten sol,
daz man niht valle in die sunde
mit boesen werken zaller stunde,
und ob man drin gevallen sî,
daz man bîht vür erzenî
neme zehant: daz ist guot;
sus ist diu sêle wol behuot.
man möht gerner gesunt sîn
dan man dar nâch suoche erzenî:
swenn man von schulden siech ist,
sô muoz mans suochen zaller vrist.
man möht sich ouch gerner behuoten
vor sünden danne dar nâch muoten
daz man im loese die hende
von dem sîner sünde gebende.
swem in daz ouge vellet iht
sî lange ân erzenîe niht,
wan sûmt er sich, er mac vil drât
verliesen ez ouge daz er hât.
niemen sol sîner sêle wunden
heln dem priester, wan von sunden
kumt dicke diu geschiht
daz man nimt bîhte niht.
der sieche vordert zaller stunt
daz man im gebe spîse ungesunt:
der sündære ouch niht anders gert
wan daz im sîne sünde mêrt.
jâ sult ir noch hoeren mêre
von der zweier künste lêre.
von physicâ man wizzen sol
aller ding natûre wol,
swaz niderhalbe des mânen ist.
divînitas gît uns den list
daz wir die engel unde got
erkennen, unde sîn gebot.
nu merket, swaz ûf dem himel ist,
dâ gît uns an kunst unde list
diu ie der künste vrouwe was,
diu vil edel divînitas.
und swaz niderre ist dan der mân,
dâ gît uns kunst und list an
diu schoene physicâ, wan von ir
erkennet man diu element vier.
swaz zwischen mân und himel gêt,
die natûre man verstêt
von der wârhaftn astronomie.
arismeticâ und gêometrie
helfent derzuo: diu ein mit zal,
diu ander mizzt des himels sal.
als ich sprach in dirre vrist,
aller künste vrouwe ist
divînitas, wan si seit
wie man daz êwiclîche leit
in dirre werlde vertrîben sol
und wie man immer lebe wol.
von wanne kumt daz man deheine kunst
ze wizzen minner niht enwunscht
dan dise diu aller beste ist
an tiefem sinne und guotem list?
daz kumt dâ von daz si niht enmuot
wertlîchen ruom und werltlîch guot.
wir vlîzen uns lützel an sinne
und ouch an deheiner minne:
verworfen ist divînitas
diu ie der künste vrouwe was.
daz wir decrête und lêges hôren,
daz kumt dâ von daz wir die tôren
mügen effen deste baz.
und wil iemen sprechen daz
des niht ensî, der antwurte:
zwiu lâze wir der lêre porte,
daz ist diu divînitas
diu ie meisterinne was,
niwan daz wir unsern sin
haben verlâzen an gewin?
diu decrête ich niht enschilt:
si solden sîn des rehtes schilt,
nu mach wir dermite daz unreht
dunket sumelîche sleht.
dar ûf wurdns niht gemachet:
swer dar ûf sorget unde wachet
daz er verkêret guote lêre,
ez riuwet in dar nâch vil sêre.
die phaht machten mit wîsem rât
die keiser, swers gelesen hât.
die phaht man verkêren mac:
man tuot ez ouch alle tac.
decrête und diu phaht sint guot,
swer in niht unrehte tuot,
wan diu decrête sint komen
von got, als wir hân vernomen.
ez wart dô durch guot getân,
nu hab wirz verkêrt dar an
daz wir wenden gar nâch gwinne
der phaht und der decrête sinne.
ich seite harte gerne mêre
der künste geverte und ir lêre,
und seite ouch gerne wî
einiu under der andern sî,
wan daz wær ze vernemen schône
und gæbe uns wîstuom doch ze lône:
ez möht aver niht gezemen
den diez niht kunnen vernemen.
tæt ichz, mîn rede wær unwert
den die der buoch sint ungelêrt.
dâ von ichz niht tuon wil:
ich sol niht übergên daz zil
daz der leie gereichen mac.
jâ sint nu stunt vür die tac
daz die leien wârn gelêrt:
diu lernunge ist nu wordn unwert.
bî den alten zîten was
daz ein ieglîch kint las:
dô wâren gar diu edeln kint
gelêrt, des si nu niht ensint.
dô stuont ouch diu werlt baz
âne nît und âne haz;
dô het ein ieglîch man êre
nâch sîner kunst und sîner lêre.
die herren wâren wol gelêrt,
dâ von wâren si ouch wert.
nu ist der herrn vil lützel wîs,
dâ von bejagent si nimmer prîs.
alexander was der schrift
gelêret wol: dem nihtes niht
der werlde widerstên kunde,
er het sîne meister zaller stunde.
vil wol was gelêrt ptolomêus
und der künic neptanêbus,
sô daz man redet hiute von in
daz si hieten grôzen sin.
salomôn der ist mêre
erkant der werlde durch sîn lêre
danne durch sîn künicrîche,
daz geloubet sicherlîche.
durch sîne sinne ist ouch wît
erkant der guote künec dâvît.
die wîsen künege drî, caspâr,
melchjôr unde balthasâr,
die kômen ouch von ir kunst
dâ ir herze hine wunscht.
daz in der stern wart erkant,
des sint si ouch noch hiute genant.
julîus der was ouch gar
wol gelêrt, deist wâr,
der alrêst daz roemische rîche
beherte, er was ouch tugende rîche.
wær an im niht gewesen
sin unde vrümkeit, als wir lesen,
sô hiet er niht gehabt die kraft
daz under sîner meisterschaft
sô wîse liute wæren komen
und sô vrume sô wir hân vernomen.
nu waz würre den vrumen herren
daz si ir kint hiezen lêren?
swenn sis dâ lâzent spilen gên,
sô solt mans lêren ze verstên
waz übel stüende ode wol
und wes man gerne phlegen sol
und waz sî zuht, êre unde guot
und wâ vor man sol sîn behuot
und waz sî reht ode unreht
und waz sî krump ode sleht
und waz sî valsch ode wâr,
daz solt man siu lêren gar.
dar zuo solde ein herre wert
haben die meister wol gelêrt
in sînem hove, daz sîniu kint
und ouch die andern die dâ sint
sich möhten vürdern an der lêre:
daz wær in beidiu vrum und êre.
daz ich von der herren site
gesprochen hân, dâ meine ich mite
ouch ander liut die edel sint,
daz si ir vil liebiu kint
heizen lêren in ir jugent,
wan von kunst gewinnt man tugent.
die zaller zît vlîzec sint
wie si ir vil liebiu kint
lâzen rîche amme guot,
die solden rîchen ouch ir muot
an zuht und an hüsscheit.
man mac dehein erbe sô breit
sînn kinden lâzen, noch sô guot
als wol gelêrten muot,
wan von der kunst vindt man wol
wie man got gevallen sol.
diu kunst phlegt ouch wol ze geben
wie man sol zer werlde leben.
ez hilfet ouch dem vater baz
dan ob er im lieze daz
dâ mit er würde ein wuocherære
ode sus ein boese samenære.
jâ mant uns nihtes niht daz guot
daz wir kêren unsern muot
an unser vorvarn: wizzt vür wâr,
uns muoz der sin des manen gar,
wan guot verirrt uns harte dicke
mit dem sînn unstæten blicke,
daz wir niht kêren unsern muot
an unsern vater, der uns daz guot
liez, und vergezzen sîn gar.
dâ von sô wizzet wol vür wâr
daz man kinden læt dehein guot
bezzer danne gewizzen muot.
swer verderbt sîns kindes sin
durch sparunge und durch gewin,
daz ern ze schuole niht ensendet,
und ze hove, wizzt daz er wendet
ze grôzer vlust sînen gwin.
swer sînem kinde niht læt sin
und læt im guot, er weiz niht wol
waz er dâ mit tuon sol.
lîht daz ein unwîser man
der nihtes niht od lützel kan
noch lernen wil durch trâkeit
mit solher rede sich bereit:
er gît mir zantwürte daz
die ungelêrten tuont baz,
wan der dâ ist gelêret wol,
der tuot niht des er tuon sol.
der phaffe der dâ ist wol gelêrt
mit ungelêrten leien gert
boeser dinge unde sunde
und gewinnunge zaller stunde.
< zwiu solt wir danne lernen iht,
sît wir sehen daz ditze geschiht?>
ich wil im geben antwurte
ze der rede mit einem worte:
wænestu, swer wol lesen kan,
daz er sî ein gelêrter man?
jâ ist der phaffen harte vil,
vür wâr ich iu daz sagen wil,
die lesent daz si mugen sehen
und mugen doch des niht gejehen
daz si iht verstên die schrift.
alsam eim gebûrn geschiht
daz er in die kirchen gêt
unde vor den bilden stêt:
swie wol er daz gemælde siht,
waz ez bediute, des weiz er niht.
ern weiz waz daz bilde meine:
daz verstên ist niht gemeine.
wie wil du danne daz der baz
danne ein ander wizze waz
er tuon sol, der nihtes niht
kan verstên waz mein diu schrift.
nu lâ daz er gelêret sî,
sô nim doch bilde dâ bî
daz ein arzât wol gelêrt
dicke ungesunder spîse gert
und weiz wol daz si tuot im leit
und volget doch sîner leckerheit:
alsam tuot lîhte ein man
der wol die schrift verstên kan,
daz in ziuhet dar sîn leckerheit
da er gewinnet müe unde leit.
uns sol diu kunst liep sîn:
der arzât kan mit erzenî
machen daz er wirt gesunt,
wirt er siech ze deheiner stunt.
swer in ein gruobe vellet, wizzet daz,
daz er kumt dar ûz baz,
gesiht er, dan ob er gesehe niht.
al daz selbe dem geschiht
der wol gelêrt ist: tuot er sunde,
er gedenket zeiner andern stunde
daz er tuot wider got,
und kumt wider ze sîme gebot
dâ mit daz er bîhte gert:
daz tuot selten der ungelêrt.
ein tôre der wil lernen niht,
wan im sîn toerschez herze giht
< ich entuon niht wider got,
wan ich enweiz niht sîn gebot.
wesse ich waz wider in wære,
daz wær mir ze tuon unmære,>
und wænet sô got betriegen
dem niemen ein wort mac geliegen.
von got ist unerkant der man
der durch sîn trâkeit niht enkan.
wir haben alsô an der schrift
< der niht weiz, den enweiz got niht>:
swer niht enkan von sîner schulde,
der tuot wider gotes hulde.
daz reht gebiutet daz der man
ervar swaz er niht enkan.
swennerz dan ervarn hât,
sô volge danne dem besten rât.
swer guoten rât erkennen kan,
der ist niht gar ein toersche man.
man ervert daz man wil ervarn,
daz man niht wil, daz læt man varn.
næme dir iemen dîn rint
ode slüege dir iemen dîn kint,
du vüerest hin zeim andern man,
kundestu dich niht verstên dar an,
daz er dir seit waz des reht wære,
und læst dir wesen unmære
ze ervarn umbe die gewarheit
dîner sêle, deist ein nerrischeit.
jâ wil man halt vernemen niht,
swer von got wil sagen iht,
wan swen der vînt gebunden hât,
wizzet daz er in niht enlât
sô getâne rede vernemen
dâ von er müge guot bilde nemen,
und machet daz er hât vür spot
swaz man im sagen mac von got.
swer nâch gote varn welle
und von dem vîent scheiden snelle,
der hoere gern von der gotes güete,
von sîner marter und diumüete,
wan daz enzündet in vil gar
ze dienen got, daz ist wâr.
swenne mich dürstet, ob mîn muot
gedenkt an küelez wazzer guot,
so enzündet mich der durst vil gar,
ich hânz ervarn wol vür wâr.
swer über eine brükke gât,
ob er dan durch vorhte lât
daz er nider niht ensiht,
im geschiht lîht diu geschiht
daz im slîfet der vuoz
und daz er dâ vallen muoz
dar er niht getorste sehen:
alsô muoz dem geschehen
der niht hoeren wil gotes geriht,
wan er mac ez doch schiuhen niht.
swer mîn wort niht wil vernemen,
ich möht ez wol vür übel nemen:
vür wiu mac ez dan enphâhen got,
daz man niht hoeret sîn gebot?
wie sol er mîn war genemen,
ob ich sîn wort niht wil vernemen?
swer sînem wort besliuzt diu ôren,
er wil sîn bete niht erhôren.
gehabt sich ein sieche boeslîche,
swenner izzet, sicherlîche
daz zeichen ist niht ze guot.
alsô habt umbe den siechen muot:
ist ez einem manne leit,
swenn man im von gote seit,
und ob erz hoeret iht,
ob er sich danne bezzert niht,
er müge merken wol dâ bî
daz umbe in grôz zwîvel sî.
der leie gedenkt in sînem muot
< sît der phaffe übel tuot
derz an dem buoche siht
waz übel sî ode niht,
sô ist daz niht mîn schulde,
tuon ich wider gotes hulde,
wan ich kan niht ersehen waz
unserm herrn gevalle baz
ode waz im gevalle niht.
ich erkenne niht die schrift.>
ouwê, wie sich der selbe triuget
der sô offenlîchen liuget!
gêt ez dem phaffn zen ougen in,
sô gêt doch der selbe sin
den leien durch diu ôren:
wie triegent sich die tôren!
jâ hât ieglîch man und wîp
vümf tür in sînem lîp.
ein ist gesiht, diu ander gehoerde,
diu dritte wâz, diu vierde gerüerde,
die vümften ich gesmac heiz.
swaz man in der werlde weiz,
daz muoz in uns immer vür
ze etlîcher der vümf tür.
sô nimt ez imaginâtiô
und bringetz der vrouwen râtiô,
wan si bescheiden sol,
als ich hân geseit wol.
dâ von sprich ich, swaz zeiner tür
niene gêt dem leien vür,
daz gêt im doch zer andern in,
wil er haben guoten sin.
ervert er niht waz mein diu schrift,
sîn trâkeit beredet in niht
ern sî schuldic wider got,
und leistet er niht sîn gebot.
der leie sol durch der ôren tür
lâzen die guoten lêre vür:
sperret er der ôren tür vast,
dar in kumt niht der lêre gast.
die vümf tür heizent vümf sin
und habent ûzerhalbe gewin.
der vier krefte meisterschaft
diu hât innerthalben kraft.
die vümf sinne dienent in
mit ir ûzerme gewin.
die vümf sinne sint der krefte kneht:
die vier krefte habent grôzez reht,
die vier kreft sint râtgebinne,
diu sêle ist ir küneginne.
nu merket daz dehein man
ân den vümften sin niht leben kan,
den wir dâ heizen gerüerde.
er mac leben ân gehoerde,
ân smac, ân wâz und ân gesiht,
aver ân gerüerd niemen geschiht
daz er müge lange leben:
er muoz dermit sînn lîp geben.
dar umbe sprach ein wîse man
von dem man vil dinges kan:
< von den vieren lebt man wol,
aver von dem vümftn man leben sol,
wan deheiner niht enmac
ân gerüerde leben einen tac.>
nu hüetet daz iu hie nützer ist,
daz ez nien werde zeiner andern vrist
wirs und unnützer michels mêre.
dâ vor sol sich behüeten sêre
ein wîse man, daz er niht
komen sol dâ im geschiht
an der gerüerd vil wundern wê
von viuwer und von kaltem snê.
mit slegen weckt man sîn gerüerde,
sîn wâz mit stanc, und sîn gehoerde
mit grôzem drôn, und sînen smac
mit bitterre galle naht und tac.
der tac schînt ze helle niht,
wan dâ muoz dem gesiht
diu vinster werden und diu naht:
dâ hât niht wan unvreude kraft.
hie sint entslâfen unser sin,
aver swelch man kumt dar in,
dem werdnt erweckt unsæleclîchen
die vümf sinne sicherlîchen.
entslâfen ist unser geruorde
an linden dingen diu man ruorde,
unser gehoerde an süezem dône,
unser gesiht an wîbes schône,
an sanftem wâze unser wâz;
den gesmac ich niht verlâz,
der ist entslâfen gar an suoz.
ein ieglîch sin haben muoz
der in weck nâch sînem rehte;
wan als ich sprach, si sint knehte
der vrowen imaginâtiô,
der memôrje und der râtiô.
den dienent si hie niht ze wol,
wan slâfent dienet niemen wol.
vil ofte wirt der herren reht
versûmet durch die boesen kneht.
alsam den vier kreften geschiht,
wan si habent ir reht niht
durch die boesen vümf sinne
die sich versûment durch gewinne.
aver daz ist billîch unde reht
daz der herre slahe den kneht,
swenner sich versûmt ze hart
an sîner træclîcher vart.
alsam sol tuon vrou râtiô
mit samt imaginâtiô;
si suln zühtigen die sinne,
daz si niht toben nâch gewinne.
si sint verschoben mit dem guot,
dâ von siht niht unser muot.
die vümf sinne sint verschoben sô
daz bêde imaginâtiô
und ouch râtiô sint verirret,
daz ist daz der hûsvrouwen wirret.
ich mein die sêl, die küneginne
des lîbs, sît si die râtgebinne,
die vier krefte verlorn hât,
des muoz boeser sîn ir rât.
si mag ez aver verliesen niht,
ez ensî daz ez geschiht
von ir willn und von ir schulde,
wan râtiô wider ir hulde
niht in der werlde tuon getar.
wan diu sêl diu hât vil gar
an den vier kreften gewalt;
si vrumt dermit vil manicvalt
ræte, beidiu übel unde guot.
der lîp nâch dem gedanke tuot
swaz er getuot, reht und unreht:
jâ tuot dicke übel der kneht,
swenn imz der herre verbiutet niht.
alsam umbe den lîp geschiht:
verbüte ez im diu sêle wol,
er lieze des er niht tuon sol.
ez ist wâr daz ich schrîbe,
daz wîbes unde mannes lîbe
sint zem valle bereitet gar.
sô solde mit der tugende schar
diu sêle vaste strîten wider
und læt sich ouch ziehen nider.
des muoz si enkelten wol,
wan si læt daz si tuon sol.
im lîbe solden haben meisterschaft
diu sêle und die vier kraft
die si ze râtgebinne hât,
und volget doch des lîbes rât,
wan der lîp und die vümf sinne
ziehent die sêle nâch gewinne.
die vümf sinne hânt meisterschaft,
die vier krefte sint âne kraft.
seht wie geêrt die râtgebinne
sint mit samt ir küneginne!
niemen sol des nemen wunder
daz diu sêl muoz haben kumber:
sît si volgt des lîbes rât,
von reht si ouch den kumber hât,
wan si solt mit widerstrît
betwingen den lîp zaller zît.
umbe die sêle ist zaller vrist
als umbe einen künec ist.
vil rehte der künec rihten sol,
so ist beriht sîn lant wol.
rihtet er niht wol in sînem lant,
sîn lantliut tuont unreht zehant.
læt er sich an die trâkeit,
sîn lantliut schiuhent arbeit.
daz selbe umb die sêle ist:
ist si træge deheine vrist
und daz si niht berihtet wol
ir lîp, als si in rihten sol,
sô tuot der lîp von ir schulde
dicke wider gotes hulde.
dâ von sol niemen sprechen< waz
tuot diu sêle, daz ir daz
ze schaden kumt daz der lîp ist
træge und boese zaller vrist?>
wan der künec enkelten sol
des, daz sîn liut niht lebent wol.
sîn liute koment niht sô hin,
sine haben ouch ir nâchgewin.
daz selbe ouch der sêle geschiht
diu ir lîp hât niht wol beriht:
si koment bêde an arbeit;
wan dô der lîp was bereit
ze boesen dingn und zungeschiht,
dô wert ez im diu sêle niht.
der künec der muoz ez wirser hân
danne die im sint undertân:
er gêt an boesen werken vor
und kumt ê hin ze der helle tor.
alsam umb die sêle geschiht:
der lîp der enlîdet niht
unz an den suontac ander nôt,
sît er ist zeinem mâle tôt.
wan swaz im imme grabe geschiht,
dâ weiz er umbe nihtes niht.
diu sêl diu ims verhenget hât
vert zungnâden alsô drât.
swenn aver der suontac komen sol,
sô wirt ensamt brâht wol,
als ez nu ist, sêle unde lîp.
sô muoz man unde wîp,
swer sich ze hart versûmet hât,
ze helle, des mac niht werden rât:
sêle und lîp dar varen muoz,
ist er beliben âne buoz.
ein wîse man sprichet ez sî sleht
ze verstên, daz ez ist reht
daz der sêle mit dem lîbe sol
geschehen übel ode wol,
wan si bêd vor langer stunde
tâten ensamt reht ode sunde.
ez sol niht dunken wunderlîche
daz der verworht sol êweclîche
verlorn sîn, wan sîn will
benam im niht, ern hete vil
dannoch gesündt, wær niht sîn tôt:
dâ von hât er êweclîche nôt.
daz sol ouch niht dunken seltsân
daz ze helle ein ieglîch man
der drin kumt niht vurwerde,
wan unser herre, der gar die werlde
und swaz drinne ist geschaffen hât,
den verworhten er die unkraft lât
daz si müezen sterbent leben,
daz ist in zunsælde gegeben.
lîht daz ein man sprechen mac
< du hâst mir hiute disen tac
geseit von vil tiefen dingen,
von vier kreften, von vümf sinnen,
von einlef künstn: wie möht ich gar
wizzen die? ich engetar
noch enwil komen in ir lêre:
ich wil mir hin vür immer mêre
mit gemache samfte leben:>
dem wil ich antwürte geben.
vriunt, ich wil dîner trâkeit
kürzen ein lange arbeit:
wil du wîse sîn kurzlîche,
sô habe geloubn und werc gelîche
wol mit stæte nâch ir reht,
sô ist dir der wec sleht
der dich bringet hin zem sinne
und zaller hande vreude gewinne.
du maht den glouben lîhte hân,
wil du wol gedenken an
got und an sîne kraft
und wie grôze meisterschaft
er hât erzeigt in dirre werlde
beidiu oben und ûf der erde.
nu lâ ez ander und gedenke an einen
man dern lîp hât harte kleinen
und hât doch grôze meisterschaft.
got der hât im gegeben kraft
daz er alliu dinc hât
undermacht mit sînem rât.
nu lâze wir sîn sinne belîben,
von den ich möhte vil geschrîben,
und merke waz man unde wîp
wunders hânt in ir lîp
von âdern unde von gebeine.
du solt wizzen daz niender eine
âder ist überec; der lîp ist
harte wol geworht mit list.
daz diu sêl dar inne bestât
und doch ander natûre hât,
daz ist ein grôziu meisterschaft
die dar geleit hât gotes kraft.
sît er an uns daz hât getân,
sone sol dehein werltlîch man
des wunder hân, ob er an sich
behalten hât vil wunderlîch
wunder unde vil seltsân.
swer aver niht verstên kan
daz man seit von sîner gotheit
und ouch von der menscheit,
der geloube mit einvalt
diu gotes wunder manicvalt
unde kumt gewislîchen
zallen sinnen volleclîchen.
waz wunders und waz meisterschaft,
welhe kunst und welhe kraft
diu sêle im lîbe müge hân,
daz hân ich iu ûf getân.
ich hân ouch daz derzuo geseit,
daz sterke, snelle und pendekeit,
die drîe sint des lîbes kraft
hât an den drin niht meisterschaft
diu sêle mit der bescheidenheit,
si bringent dicke grôziu leit.
wizzet daz diu sêle rihten sol
ouch diu sehs dinc wol
von den ich iu ê hân geseit:
si solz tuon mit bescheidenheit.
beidiu man unde wîp
hânt vümf dinc in ir lîp
und vümfiu ûzem lîp; vür wâr,
diu muoz diu sêle rihten gar,
ode si bringent grôze untugent
beidiu an alter und an jugent.
diu vümf man imme lîbe treit:
sterk, snelle, glust, schoene, behendekeit.
ûzem lîbe hânt vümf kraft:
adel, maht, rîchtuom, name, hêrschaft.
swer diu zehen niht rihten kan
mit sinne, der sol niht heizen man.
swer sterke, snelle und pendekeit,
glust, schoene, mit bescheidenheit
niht zieren und niht rihten wil,
si bringent im untugende vil.
swer rîchtuom, adel, maht, namen, hêrschaft,
niht enriht mit sinnes kraft,
der ist ungeslahter vil
dan ein vihe, swerz verstên wil.
hât ein man ân sin grôzez guot,
der gwinnet dâ von übermuot:
des entuot ein vihe niht.
würde ein ros tumber iht,
swer dem rosse wær sô holt
daz er im macht einn zoum von golt?
ez würde niht tumber, daz ist wâr,
swerz mit golde bedahte gar.
mache einn toerschen man rîche,
er wirt im selben ungelîche:
er wænt zehant ein keiser wesen:
mit im kan niemen genesen.
lobe einen hunt swie vil du wil,
daz er vâhe hasen vil,
er wirt dâ von tump niht.
ob aver dir daz geschiht
daz du lobest einn toerschen man,
der sich niht verstên kan,
der wirt dan sô noetlîch
daz er wænet niemen hân gelîch.
der hase hât grôze snelheit,
sô wizzet vür die wârheit
daz der olbent starc ist
und ist doch senfte zaller vrist.
ist aver snel ein toersche man
und starc der niht verstên kan,
der versuocht sich zaller zît,
unz er ze jungest under lît.
der bedarf dinges vil
der sich ân durft versuochen wil.
diu tûbe ein schoener vogel ist
und ist doch senfte zaller vrist.
hât ein man ode ein wîp
vlætigen und schoenen lîp,
die vallent zehant an übermuot,
des ein vihe niht entuot.
dâ von hân ich iu geseit,
swer niht mit bescheidenheit
diu zehen dinc berihten kan,
ist baz ein vihe dan ein man:
er ist wirs danne ein rint vil,
swerz nâch reht verstên wil.
ein vihe sîn untugende hât,
sone wil der tôr niht haben rât
ern habe aller vihe untugent
beidiu an alter und an jugent.
swer sîn maht niht riht mit sinne,
der hât dâ von solhe gewinne
daz er dem wolve gelîch ist
an gewalte zaller vrist.
swer sîn gelust niht rihten wil,
der volget dem vihe gar ze vil,
dem esel an der trâkeit,
dem swîne an unreinekeit.
er ist an leckerheit ein hunt,
an zorn ein marder zaller stunt.
noch volget er dem vihe mêre
mit untugenden harte sêre.
swer niht wil haben mannes sin,
der sol von rehte hân den gwin
daz er verre boeser ist
danne ein vihe zaller vrist,
wan ein vihe mac haben wol
âne sin daz ez haben sol.
swer ist ân bescheidenheit,
diu zehen dinc tuont im leit
von den ich iu geseit hân.
si sulen sîn undertân
der bescheidenheite wol.
ein ieglîch man rihten sol
mit sinne und mit bescheidenheit
diu zehen dinc, als ich hân geseit.
nu merke wie grôze meisterschaft
müeze haben der sêle kraft,
wan beidiu man unde wîp
müezen inne und ûzem lîp
diu zehen dinc rihten wol,
ob in niht misselingen sol.
vümf ûzen und vümf innen,
daz kumt von grôzen sinnen:
daz einleft wil ich niht verlân,
ich het sîn niht wol war getân,
wan ez ist ûzen unde inne:
man sol ez ouch rihten mit sinne.
daz ist diu rede, wan diu ist
ein wîl inne, zeiner andern vrist
ist si ûzen: swer si niht enkan
rihten, ist ein unsælec man.
riht mans niht innerthalben wol,
si vert ûz anders dan si sol.
si wirvet ûzen boese gewinne,
sin werde mit sinne beriht dainne.
dâ von hân ich iu geseit
daz man sin und bescheidenheit
niene wend ze boesen dingen.
vome sinne sol uns wol gelingen:
swaz wir haben, daz ist enwiht,
wirt ez mit sinne berihtet niht.
daz sibende teil ist nu vür,
dem ahtoden trite ich an die tür.
alzan dâ her hân ich geseit
vil von der unstætekeit
und waz unstæte an uns ist.
ich hân gezalt vil lange vrist
wie man an alter und an jugent
bekumbert ist mit der untugent.
ich hân ouch gezeiget wol
wie man wol erkennen sol
unstæte an den sehs dingen
von den uns phlegt ze misselingen,
und an den drin des lîbes kreften.
ich hân geseit waz meisterschefte
hât diu bescheidenheit
an in und an schoenheit.
diu ist diu zehende die ich hân
an daz êrste teil getân.
der unstæte künneschaft,
ir her und ir geselleschaft
hân ich iu ûf getân
nâch mînem sinne und mînem wân.
ich hân ouch von der stætekeit
und von den tugenden geseit.
ich hân ouch ir künneschaft
gezalt und ir geselleschaft.
als ich iu ê hân geseit,
der unstæte sippe ist breit,
wan der untugende schar
ist gar ir künne, daz ist wâr:
sumelîche ir kint sint,
sumelîche ir swester kint.
unstæte eine swester hât,
ich enmac niht haben rât
ine sage ir site und ir maht,
ir gewerft und ir geslaht.
der unstæte swester ist
diu unmâze zaller vrist.
unmâze mac niht stæte sîn,
daz ist uns dicke worden schîn.
ich seite von der stætekeit,
dô ich von der unstæte seit,
alsam ich hie niht verlâze,
ich ensage ouch von der mâze,
wan sô erkennt man deste baz
die unmâze, wizzet daz.
unmâze ist der nerrescheit
bote, und der trunkenheit
gespil, unde der übermuot
niftel, swer sîn war tuot.
unmâze ist des zornes kraft,
unmâze hât niht meisterschaft.
unmâze ist des vrâzes munt,
der erge slôz, der girde hunt,
wan si suochet unde jaget
daz der girde wol behaget.
wizzet vür die wârheit,
si ist ouch zunge der leckerheit.
unmâze ist des nîds vergift,
wan daz saget uns diu schrift,
swer nîdet unmæzeclîchen,
der toet sich selben sicherlîchen.
unmâze ist vorht der zageheit
unde slâf der trâkeit.
iuch sol niht nemen wunder,
unmâze ist der unkiusche zunder.
ich wilz iu sagen kurzlîchen,
ir sult ez wizzen sicherlîchen,
unmâze ist der untugende schar
gart, wan si menet dar
unde wecket die untugende
beidiu an alter und an jugende.
daz ist der unmâze maht
daz si tuot über ir kraft.
daz ist der unmâze site,
si volget der untugende mite.
sô ist ir gewerve daz,
unsælikeit und gotes haz.
unmâze diu ist âne zil,
si heizet ze lützel und ze vil.
der ist vervluochet und verwâzen
der sîn dinc niht kan gemâzen.
diu mâze sol sîn an allen dingen,
von der mâze mac niht misselingen.
der ist gar ein unsælec man
der sîn gevert niht mezzen kan.
wizzet daz diu mâze ist
des sinnes wâge zaller vrist.
diu rehte mâz diu hât ir zil
enzwischen lützel unde vil.
swer mit der mâz kan mezzen wol,
der tuot ez allez als er sol.
man sol mezzen nâch sîner kraft,
unmâze ist an übermaht.
man sol mezzen grôz und kleine,
diu rehte mâz sol sîn gemeine.
verliese wir mâze, wâge, zal,
daz ist dem rehte ein michel val.
diu mâze gît uns êre und guot,
unmâze ist an übermuot.
diu mâze behalt und gît nâch reht,
den herren macht unmâze kneht.
diu mâze riht bürge unde lant,
unmâze bringt schaden unde schant.
diu mâze mizzet aller slaht,
unmâze hât niht die maht
daz si mezze ihtes iht.
si ist gestraht und mizzet niht,
si ist gestraht unde gesmogen.
si ist diu senewe und der bogen
unde mac râmen niht.
wizzet ir wâ von daz geschiht?
ir geschôz ist âne veder gar,
daz geloubet wol vür wâr.
dâ von schiuzt si von dem zil
verre, swerz verstên wil.
si schiuzet minner ode mêr
danne daz schuzzil ger.
swer sîn gevert niht mezzen kan,
der sol den wolf sehen an,
der vliuhet drât, jeit man in drât;
an sîner vluht die mâze er hât
daz er deheiner vluht muot
wan dar nâch unde der jeger tuot.
er vert an sîner vluht wol,
wan er loufet niwan sô er sol.
an swiu der man mæzec ist,
dâ wert er an lange vrist.
ich wil mîn bett nâch mîner lenge,
ich wil den schuoch ze wît noch zenge.
ist er enge, er dwingt den vuoz,
von wîtem schuoch man strûchen muoz.
mînen vînden ich verlâze
swaz in der werlde ist âne mâze.
swaz man in der werlde tuot,
daz mac ân mâz niht wesen guot.
jâ wil ich halt sprechen mêre,
man möhte mit der mâze lêre
die untugent ze tugent bringen.
swer dernâch wolde ringen,
der möht mit der unmâze wol
( des man doch niht tuon sol)
von tugende untugent machen:
nu vernemt in welhen sachen.
zwischen zwein untugenden ist
ein tugent zaller vrist.
diumuot ist vür die wârheit
zwischen hôhverte und bloedekeit.
ir sult wizzen daz diumuot
ist ein tugende harte guot.
swer gerne wil diumüetec sîn,
dem gibe ich den rât mîn
daz er sich hüet vor bloedekeit;
wan wizzet vür die wârheit,
swelch man treit bloeden muot,
derst vor untugenden niht behuot.
sô sol an diumuot mâze wesen,
daz uns diu bloede lâze genesen.
swer über mâz diumüetec ist,
sîn diumuot wirt zuo der vrist
untugent unde bloedekeit,
daz wizzet vür die wârheit.
seht wie unmâze machen kan
von tugende untugende: swelich man
sich vor unmâz niht kan bewarn,
mac wol unsæleclîchen varn.
swer sich vor bloede hüeten wil,
der übertrete niht daz zil
der semfte und der diumuot,
daz er niht valle an übermuot.
der sol die mittern strâze varn,
der sich nâch rehte wil bewarn.
einvalt hât einhalp kündekeit
und anderhalben nerrescheit.
man sol ze rehte einvalt sîn
und hüete der nerrescheit dâ bî.
swer vliehen wil die nerrescheit,
hüete sich vor boeser kündekeit.
niemen arc wesen sol;
man sol sich doch behüeten wol
daz man niht verwerf sîn guot:
der ist ein tôre der daz tuot.
diu milte gêt die mittern strâze,
si behaltet unde gît nâch mâze.
swer den durst schiuhen wil,
der hüete daz er niht trinke vil.
swer den hunger schiuhen wolde,
den vrâz er ouch vliehen solde.
swer niene wil unkiusche tragen,
der sol dar umbe niht versagen
sîner konen sînen lîp.
man mac doch mit sîn selbes wîp
wol leben unkiuschlîchen,
wil man toerschen unmæzlîchen.
swer dem rehte volgen wil,
der sol niht zürnen ze vil.
man muoz dicke zürnen amme geriht,
doch sol man ze harte zürnen niht,
wan man sol tuon nimêr
rihtende dan diu schulde ger.
swer amme gerihte unmæzlîchen
zürnet, er riht unredelîchen.
ân gnâde sol daz geriht
gerlîchen blîben niht.
swer genædic sîn wil,
der vergebe doch niht ze vil:
swer amme geriht wil vil vergeben,
der wil ouch boese bilde geben.
swer minnen wil die dultekeit,
der hüete sich vor zageheit,
daz er dultec sî durch got,
niht durch der zageheit gebot.
swer durch got gedultec ist,
der hüete sich doch zaller vrist
daz er nien dulte in sîme geriht
daz dâ geschehe gewaltes iht,
wan wizzet daz diu gedultekeit
ist unruoche unde trâkeit.
nu bin ich an die stat komen
daz ir habt wol vernomen
wie unmâze machen kan
tugende zuntugenden: swelich man
sich vor unmâz niht kan bewarn,
der mac nimmer wol gevarn.
diu mâze di untugende machen kan
wol ze tugenden: swelich man
sînen zorn hât beleit
under die bescheidenheit,
swie grôz untugent zorn ist,
er ist tugende zuo der vrist.
zorn ist ein untugende grôz,
er machet einn man sinnes blôz.
zorn ist niftel der trunkenheit,
daz wizzet vür die wârheit.
zorn ist der tobesühte kint,
daz wizzen wol die zornec sint.
zorn ist bevangen mit unminne,
des wirt der zornege dicke inne.
zorn hât niht an im selben maht
unde richet aller slaht.
swaz er niht gerechen mac,
dar kêret er der zungen slac.
swaz er niht reden getar,
des gert doch sîn wille gar.
zorn ist ein vil boese untugent
beidiu an alter und an jugent,
unde mac man in doch, daz ist wâr,
mit mâze ze tugent bringen gar.
swer sînen zorn kan mezzen wol
mit sinne, als er mezzen sol,
daz er in kêre an geriht
und zürne âne reht niht
und zürne wider die bôsheit,
der zorn gît im sælekeit:
diu untugende tugent ist,
swer si sô mizzet zaller vrist.
zorn ist des toerschen mannes tôt
und bringet den wîsen ûzer nôt:
der wîsen zorn kumt von guot,
der tôren kumt von übermuot.
got gab uns zorn unde minne
daz der bêder phlægen sinne
und daz wir minten vast die tugent
und zurnten wider die untugent.
daz habe wir verkêret gar,
daz mag ich sprechen wol vür wâr,
wan wir minnen michels mêre
untugende dan der tugent lêre.
wir zürnen niht wider untugent:
unsern zorn hât diu tugent.
dâ von hât unser unsin
beidiu zorn unde minn
gemachet zuntugende gar,
daz geloubet wol vür wâr.
swer aver hât sînn zorn beleit
under die bescheidenheit,
ir sult wizzen daz der man
untugent ze tugent machen kan.
daz muoz doch mit der mâze geschehen,
als ich hie hân verjehen.
swie übel sî diu übermuot,
swer si mezzen kan mit guot
und mit sinne, wizzt vür wâr,
der bringet si an der tugent schar.
swenne sich ein hôher muot nîget
und under gotes vorhte sîget,
wizzet, daz sîn übermuot
hât sich gekêrt an solhe guot
daz im versmâhet daz unrehte,
er beschermet arme knehte
vor unrehtem gewalt,
so ist diu übermuot gezalt
under der tugende schar,
daz geloubet wol vür wâr.
seht wie untugent tugent ist
worden zuo der selben vrist.
daz hât diu rehte mâze getân,
als ich ê gesaget hân,
wan diu kürzet si mit meisterschaft
under unsers herren kraft.
diu übermuot wil hin ze got
stîgen, sô ist sîn gebot
daz man si mit des sinnes mâze
niht sô hôhe stîgen lâze.
man sols mezzen under sîne vorht:
swerz niht entuot, der hât verworht
gotes hulde und sîn sælekeit,
daz wizzet vür die wârheit,
unde kumt doch nimmer dar,
daz geloubet ouch vürwâr.
swelich man sô nîdec ist
daz er swechet zaller vrist
swaz ein ander man getuot
und sprichet ez ensî niht guot,
und sprichet< ich hietz getân baz,>
der mizzet sînn nît, wizzet daz,
sô daz er blîbet boeslîchen,
swenn ener vür dringet vrümeclîchen.
swelhem aver niene ist leit
eins andern mannes werdekeit
und swechet sich niht durch nît
und vürdert die sînen zaller zît,
daz er sich zim müge gelîchen,
ir sult gelouben sicherlîchen
daz er sînen nît mizzet sô wol
daz er tugent heizen sol.
ir habt nu vernomen wol
wie diu mâze machen sol
die untugende zaller vrist
ze tugenden, swerz wol mezzend ist.
ich hân iu geseit dar zuo
wie ouch diu unmâze tuo
und wie niht mac wesen guot
daz man mit unmâze tuot.
swie guot ein dinc sî,
ist diu unmâze derbî,
ez enmac niht wesen guot,
sît manz mit unmâze tuot.
ez ist guot, swer ze kirchen ist:
man möht doch sîn sô lange vrist
dâ daz ez niht guot wære.
daz gebet ist got unmære
daz man ze kirchen alsô tuot
daz man ze market hât den muot.
dâ von ist geschriben dort
< kurz gebet der himel port,>
wan swer ze lange biten wil,
gewinnet andr gedanke vil.
lanc gebet wære guot,
möht man dâ haben sînen muot,
gedenket man aver anderswâ,
sô wære daz kurze bezzer dâ.
ein man der vil ze schaffen hât,
der sol ouch haben den rât
daz er sô lanc ze kirchen sî
daz er niht ensûme derbî
ein ander guot getât,
daz ist mîn wille und mîn rât.
wil er sûmen sîn geriht,
sô ist sîn gebet enwiht.
wil er sûmen amme rehte
weisen unde arme knehte
unde wil durch got niht geben,
der hât ein unnütze leben.
möht wir die tagzît wol begên
und mit guotem herz ze kirchen stên,
daz diuht mich gar ein hêrschaft.
wir haben leider niht die kraft
daz wir uns turren an genemen
daz wir von den heiligen vernemen,
die daz heten verdient ze got
daz si wârn von sîme gebot
in ir gebet durch die naht.
hiete wir doch die maht
daz wir möhten mæzeclîchen
ze kirchen sîn, diumüeteclîchen
und mit vorht, daz diuht mich guot.
swer dâ ist mit übermuot
unde klaffet unde lachet,
wizzet daz der selbe machet
die heiligen geziuge sîner missetât;
wie solt dan sîn werden rât?
die heiligen die sulen wesen
unser vorsprechen, als wir lesen,
so ist got vogt und rihtære.
swer im selben ist sô unmære
daz er ûf diu dinc wachet
daz er im sîn vorsprechen machet
und sînn rihtære geziuc widr sich,
behabt er iht, des wundert mich.
swer volgen wil der mâze lêre,
hât von got niht ze biten mêre
niwan daz er die kristenheit
an den rehten wec beleit
und daz er bringe die tôten
durch sîn güete ûzen nôten
und daz ern wîse an die vart
dâ er vor sünden sî bewart
und daz er tuo reht unde wol:
daz ist des man biten sol.
swenner danne des gebeten hât,
so ist mîn wille und mîn rât
daz er diu werc hebe an.
wil immer biten ein man
und wil danne tuon niht,
sîn gebet ist gar enwiht:
sô ist daz gebet guot,
swenn man dar nâch rehte tuot.
swer von got helfe gert
und sich an übeliu dinc kêrt,
der wendet daz mit sînr getât
des er got gebeten hât.
swie vaste ich einn man hiet geêrt,
ob ich in mit werken anders wert,
ern wesse mir danc niht
mîner rede: alsam geschiht
uns hin ze unserm herren got.
ez ist sîn wille und sîn gebot
daz man nâch sîner brust slegen
deheiner üppekeite phlege
und nâch sîner knie valle
niht engeude noch enschalle.
ob ich übel tuon wil,
mich hilfet mîn gebet niht vil.
eins guoten mannes bete vür wâr
möhte mir niht vol helfen gar,
ichn wolde dan selbe tuon wol.
ein arzât tuot dicke daz er sol
und ist doch sîn arbeit enwiht,
wil sich behüetn der sieche niht.
ich sol mich von boesem gedanke,
von boesen werken, mit mîm danke
hüeten, sô mag ichz bringen baz,
ob man durch mich bitet, wizzet daz.
daz gebet hilfet den geranc,
wan under mînen danc
mac mich dehein bete sô dwingen
daz ez mich müge ze himel bringen.
sumelîche bitent daz,
daz got gebe sînen haz
sînen vînden. sumelîche,
daz si got mache rîche
und daz in got gebe gewalt.
jâ bitent sumelîche halt
daz in got gebe meisterschaft.
si wænent haben sinnes kraft,
si wolden gerne rihter sîn.
dâ ist ir nerrescheit schîn,
wan ob si solden herren wesen,
mit in möht niemen genesen.
seht, der bitet unmæzeclîchen,
der alsô bitet, sicherlîchen.
swer einen vürsten biten wolde
umb ein vierteil brôtes, er solde
daz von reht vür übel hân:
er wære geswachet wol dar an.
jâ hetez sîn spîser niht vür guot,
het er eins herren spîsers muot.
swer bitet got umb werltlîche
gâbe, der bitet swachlîche
und hât ouch einen swachen muot.
got ist sô milte und sô guot,
swer bitet umbe sîn rîche,
daz er im gît ouch sicherlîche
guot, daz er mac geleben.
swem er phligt daz meist ze geben,
dem gît er daz minneste ouch.
der ist ein zagehafter gouch
der des minnesten wil phlegen
und lât daz meiste under wegen.
swer hât ze ganzem brôte heil,
dem wirt ouch daz vierde teil.
got wil daz man groezlîche
bite, wan er vil rîchlîche
von sîner rîchen kamer gît,
swer im dienet zaller zît.
ob ir sehet daz got dicke gan
werltlîches guots dem übelen man,
sô muget ir wizzen wol dâ bî
daz werltlîch guot ein niht sî.
dâ von als ich gesprochen hân,
der übel und der guote man
enphæhet hie übel unde guot:
wan swer sîn rehte war tuot,
ez enist niht übel gar
noch guot, daz ende hât, vür wâr.
nu habt ir vernomen wol
daz man ze kirchen sîn sol
und sol doch dar an haben mâze.
von der vaste ich niht verlâze,
ichn sage daz man mæzlîchen
vasten sol gewislîchen
die tage die von got sint
geboten. der ist gar ein kint
der dar an brichet sîne vaste:
er sol sich des behüeten vaste.
gît man im ze vasten mêr
durch sîn sünde, daz behüete ouch er.
swer wol got dienen wil,
der sol niht vasten sô vil
daz er kome von dem lîp,
ez sî man ode wîp.
ich hân gelesen und vernomen,
er sol von sîner geile komen
niht von sîm lîbe, wan er enmac
dan niht arbeiten durch den tac.
er sol sînn lîp sô vil betwingen
daz er derwider müge ringen
und daz er habe meisterschaft
drüber mit der sêle kraft.
als er in sô bedwungen hât,
sô ist mîn wille und ouch mîn rât
daz er sich niht enmarter vil,
wan unser herre des niht enwil.
ist daz sîn lîp sô müelîch ist
und sô geil zaller vrist
daz er der sêle vrumt den tôt,
man sol im machen solhe nôt
mit vasten und mit aller slaht
dinge daz er verlies die kraft.
man sol den lîp niht toeten gar,
aver den gelust sol man vür wâr
in dem lîbe toeten wol,
swes sêle hernâch genesen sol.
man sol sîn guot geben sô
daz die armen werden vrô
daz uns got guot gegeben hât,
daz ist mîn wille und mîn rât.
swen sîn almuosen helfen sol,
der sol die mâze behüeten wol,
daz er nien kêre sînn geranc,
daz mans im wizze danc:
wan man sol des danken got,
daz ist von sînem gebot.
nu seht, swie guot ein dinc sî,
dâ sol doch mâze wesen bî.
guot ist reden unde lachen,
guot ist slâfen unde wachen,
swer ir mit mâze phlegen wil
und ir dewederes tuot ze vil.
tagalten ist dicke guot,
swerz niht mit unmâze tuot.
sumelîche hânt einen site
und wænent sîn volkomen dâ mite,
daz si sich vlîzent wie si machen
die liute zannen unde lachen
zallen zîten: si sint gar
in und uns unnütz vür wâr.
swenn man wol gelachet hât,
ist dâ iemen der sich verstât,
der hât in doch vür einen tôren.
ir sult wizzen daz mîn ôren
wendent wol dicke ane gane
von sô getânem vrosche sanc.
wes vreuwet sich der arme man
der sich daz hât genomen an?
hât er daz himelrîche gewunnen,
ode ist er dem tiuvel entrunnen,
ode waz ist dem geschehen?
ich mac des wol vür wâr gejehen
daz er lachet des er weinen solde,
ob er sich erkennen wolde.
wan swenner klaffet über al,
sô sint bî im verirret al,
daz si mugen niht vernemen
dâ von si guot bilde nemen.
er ist des tiuvels goukelære,
wan er macht mit sînem mære
daz ein tôre den vîent übersiht,
wan er ist sîn gevære niht.
ich erloube ouch schoeniu spil:
man sol sîn doch niht tuon ze vil.
als ich dicke gesprochen hân,
swaz mit unmâze wirt getân,
daz mac nimmer guot sîn,
daz ist uns dicke worden schîn.
swer an sîm schilde vüeren solde
rôsen, ob er danne wolde
die bluomen gar ûz dem gevilde
ouch vüeren an dem schilde,
des diuhte mich gar ze vil.
daz selbe ich iu sagen wil,
swer die sunnen vüeren solde,
ob in diuhte daz er vüeren wolde
die sterne und dar zuo den mân
und den himel, ez wær seltsân:
sîn wære halt gar ze vil.
vür wâr ich ez iu sagen wil,
daz man ûzerhalben siht,
daz ist ân bezeichenunge niht,
wan ez bezeichent zaller vrist
daz ouch innerthalben ist.
ane wâfen unde ane gewant
wirt daz herze dicke erkant.
ich wil iu sagen, swelich man
mit vrümekeite vüegen kan
daz man sîn baz war tuot
dan sîns gewæfens, daz ist guot.
swaz er vüeret amme schilde,
ist ot er vrum ûfme gevilde,
ich vertragez deste baz,
ir sult mir wol gelouben daz.
doch sol man dar an mâze hân:
ez diuhte mich niht wol getân,
swer die meründen vüeren solde,
ob er dar umbe mâlen wolde
ûf sîn gewæfen diu merwunder
und die vische gar besunder.
swer den eber vüeren sol
an sîme gewæfen, hüete wol
daz er nin vüere ein swînherte gar,
wan daz stüend übel, daz ist wâr.
swer den hunt vüeren wil,
der sol im niht enblanden vil,
daz er vüer gar ein gejeit:
dâ kêre niht an sîn arbeit.
swer den wolf vüeren solde,
wie stüende daz, ob er wolde
die wülpinne und diu wölvelîn
gar ûf daz gewæfen sîn
vüeren? man mag ez loben niht,
swem daz ze tuon geschiht.
do der her otte was ze lamparten,
dem nu ist misselungen harte,
und was ouch ze rôme komen,
als ir wol habt vernomen,
dô kom ich zuo den zîten dar
und was in sînem hove, deist wâr,
wol ahte wochen unde mêre:
dô misseviel mir harte sêre
daz an sîm schilde erschinen gar
drî lewen und ein halber ar.
ez was getân unmæzlîche
bêdenthalben sicherlîche.
an drin lewen was ze vil:
swer einen lewen vüeren wil,
ob er sich nâch im rihten kan,
der dunket mich ein biderbe man.
sô sult ir wizzen ouch vür wâr,
gebresten hât ein halber ar:
ich wil iu dar an niht liegen,
ein halber ar mac niht gevliegen.
dâ was an lützel und an vil
unmâze, swerz verstên wil.
ich wæn, ez bezeichen wolde
waz dar nâch geschehen solde.
ein lewe bezeichent hôhen muot,
drî lewen bezeichent übermuot.
swer drîer lewen herze hât,
volget der übermüete rât:
swer hât eines lewen muot,
mich dunket daz er genuoc tuot.
der ar vliuget harte sêre,
sîn hôher vluc bezeichent êre,
sô bezeichent ouch vür wâr
der êre schidunge ein halber ar.
nu wellent jehen sumelîche
daz der her otte sî vom rîche
gescheiden durch sîn übermuot.
swer wil über mannes muot
mit drîer lewen herze stîgen,
der muoz in kürze abe sîgen:
swie hôhe wær ein halber ar,
er müeste vallen, daz ist wâr.
daz ensprich ich dâ von niht
daz ich in zîhe iht
daz er habe übermuot:
tæte ichz, ez diuhte mich niht guot.
wan swie er halt sî gevarn,
ich wil mich doch gerne bewarn
daz ich mich an im niht verspreche,
wan dâ mit ich mich selben sweche,
ob ich ez tuon: ez engeschiht,
ob ich ez kan bewarn, niht.
daz aver ich gesprochen hân,
daz hân ich alsô getân
daz ich sprich daz man sîn giht,
aver ich ensprichez niht.
doch mag ich daz sprechen wol,
daz ein iegelîcher merken sol
unde nemen bilde derbî,
daz im alsô geschehen sî.
jâ ist in kurzer zît geschehen
an im, swerz kan ersehen,
wunderlîcher dinge vil.
sîn ist niht lanc, swers gedenken wil,
bî des künec philippes zît
wâren ins hern otten strît
sô mange daz man wænen wolde
daz erz rîche behaben solde.
dô nam zehant abe sîn maht
und zuo des hern philippen kraft
sô daz man seite vür wâr
er müest hân daz rîche gar.
under diu verschiet ouch er,
dô viel gar des rîches êr
allen gâhs hern otten an:
nu ist er aver gescheiden dan.
swer dinget an der werlde êre,
der wirt betrogen harte sêre.
swer an sîne maht dinget,
vil dicke im dâ von misselinget.
swer zeinem mâl hât missevarn,
sol sich zeiner andern zît bewarn.
swer in einen stric vellet zwir,
der hât niht sin, geloubet mir.
swer an got dingen wil,
dem mac dehein dinc werren vil.
swer sich diumüeteget under got,
der wirt niht schentlîch ze spot.
swer wil an sich selben dingen,
dem mac lîhte misselingen.
swer got nien wil sîn undertân,
der muoz einn schwachern herren hân.
swer in vürht, der vürht niht den tôt;
man sol mit im alle nôt
harte wol überkomen.
ich hânz gelesen und vernomen
daz der gar ein herre ist
der got dienet zaller vrist.
nu nemet ouch bilde dâ bî,
wie unser kint gestigen sî.
dô man gewis sîn wolde
daz er püllen vliesen solde,
dô gab im got tiuschiu lant
dannoch derzuo in sîne hant.
nu merket wie diu wurze geslaht
in kurzer vrist von gotes kraft
sîn schüzzelinge geschozzen habe:
dâ der boum vellet abe
der ân geslahte wurze ist,
dar sol wahsen zaller vrist
diu geslahte gerte guot.
got sol untriuwe und übermuot
vellen, so er dicke hât getân.
wol dem der im ist undertân!
ir muget ouch dâ bî bilde nemen,
ob irz gerne welt vernemen,
wie pülle zwir zervüeret ist
durch ir untriuwe in kurzer vrist
und enwil noch niht lân
sin erzeige dem si undertân
solde sîn untriuwe vil.
nu merke swer ez merken wil,
daz ir lîht noch unsælekeit
wirt in kurzer zît bereit.
von kriechen mac ouch bilde nemen
swer ir geverte wil vernemen.
si heten ander liut vür niht,
nu sint si von ir ungeschiht
vrömeden liuten wordn ze spot:
alsô kan ez vüegen got.
si heten die kerlinge vür tôren
unde müezen nu erhôren
gar ir willn und ir gebot:
daz ist komen gar von got.
der keiser von kriechen wolde
daz man in heilic heizen solde.
nu ist der heiligen tôt in zehen
jâren siben: des mag ich jehen,
daz ist ein kleiniu heilikeit,
von der man sô lützel seit
daz si gezeichent habe, sît
der heilige andrônjus lît
schentlîchen swâ er sî.
man möhte nemen bilde derbî,
daz er alsô wart erslagen
daz in getorste niemen klagen.
als ich iezuo hân geschriben,
sît ist ir noch wol siben
alle erslagen unde tôt,
daz ist ein jæmerlîchiu nôt.
daz man si heilege keiser nande
in ir rîche und in ir lande,
daz moht andrônjô helfen niht,
dô man in vür einn boesewiht
vuort hin und her in daz hor.
dô was der wîs man worden tôr,
dô wart der keiser ze kneht:
er het dô niht keisers reht.
dô wart der heilige ein diep:
im was daz spil niht ze liep.
dâ viel dô diu übermuot
under, als si dicke tuot.
wir sîn des wol zende komen
und habenz gesehen und vernomen
daz unmâze und hôhvart
die müezen dicke vallen hart.
swer hôhe vert zaller zît,
wizzet daz er nider lît.
swenn ein man sînen muot
ie hôher hebt an übermuot,
so er ie verrer ist von got
nidere durch sîn gebot.
swenn er sich ie mêr nider lât
durch diumuot an guote getât,
so er dann ie hôher ist
bî got nâhen zuo der vrist.
waz hilfet daz, daz wir sehen,
als ich vür wâr mac gejehen,
daz übermuot zaller zît
gar ze jungist underlît?
wir bezzern uns dervon niht,
ine weiz ouch wâ von daz geschiht.
swer die kronike alle hiet,
er vunde der übermüete diet
gar ze boesem ende komen. - -
ich hâns ouch ein teil vernomen:
ich hâns niht gelesen gar. - -
ein ieglîch künic, daz ist wâr,
sol sînes rîches kronik hân,
aver swelch künic ist ir ân,
daz ist durch trâkeit beliben,
daz si niene ist geschriben. - -
habt ir in deheiner schrift vernomen
daz dehein man sî komen
ze guotem ende mit übermuot,
ich wil sprechen si sî guot
unde wil an sî verjehen,
des doch niht mac geschehen:
wan als ich gesprochen hân,
bi unsern zîten hât getân
unmâze unde übermuot
manic leidigez gemuot
und habent brâht manigen man
ze boesem end, swerz merken kan.
welt aver ir umbe kêrn
diu alten buoch, ir muget lern
waz übermuot habe getân
hie vor und muget wol dar an
bilde, ob ir wellet, nemen,
und ob irz gerne welt vernemen.
ze persjâ in dem lant
ein rîcher künic was genant
gosdrôas, der sîn gemüete
het verkêrt an übermüete.
in sînem land was sîn gebot
daz man jehe er wære got.
êraclîus, der helt guot
ân hôhvart mit sînem muot,
zebrach mit schoener rîterschaft
sîn übermuot und sîne kraft:
alsô im got wolde verhengen,
der sîn hôhvart nien wolt lengen.
dô wart erslagen ouch sîn sun
der kristenheit ze grôzem vrum:
im geschah reht unde wol.
got was ie und immer wesen sol.
swer sich zim gelîchen wil,
der ensol niht leben vil;
sîn erbe sol ouch niht genesen,
daz er an in niht müge wesen.
er sol vurwerden genzlîche
mit sînem sâmen sicherlîche.
hie vor was ein künic hêr,
der hiez der künic asswêr
und het hundert und zweinzec lant
und hiete ein vürsten der was gnant
ââman der tumber:
mit im heten diu lant kumber.
er was dem künege harte liep:
nu hoert waz schuof der selbe diep.
er gebôt den liuten allen
daz si vür in solden vallen
alle ûf ir knie,
swenner inder vür si gie.
doch zebrach sîn gebot
ein man; ez dûhte in wider got.
daz was dem herren harte zorn,
er wolt sîn künne gar hân vlorn
unde wolt in henken sâ:
er hiez den galgen machen dâ.
wir sulen loben got den rîchen,
er understuontz vil hüfschlîchen,
wan er kan wol die übermüete
vellen mit krefte sîner güete.
der künic durch der küneginne
bete hiez ââman gewinnen
und hiez in hâhen ûf den galgen
dâ der guote man solt sîn erhangen.
daz kom im ze grôzem trôst,
er und sîn künne wurdn erlôst.
ichn hân gehoeret noch gelesen
daz dehein man wær gewesen,
der an got wolde gedingen,
daz im möhte misselingen.
ichn hân gehoeret noch gesehen,
des mag ich ouch vür wâr gejehen,
daz ie dehein man hiet die lêre,
und wolt er gedingen mêre
an sich danne an got,
ern würde dar nâch ze spot
und ern würde des wol inne
daz ein niht wârn sîne sinne:
alsô geschach ouch dem manne
den ich dâ nante, ââmanne.
nicânor rahte sîne hant,
do er kom in der juden lant,
und swuor daz er brennen wolde
daz münster, ob er komen solde
wider, ern hiet an gesît
sînen vînden imme strît.
dô wart er meineide gar:
er was der êrste in sîner schar
der im strîte wart erslagen.
ich hoere lützel iemen klagen
daz er die hant hete verlorn
mit der er wahte gotes zorn,
wan si im abe geslagen wart.
sîn houbet wart dâ niht gespart
ezn würde ouch abe geslagen:
ich wilz mæzeclîchen klagen.
seht, hie sol nemen bilde bî
swer sô übermüetec sî
daz er ûf leit daz er wil
dem unde dem schaden vil.
wan swaz der man ûf legen mac
in zehen jâren, mac ein tac
wenden, ob ez got wil:
dâ von lege man ûf niht ze vil.
der künc nabuchodonosor
der was sô rîch daz sît noch vor
vil rîcher künege nien enwas.
er wart ze vihe und az daz gras
durch übermuot, daz er nien enwolde
sich erkennen, als er solde.
swer niht behaltet herren reht,
der sol billîchen sîn kneht;
swer niht enkan man wesen,
der sol als ein vihe genesen.
von rehte wart ze vihe der
der sich geschendet het sô sêr
daz er sich selben niht erkande:
er wânde got sîn in sînem lande.
sîn unmâze und sîn hôhvart
het in betoeret sô hart
daz er sich wolde dem gelîchen
von dem al hôhvart muoz entwîchen.
sîn sun, der künic balthasâr,
durch übermuot verlôs gar
sîn rîche und sîn êre
und sînen lîp: ern het nimêre.
hie muget ir hân wol bilde genomen,
ob ir nâch rehte habt vernomen
wie der vater ze vihe wart:
der sun wart ouch niht gespart
er enwürde genidert sêre,
wan er verlôs lîp unde êre.
niemen sol sich troesten dran,
daz er spreche< der und der man
tuot übel: got enwil uns gar
niht verliesen, daz ist wâr.>
dem wil ich antwürte geben,
die mit unreht wellent leben,
die werdent gemeinlîche
verlorn, daz wizzet sicherlîche.
got hât geselleschefte vil
und macht ir mêre, swenner wil.
er hât wol die meisterschaft
daz er im macht geselleschaft.
der al die werlt gemachet hât
von nihte, der hât noch wol den rât
daz er möhte machen hiute
ûz steinen engel unde liute.
dâ von sol man im drôn niht,
ob er unser verliuset iht,
daz er danne eine belîbe.
daz ist wâr daz ich schrîbe,
daz er uns minnet durch sîn guot,
wan durch sîn durft erz niht entuot.
aver wir wellen niemen minnen,
wir entrouwen daran gwinnen
eintweder guot ode êre.
aver unser herre mac nimêre
weder guot noch êre hân,
wan ez ist im allez undertân.
sô minnet er uns durch durft niht:
swaz er uns minnet, daz geschiht
durch sîn inneclîche guot,
wan erz durch anders niht entuot.
well wir dan uns niht bewarn,
sô læt er uns ze helle varn
ân sînen schaden: gewislîche,
er lebt hinne vür gemechlîche.
der ist vervluochet und verwâzen
der sich dar an wil verlâzen
daz er gedenket zaller stunde
< got enlæt uns durch deheine sunde
ze helle varn, wan er ist
durch uns gemartert.> mit dem list
triuget er sich, daz ist wâr.
ja ist daz kint vervluochet gar
von der muoter, der dâ tuot
wider ir willen und ir muot.
tuot ein kint der muoter leit,
sô zelt si waz arbeit
si durch in erliten hât
und vluochet im dar nâch als drât.
sam tuot unser herre got;
ob wir zebrechen sîn gebot,
sô zelt er uns vor die nôt
die er durch uns leit und den tôt,
wan daz mêret uns die schulde,
daz wir verlurn sîne hulde,
sît er sô grôze arbeit
durch unser aller willen leit.
der êrste man wart vertriben,
als wir vinden geschriben,
wan er zebrach ein gotes gebot.
dannoch was niht gemartert got.
dâ bî merket daz uns wirs geschiht,
tuo wir sînen willen niht,
wan er hât sît harte vil
durch uns getân. derz merken wil,
sît âdâm vertriben wart,
daz er ein gebot niht wol bewart,
sô muge wir wol vürhten sêre,
wan wir ir zebrechen mêre.
balthasâr wolt sich bezzern niht,
dô er sach daz diu geschiht
geschach nabuchodonosor,
der ze vihe was worden vor:
er wart aver von vihe man.
swerz nâch reht verstên kan,
dem sun geschach wirser vil,
wan swer sich niht bekêren wil,
swenn er vor im diu bilde siht,
wizzet daz im wirs geschiht.
der vater was, daz ist wâr,
in vihes wîs wol siben jâr
unde het dô aver sîn rîche,
do er im selben wart gelîche.
der sun verlôs sîn rîche gar
und sînen lîp, daz ist wâr.
von reht im wirs geschehen solde,
der bî sînem vater niene wolde
und bî sînr unsælekeit
bezzern sîne nerrescheit.
sol uns dâ von wirs geschehen
daz wir hoeren unde sehen
daz den übelen übel geschiht
und bezzern uns dervon niht,
sô sî wir gewisse wol
daz uns vil wê geschehen sol:
wan wir sehen tegelîchen
daz der ververt übellîchen
der mit unreht gelebt hât
und haben doch sô toerschen rât
daz wir tuon wirs danne er:
daz muoz uns ouch schaden mêr.
unser buoch sint geschriben vol,
die niht habent gelebt wol,
waz von den sî geschehen.
dar zuo mugt irz selbe sehen:
ir sult michs vrâgen niht,
wan man ez tegelîche siht.
ich hân ein bîspel vernomen:
ein lewe was in sîn loch komen
und lac dâ sam er siech wære.
daz wart geseit zehant vür mære
allenthalben dem wilde.
beidiu von walde und von gevilde
liefens allenthalben dar:
wær ez gelogen ode wâr,
si woldenz wizzen alsô drât
und heten einn unwîsen rât,
daz si durch ir kranken sin
koemen zuo dem lewen in.
si labeten den siechen sô
daz si sîn wurden vil unvrô.
si wurden sîn gelebde gar,
wan er vraz si, daz ist wâr.
der vuhs wold dar in niht komen,
wan ir habt wol vernomen
daz der vuhs vil karc ist.
ein eichorn sprach< vuhs, du bist
dâ her komen wol von verren.
zwiu sihestu niht dînen herren
der da inne lît ungesunt?>
der vuhs sprach zuo der selben stunt
< ich sihe diu spor al in gekêrt:
si sint übel dinne gewert.
ich hiet dan niht guoten sin,
sît diu spor kêrent in
und sint her ûz niht gekêrt,
ob ich dar in ze komen gert.>
alsam möht sprechen ein man
der sich ze guot verstên kan
< ich sihe wol daz diu übermuot
under vellt: swer übel tuot,
der muoz ze helle varn nider
unde kumt niht her wider,>
unde solt sich wol bewarn
daz er dar nien solde varn
dâ der tiuvel ginende ist
als ein lewe zaller vrist.
der tuot niemen leids sô vil
sô dem der im dienen wil.
zewâre ein schâf hât wol den sin,
und vüert der wolf ein ander hin,
daz ez nâch im niht loufen wolde.
daz selbe ein man tuon solde:
er solt nâch dem niht gerne varn
der sich vor sünd niht kan bewarn,
wan diu sünde bringt in dar
dâ er muoz sîn vil gar
beidiu geschant unde verlorn:
er wær noch bezzer ungeborn.
nu hân ich geseit ein teil
welh unsælde und welh unheil
volget unmâze und übermuot,
swer an unmâz kêrt sîn gemuot.
ob man schribe des volks getât,
sam man der herrn geschriben hât,
und ob man ir dinc marht sô wol
sô man der herren tuon sol,
sô sult ir wizzen wol vür wâr,
man gewunne ein mêrer schar
des volkes, die durch übermuot
verlorn sint und durch unguot,
dan man der herren möht gewinnen,
derz wol ervarn wolt mit sinnen:
wan des volkes ist mêre.
iedoch hân ich gehabt ein lêre
daz ich in mînen tagen hân
des vil eben war getân
wie daz volc gelebt hât
mit wuocher und mit valschem rât,
mit unkiusche und mit roube:
swerz tuon wil, der geloube
daz ich der lützel hân gesehen,
des mag ich wol vür wâr gejehen,
die dermit sint umbe gevarn,
daz si sich des möhten bewarn
sine sîn komen ze boesem ende,
daz wizzet âne missewende.
hie wil ich iuch wizzen lân,
alsô ich gezeiget hân
daz der übermüetec ist
der anders hêrschet zaller vrist
dann er von rehte hêrschen sol,
alsô ist der hôhvertic wol
der niht enwil under wesen
dem under dem er sol genesen.
swer gebiut daz er niht sol,
der enhêrschet niht ze wol,
swer aver dem niht volgen wil
dem er sol, der hât hôhverte vil.
swen uns got ze herren gît,
dem sol man volgen âne nît,
ode er gît uns lîht den man
der uns undermachen kan
mit übel und mit übermuot;
daz muoz uns danne dunken guot.
als er den kriechen hât getân:
sin wolden niht genesen lân
ir herren durch ir übermuot,
nu muoz si allez dunken guot
swaz in tuot ein vremede man,
ders nâch ir rehte haben kan.
si sluogen sumelîch durch nôt,
den andern tâten si den tôt
âne reht und âne schulde:
si hânt verworht gotes hulde.
niemen mir daz sagen mac
daz alessjus und îsâc
hieten solhes iht getân
daz an ir lîp solde gân.
ich hân ouch des ervarn vil,
swer sich dem gelîchen wil
den got hât über in getân,
den triuget vaste sîn wân
und wirt vil dicke ze spot
von unsers herren gebot.
âârôns swestr wart niht gespart,
wan si ûzsetzec wart,
daz si sich dem gelîchen wolde
dem si sich niht gelîchen solde.
dô wurden dise zwêne man,
abyrôn und ouch dathân,
versenket durch ir übermuot,
daz si wânden sîn als guot
sô der den in got het gegeben,
daz er solde rihten gar ir leben.
si wolden im volgen niht,
dâ von geschach in diu geschiht.
man sol sîns meisters gebot
tuon durch unsern herren got,
der uns in hât ze meister geben,
ob wir nâch rehte wellen leben.
ich weiz daz ez geschriben ist
daz man zetlîcher vrist
durch sîn selbes missetât
einen boesen herren hât:
wîse liut suln zaller stunde
merken dâ bî ir selber sunde.
ist ir herre ein boese man,
der si niht wol rihten kan,
si suln in schelten niht,
sît ez von ir sünden geschiht.
ich weiz daz man bi eim biderben man
nimt den boesn der niht enkan
ze êren: wâ von kumt daz?
dâ hât man niht verdienet baz.
sô sol man von reht mit diumuot
dulten vil des der herre tuot
und sol leisten sîn gebot,
sît man daz hât verdient ze got.
man sol sîn dultec alle wîl:
der boese rihtære ist gotes phîl
und gotes besem ist der guot.
swer wider si bêde tuot,
der tuot ein teil wider got.
dâ von sô ist sîn gebot
daz man vertrage in bêden vil,
swer nâch dem rehte varen wil.
des entuo wir leider niht,
wan swem lîhte daz geschiht
daz er derwider sprechen kan,
der dunket sich ein biderbe man.
ob sîn herre halt biderbe ist,
ez hilfet im niht zuo der vrist.
heizet mich mîn meister tuon daz,
ich sprich zehant ich welle baz
tuon, niht daz er dâ wil;
dâ von kumt uns unheiles vil.
jôsephus wânde tuon baz
dan sîn meister gebôt: daz
brâht in in ein grôze nôt,
zwei tûsent man lâgen tôt.
azarjâ, sîn geselle,
der was dar an ouch ze snelle.
daz er zebrach jûdas gebot,
des gab im ouch unsælde got:
alsam geschiht bî unser zît.
diu werlt ist gar vol strît;
wizzet daz ez dâ von geschiht
daz einer volgt dem andern niht.
wir sîn gar âne meisterschaft,
des muoz zergên ouch unser kraft
und unser guot und unser êre:
wir sîn ân zuht und âne lêre.
got hât uns einen meister geben
der rihten solde unser leben:
den schelte wir zaller zît
niwan durch haz ode durch nît.
daz ist der bâbest, daz geloubet,
nâch got der kristenheit houbet.
nu wizzet vür die wârheit,
der schendet hart die kristenheit
der durch sînen übermuot
sprichet ir houbet sî niht guot,
swer ze lange zungen hât,
ich wil im geben mînen rât
daz ers kürzen heizen sol.
ich wolt gerner sprechen wol
ân zunge danne ich mit zunge
wider got und êre runge.
der phlegt sîner zunge boeslîchen
der sînen vater geistlîchen
übel handelt âne schulde;
der verworht ouch gotes hulde.
jâ ist bî mir zehen jâr
ein man und weiz doch niht vür wâr
ob er sî übel ode guot,
und spriche dan durch übermuot
daz der bâbest sî ein übel man:
seht wie ich mich bewarn kan!
er tuot übel, swer ez tuot,
des offen ich im wol mînen muot.
der in nie gesach, spricht über al
daz im der bâbst niht wol gevall
und wænt dar umbe tiwerre sîn:
dâ ist sîn nerrescheit schîn.
er sprichet lîht< eist mir geseit;
ja ist sîn dinc wol ûz gebreit.>
sô ist der lîhte ein lügenære
der im geseit hât solhiu mære.
man sol niht sagen vür wâr,
man enhabez wol ervarn gar.
sô sprichet er lîhte< ich hânz gesehen:>
sô getar ich wol gejehen
daz man harte vil gesiht
und kanz erkennen dannoch niht.
der wænt lîht daz er übel tuo,
und kunde er wol sehen derzuo,
daz ez in diuhte getân baz,
ir sult mir wol gelouben daz.
ich wil den gelouben hân,
swaz von im wirt getân,
daz er wænet tuon reht unde wol.
niemen daz gelouben sol
daz er mit sînen witzen tuo
daz er dem tiuvel kome zuo,
wan er uns von im nemen sol,
wil er reht tuon unde wol.
er hât wol sinnes sô vil
daz in niht bringet sîn will
dâ hin dâ er sî verlorn:
er hât einn bezzern sin erkorn.
nu lât daz er tuo etwaz
dâ er möhte getuon baz,
sô triuget er sich lîhte dran:
er ist niht got, er ist ein man.
ich wil iu dar an niht liegen,
sîn wân möht in ouch betriegen.
tuot aver erz ân boesen list,
sô wizzt daz er min schuldec ist.
des enwell wir aver niht,
wan swie ez im ze tuon geschiht,
wir wellen daz er zaller vrist
habe gekêrt dran boesen list.
nu lât daz er halt rehte tuo,
wir kêren boese rede derzuo.
er het sîn prediger gesant
durch daz vil heilige lant
dâ krist was lebendic unde tôt
und dâ er leit grôze nôt
durch uns alle: unser sin
reit uns er tætez durch gewin.
dâ von daz er geschaffen heit
durch der armen gewarheit
daz man einen stoc setzen solde
in die kirchen, swer danne wolde
helfen zer vart, daz erz dar leit;
wan wizzet vür die wârheit,
man möht der helfer mêr ervarn
dan der die selbe wolden varn
( seht, daz tet er gar durch guot)
dô riet uns unser toerscher muot
daz erz tæte durch gewin.
daz dûhte uns ein grôzer sin
daz wirs gedâhten: daz ist wâr,
ez dûhte mich ein unsin gar,
wan ich bin dâ gewesen
da ich hôrt offenlîchen lesen
sînen brief daz er wolde
daz manz guot behalten solde
dâ dâ manz gesamnet heit
unz manz in gotes dienst leit.
des bâbstes bote den brief las
dâ manic biderbe man was.
nu wie hât sich der guote kneht
an im gehandelt âne reht,
der dâ sprach durch sînn hôhen muot
daz der bâbest wolt mit tiuschem guot
vüllen sîn welhischez schrîn!
hiet er gehabt den rât mîn,
er hiet daz wort gesprochen niht
dâ mit er hât gemacht enwiht
manige sîne rede guot,
daz man ir minner war tuot.
die herren und die tihtære
unde ouch die predigære
suln sprechen mit grôzer huot.
swenn ein herre iht redet ode tuot,
ern sol niht sô harte gâhen,
ern merke ê wie manz müge vervâhen.
der predigær sol rinclîchen
sprechen und bediuteclîchen,
daz man sîn rede müg niht verkêren
( der übele geist phligt des ze lêren)
und daz man in müge vernemen.
dem tihter mac ouch niht wol zemen,
wil er sîn ein lügenære,
wan beide er und der predigære
suln stæten die wârheit.
ein man der möht der kristenheit
mit einem worte mêr zunstaten kumen
dan er ir müge hin vür gevrumen.
ich wæn daz allez sîn gesanc,
beide kurz unde lanc,
sî got niht sô wol gevallen
sô im daz ein muoz missevallen,
wan er hât tûsent man betoeret,
daz si habent überhoeret
gotes und des bâbstes gebot.
uns koment boten unde bot
beide von himel und von der helle.
swar man nu varn welle,
dâ enphæhet man uns wol
dar nâch als man tuon sol.
nu sage mir, lieber vriunt mîn,
trouwestu imer mit al dem dîn
bî allem dînem leben
sô vil almuosens gegeben
sô du hâst verirrt in kurzer zît
in der werlde harte wît?
kanstu dich verstên, nâch mînem wân,
du muost sîn grôze schame hân.
zwâr ez ist mir leit umb in,
er hât erzeigt zuht unde sin
an maniger sîner rede guot.
dâ von ez mir noch wirser tuot:
wan missesprichet ein man
der sich niht verstên kan,
man aht drûf lützel ode niht:
anders dem wîsen man geschiht,
wan swaz er spricht, des nimt man war.
dâ von sol er sich hüeten gar,
daz man niht spreche daz er ist
worden tobende zuo der vrist.
nu lât daz man nien spreche daz
und daz sîn rede gevalle baz
danne ich hie gesprochen hân,
sô mag er niht ân vorht bestân
daz er boese bilde gît,
wan man geloubet zaller zît
daz boese schierre dan daz guot:
doch ist unsælec swer daz tuot.
man wendt daz guot lîht zaller vrist
mit kleinem sinne und kleinem list;
daz übel wendt man niht sô drât,
dâ von daz manz ungerne lât:
daz man ungern tuot zaller vrist,
daz wendet man mit lîhtem list.
wizzet daz ein toerscher man,
der niht guotes râten kan,
gît er einen boesen rât,
man volget im des alsô drât.
dâ von ist ketzer alsô vil,
ich sagez, swerz vernemen wil,
sine râtent weder vrum noch guot,
niwan daz man gerne tuot.
der ketzer spricht zem wuocherære
< der phaffen rede sî dir unmære:
tuostu zeinem mâle sunde,
sô tuos als mêre zaller stunde.
du büezest alsô lîhte zehen
als eine.> dâ sult ir sehen
an sîner rede grôz nerrescheit.
tuot mir mîn kneht leit
zeinem mâle, ich vertragez baz
dan ob erz mêr tæt, wizzet daz.
er gewinnt ouch baz mîn hulde
von kleiner dan von grôzer schulde.
swaz unrehts dehein man tuot,
daz dunket den ketzer harte guot
und kumt im mit der rede zuo,
daz er aver wirser tuo,
wan erz vür in büezen sol.
dâ mit brichet er abe wol
den tôren ir sêle und ir guot:
ir sult ez wizzen daz erz tuot.
ir sult wizzen sicherlîchen
daz der lebet ketzerlîchen
der dâ wert mit widerstrît
sîne bôsheit zaller zît
und den allez daz dunket guot
daz er aller gernest tuot.
der ketzer hân ich wol gesehen
tûsent und mac vür wâr gejehen
daz ich zuo deheiner stunde
deheinn sach der nâch rehte kunde
antwürten ode sprechen.
ein phaffe sol sich niht swechen
dâ mit, daz er strît mit in:
si sint âne lêre und âne sin.
si râtent iegelîchem daz
daz in dunkt daz im tuo baz;
dâ von varnt vil nâch in
mit untugent und mit unsin.
swer zuntugenden ist bereit,
man ziuht in dar ân arbeit.
alsam sprich ich, ein ieglîch man,
der dâ kan und niht enkan,
mac vil lîhte geben den rât
daz man die gotes vart lât
über mer, wan swer dar wil
varn, ez muoz in kosten vil.
wesse wir dâ iht gewinnes,
der bedorft wol grôzes sinnes
der uns daz erwern wolde,
daz man dar niht varn solde.
man mag uns ouch daz râten wol
daz man dar zuo niht helfen sol.
diu stiure ist uns vil unmære
dâ von der biutel wirt lære.
solt ein phenning zehen bringen,
man sæhe einn vür den andern dringen
mit ir bîgürteln alle dar:
si würden ûz geschüttet gar.
seht, von sô getânen sachen
ist undurft daz wir machen
liet dâ mit man wenden wil
daz man niht diene got ze vil:
wan ân unserm getiht
dient man got lützel ode niht;
ân unser reizunge ist ez wâr
daz man got nien vürhtet gar
sô man in von rehte vürhten solde,
swer nâch rehte leben wolde.
welle wir danne dar zuo
reizen, daz man übel tuo,
sît manz doch gerne tuot,
wir haben einn seltsænen muot
und werven dâ mit gotes haz,
ir sult mir wol gelouben daz.
vernim mir, tiuschiu rîterschaft:
ich weiz wol daz dîn kraft
und dîn lop ist gebreitet wît,
wan du bist zaller zît
diu tiurest rîterschaft gewesen
von der wir an den buochen lesen.
nune schiuhe niht die arbeit
und erzeige dîne vrümekeit,
wan man uns gewalt tuot.
die heiden mit übermuot
habent unser lant besezzen.
gotes grap sol man niht vergezzen,
daz hânt si uns vor mit kraft.
nurâ, edele rîterschaft,
jâ sol dîn rîterlîcher muot
vertragen niht ir übermuot.
swerz mit sinne kan ersehen,
wie möht der kristenheit geschehen
groezer laster dan dar an,
daz in daz lant ist undertân
dâ daz heilige grap ist
dâ unser herr lac inne, krist.
si habent uns geschendet hart:
ir unmâze und ir hôhvart
ist gestigen wider got.
nu ist sîn wille und sîn gebot
daz manz in niht vertragen sol.
uns sol daz reht des manen wol
daz uns ir unreht missevalle
und ir geuden und ir schallen.
swer kristen heizet ode ist,
der sol erzeigen daz im krist
liep sî und sîn selbes êre,
den si hânt genidert sêre.
im und uns ist genomen
sîn lant; wan ir habt vernomen
waz wunders er dâ begie,
dô er ûf der erde gie.
er het im daz lant erkorn,
wan er wart dâ geborn
und gemartert unde getôt:
er leit durch uns dâ grôze nôt.
solten danne âne strît
daz lant lân, die sô wît
ir namen und ir prîs hânt gepreit,
ir lop und ir werdekeit?
man sol dâ niht verzagen
dâ man daz lop mac bejagen
daz nimmer sol haben ende.
daz wizzet âne missewende,
swaz lobes man hie bejagen mac,
daz wert niht vür den suontac,
aver enez wert immer mêre:
daz ist tugent unde êre.
swer daz lop bejagen kan
dâ von er hie ein biderbe man
schînt und dient doch gote wol,
wizzet daz er sælic werden sol.
swer daz lop erwerven wil,
der sol niht ervürhten vil
die verlust, wan daz ist wâr,
swer die verlust vürhtet gar,
der enmac ze deheiner zît
prîs bejagen imme strît.
ez ist doch âne durft gar
daz wirz ervürhten, deist wâr,
wan wir enmugen dâ niht verliesen,
swerz nâch rehte wil erkiesen.
verliese wir ein ros dâ,
got gît uns hundert anderswâ.
verliese wir dâ unser guot,
got ist sô rîch wol daz er tuot
daz wir gewinnen michels mêre
beidiu rîchtuom unde êre.
verliust man sînen lîp dâ,
got behaltet anderswâ
lîp unde sêle êweclîche
vür wâr in sînes vater rîche.
dâ mac man mit gewarheit
erzeigen sîne vrümkeit,
dâ man mac gewinnen vil
und verliesen niht, derz tuon wil.
wer möht mir danne gesagen
war umbe man dem solt versagen
helfe und dienst, der zaller zît
uns hilfet und uns mêre gît
dan wir mugen durch in verliesen,
swerz nâch rehte wil erkiesen?
hie sult ir ouch daz vernemen,
swer unserm herren wolde nemen
sîn lant, wir wâgten unsern lîp,
unser guot, kint unde wîp,
und wertenz nâch unser kraft,
und wellen dâ sîn zagehaft
dâ wir lîp unde guot
behalten, swer sîn war tuot.
ein lantherre hietz vür übel gar,
daz geloubet wol vür wâr,
swer im der sînn niht helfen wolde,
ob er sîn lant verliesen solde.
im würde halt an in sô zorn,
und ob sîn lant nien würde verlorn,
daz er in dâ niht lieze belîben,
er solt in ûz dem lande vertrîben.
hie bî sô nemet bilde wol
waz uns danne got tuon sol
der uns selbe geschaffen hât
und hât uns geben sin unde rât,
guot, êre, sêle unde lîp,
liut, eigen, kint unde wîp,
und allez daz man haben mac.
waz sprichet er an dem suontac
den die im niht dienen wolden,
dô siz von rehte tuon solden?
wir solden gedenkn an sînen tôt
und an die marter und die nôt
die er durch uns lîden wolde;
dar nâch uns niht unbillîch solde
dunken swaz man tæt durch in,
daz wære tugent unde sin.
der grôze solt den uns got gît
und diu triuwe die er zaller zît
uns durch sîn güete erzeiget hât,
die solden uns wol geben rât
daz wir im gerne dienen solden,
ob wir rehte tuon wolden.
vür wâr ich iu ez sagen wil,
gæb uns ein vrömeder man sô vil
und sô grôzen solt sô got gît,
wir wæren gerne in sînem strît.
swer zwîveln an dem lône wil,
merke doch daz, wie vil
uns got ân dienst gegeben hât,
und sî gewis dan alsô drât
daz uns got mêre geben sol,
ob wir im wellen dienen wol.
wir hieten im gedienet niht,
dô er uns gap swaz man siht
der werlde gar in unser hant,
viuwer, wazzer unde lant.
swer im niht getrouwen wil,
der hât selbe untriuwe vil:
er hât uns daz erzeiget wol
daz man im wol getrouwen sol.
sone schiuhet niht die arbeit
durch in und lât iu wesen leit
daz sîn grap, dâ er lac tôt,
dô er durch uns leit die nôt,
under der heidenschefte ist.
daz solt uns wê tuon zaller vrist,
daz ez nien ist alsô geêrt
alse des sîn heiltuom gert.
hie sprichet lîhte ein man
der sich niht verstên kan,
< ich enwil niht arbeiten vil
darumbe, wan swenn got wil,
so ist daz heilige grap erlôst.
got hât an im gar den trôst
und die kraft unde den rât
daz erz schiere gevüeget hât.>
dem wil ich antwürte geben:
geselle, du wil dir samfte leben.
daz weiz ich wol vor manegem tac
daz man ân got niht tuon mac
guotes und ist doch vil guot
swer im erzeigt willigen muot.
ich wil dir sagen ein gelîche
rede: got möht machen rîche
die armen alle, ob er wolde;
nu sage mir wie man danne solde
erzeigen daz man milte wære,
ob dehein biutel wære lære?
got hât dem rîchn materge geben,
dô er macht daz arme leben,
daz er hiete wâ er solde
durch in geben, ob er wolde.
diu milte diuhte gar enwiht,
wære dehein arme niht.
ob dehein arme wesen solde,
der arc man sich bereden wolde
daz er nien hiete wem ze geben,
sus muoz er offenlîchen leben
boeslîchen, als er ist
boese mit sîm argen list.
ern hât sîner missetât
deheinr beredenunge rât.
alsam mac sich bereden niht
ein man dâ von, daz er giht
daz got mac in kurzer vrist
daz lant dâ sîn grap ist
der kristenheit geben wol
und daz erz tuot, ob er sol.
er hât uns ze materge geben
daz lant, daz wir sulen leben
ân muoze und ân trâkeit,
daz wizzet vür die wârheit.
er wil zebrechen unsern strît
den wir hie zaller zît
durch unsern übermuot begên
und wil daz wir dar gên,
dâ wir strîten âne üppekeit
durch got und durch die kristenheit.
er hât benomen, daz ist wâr,
uns die beredenunge gar,
daz wir mugen sprechen niht.
ob ez uns got verwîzet iht,
daz er durch uns leit den tôt
und wir wolden dise nôt
durch in deheinn wîs lîden niht,
waz spreche wir, ob daz geschiht?
got hât uns genuoc versuochet
und vindet lützel, swaz er suochet,
der die die werlde wellen lân:
nu hât er die gnâde getân
daz er uns wil dâ mit gewinnen
dar nâch wir aller hartest sinnen.
swelich man ist manhaft,
der minnet niht vür rîterschaft
ze kurzwîle zaller stunde
und tuot dermit dicke grôze sunde.
nu merket an got grôze guot,
daz man allergernest tuot
und daz ins tiuvels dienst gert,
daz hât got alsô gekêrt
daz wir im mugen dienn dermite.
der hât wunderlîche site
der dâ mit nien wil dienen got
dâ mit er dient des tiuvels bot.
wir vehten dicke âne nôt,
nu wil er sehen ob sîn tôt
uns des iht ermanen mac
daz wir wellen deheinen slac
durch in enphâhen ode geben.
man phlît dar nach vast ze streben
daz man erzeige sîn vrümkeit:
erzeige si dort ân üppekeit,
wan swer durch ruom got dienen wil,
ez mac im helfen niht ze vil.
swer sîn dienst und sîn arbeit
verliust durch ruom und üppekeit,
der gît umbe blî golt,
im solde niemen werden holt.
nu vernemt ein ander reht:
daz selbe lant macht uns sleht
den wec hin ze himel und hin ze got.
swer dar kumt durch sîn gebot,
wirt er mit bîhte dâ erslagen,
man darf in nimmer geklagen,
wan sô vert er alsô drât
dâ sîn got phlege hât.
swer niht umbe varn wil
und minnet den slehten wec vil
der in hin ze got bringet,
ob er dan mit den heiden ringet,
er mac schierer komen dar
dan hie belîbent, daz ist wâr.
er muoz hie umbe varn vil,
swer hin ze got komen wil:
die marterær varnt alse drât
ze got, sô mans gemartert hât.
dô uns krist von dem vâlant
alrêst erlôste und von sîm bant,
daz tet er, dô er lac tôt
amme kriuze. sît gebôt
er daz man daz behuot
daz er erlôst mit sînem bluot.
sît uns krist kom ze trôste,
daz er uns mit dem kriuze erlôste,
sît hab wir uns gebunden sêr
mit vil sünden. nu wil er
uns mit dem kriuze aver entbinden;
den traken der uns wil verslinden,
den wil er dâ mit aver toeten.
sîn liebe sol uns noeten
daz wir unser sünde verderben
mit sîm kriuze, dran er wolde sterben
durch unser aller missetât.
swen kristes zeichn gezeichent hât,
den sol ouch kriuzen sîn kriuze.
er wil daz man sich alsô kriuze
daz man sîm lîbe volge niht.
swelhem kriuzer daz geschiht
daz er volget sînem zorn,
der hât sîns herzen kriuze verlorn.
kristes kriuze hât die kraft
daz ez vertreit dehein vîntschaft,
in swelhem herzen ez ist:
wan selbe unser herre krist
bat amme kriuze und amme tôt
umb daz volc daz in marterôt,
daz in sîn vater vergæb die schulde
und liez si haben sîne hulde.
des kriuzes lenge unde breit
bezeichent triwe und wârheit
diu gemeine wesen sol
ze got und zallen liuten wol.
swer sîm geluste volget iht,
der hât sîn herze gekriuzet niht.
swer daz zeichn des kriuzes hât
gestricket an sîne wât,
daz ûzer zeichn bezeichent wol
daz man daz kriuze innen haben sol.
hât erz innerthalben niht,
sô ist sîn münze gar enwiht,
wan dâ ist kuphers übergulde:
man solde im tuon durch die schulde
daz man tuot dem valschære.
wer sol heizen ein kriuzære,
er ode sîn wât
dar an erz kriuze gestricket hât?
man sol sich selben spannen gar
an das kriuze, daz ist wâr,
daz man sînen willen niht entuo,
wil man dem kriuzer komen zuo
der ze sînem vater sprach,
dô im daz kriuz ze lîden geschach,
diumüeteclîche unde still,
< niht als ich wil, sî swie du wil.>
der barmunge nagel sol
uns an daz kriuze heften wol,
daz man habe zallen stunden
vor den ougen sîne wunden.
swer ist arc ode zagehaft
ode anders untugenthaft,
der sol sich an dem kriuze strecken,
sô mac er sich ûf gerecken
von untugent und von zageheit.
swer hât gesamnet mit arbeit,
der sendez doch über mer,
daz er sich der erge erwer,
und sî mit sînem lîbe bereit,
sô muoz von im diu zageheit.
got hât uns materge geben
daz wir mugen von disem leben
hin zim nâch marterære wîs.
swer dishalp mers hât niht prîs,
daz er mit der untugende veht,
den dunket guot der heiden reht.
die enhabent zuo deheiner zît
mit ir boesem gluste strît.
swer dishalp mers in volgen wil,
der scheit in dort niht ze vil.
ich hân den man dicke gesehen
der offenlîchen tar gejehen
er liez sich martern gern durch got,
und wil niht leisten sîn gebot
daz im lîht ze tuon ist:
wie der sich effet zaller vrist!
ez ist genuoc worden schîn
daz wir sô wellen heilic sîn
daz wir weder bîhtegære
wellen werdn noch marterære.
wær diu vart durch niht anders guot
niwan daz man sæh waz man dâ tuot
und næm guot bilde zaller stunde
und lieze in riuwen sîne sunde,
dannoch möht man dar gerne varn.
man mac sich ouch dâ baz bewarn
vor grôzen sündn dan anderswâ,
wan man gewinnt die sorge dâ,
beidiu ûfm mer und undern heiden,
diu in die sünd wol mac erleiden.
ob ez unser herre wolde
daz man sich niht arbeiten solde
daz man sîn grap gewunne wider,
sô wære niht geschehen sider,
sît wir daz grap hân verlorn,
sô maniger strît unde zorn
zwischen der kristenheit.
mich dunket sîn vür die wârheit,
ez sint wol zweir min drîzec jâr
daz wirz verlurn: daz ist wâr,
sît ist ie gewesen strît,
zorn, vîntschaft unde nît,
vorhte, haz und andriu leit
zwischen der kristenheit.
wir wellen durch got strîten niht,
dâ von wæn daz uns geschiht
daz wir durch die vînde hân
sît manigen strît getân.
nu ist uns komen wol diu zît
daz man durch unsern herren strît.
swer durch got strîten wil,
der überwindet vînde vil.
edele vürstn von tiuschen landen,
iuwer sinne und iuwer hande
hânt dâ heim gevohten vil.
swer den sic gewinnen wil,
der sol hin vür vehten durch got.
ez ist sîn wille und sîn gebot,
swer durch in vehten sol,
daz er gewinnt den sic wol.
swer durch den vîent strîten wil,
swennerz wænt hân bezzer vil,
sô wizze daz im ist an gesît;
daz geschiht zaller zît.
die sîn laster und sîn leit
rechent mit nôt und mit arbeit,
die möhten sich schamen lân
daz si got, von dem wir hân
elliu guot und alle êre,
übersehent alsô sêre.
die durch ir êre gebent ir guot,
die solden haben ouch den muot
daz si gæben zaller zît
durch den der inz guot gît.
swer daz guot niht geben wil
durch den der im gît sô vil,
der ist sîn diep: sicherlîchen,
er muoz ouch geben lesterlîchen.
wolt mîn schaffer mîn guot niht geben,
daz ez mir gienge an mîn leben
ode sus an mîn êre,
er möhte mich niht schenden mêre
und wær von rehte mîn diep:
wie solt er mir wesen liep?
swer dâ wil arc wesen
dâ kristes grap, als wir lesen,
gevangen ist sô lange vrist,
wizzet daz er gotes diep ist.
swer sich der erg hie hât ergeben,
der sol dâ milteclîchen leben.
man mac gebende mêr hürten dâ
danne samnende anderswâ.
dâ mac man gern ze schuole varn,
swer sich vor erge wil bewarn,
wan swer dâ lernt die milte niht,
der muoz immer sîn ein boesewiht.
dâ sol vliezen ûz den handen
der edelen vürstn von tiuschen landen
rîchlîch silber unde golt.
swer durch êre hie gap solt,
der sol sich des dâ vlîzen sêre,
wan dâ gewinnet er guot und êre.
swer gerne gemach hât,
der sol des volgen mînem rât
daz er im dâ mit ungemach
mache sô getân gemach
daz er lebe gemechlîche
nâch sînem willen êweclîche.
edel künic friderîch,
du bist sinns und muotes rîch
und maht tuon harte vil,
ob duz gerne tuon wil.
nu lâ schîn daz du sîst wîs
und bejage dir den prîs
der nimmer ende haben sol.
jâ maht duz tuon harte wol:
wan der rehte wîstuom ist
got dienen zaller vrist.
ich weiz ir zwên ûz dîner slaht
die dar vuorn mit grôzer maht.
einer was der keiser friderîch,
der ander der was sicherlîch
dîn veter: du solt der drite
wesen der in volge mite.
der keiser von ungeschiht
volkom über mer niht,
dîn veter volkom dar
und moht ez niht voltuon gar.
du bist der dritte und solt volkomen
und voltuon. ich hân vernomen
daz an der dritten zal ist
ervollunge zaller vrist.
gotes ervollunge lît
an drin namen zaller zît
dâ bî muget ir wizzen wol
daz dâ gebrest niht wesen sol.
sît an der zal niht gebrist
und sît duz der dritte bist,
sô hân ich wol geding ze got
daz du volvüerest sîn gebot.
ein ieglîch werc ân missewende
hât anegenge und ouch ende.
daz anegenge wart gegeben
dînem enen bî sînem leben:
dîn veter vuor doch vürbaz
hin umb die mitte, wizze daz:
sô solt du daz ende hân,
ob dirz got geruochet lân.
daz ende ervüllet daz werc gar
und du bist der dritte, daz ist wâr,
und daz ende ist daz dritte teil:
hie vert zuo allenthalben heil.
ob ir mich rehte habt vernomen,
ich bin ûz mînr materge komen
ein teil und doch niht ze vil:
ich tet ez durch nôt unde wil
aver wider heim kêrn,
wan ich sol des niht gern
daz ich belîbe ûf dem gevilde
und in dem walde bî dem wilde.
der belîbet anderswâ
der sîn materge etteswâ
lât, sô daz er niht enkan
wider komen wol dar an.
swer ûz wol kumt und wol in,
ich enheiz daz niht unsin.
ich sag allez von der unmâze:
von der hôhvart ich niht verlâze
ich ensag von ir ouch dermite,
wan si hânt gelîche site.
war umbe ist hôhvart sô genant?
daz ist mir genuoc erkant;
bî ir geverte erkenne ichz wol.
ze hôhe niemen varn sol:
der vetich hât ein man niht
die im ze vliegen helfen iht,
dâ von muoz er vallen hart
nider von sîner hôhvart.
swenn man ie hôher varn mac,
sô man ie nimt groezern slac,
wan man nimt ouch groezern val:
daz geschiht über al.
ich getar ez wol geschrîben,
swer an sîner hôhvart wil belîben,
der vellet in vünf enden,
daz enmac er niht erwenden.
er vellet alrêste in die schulde,
dar nâch vellet er von gotes hulde,
dan vellet er in der helle grunt:
er vellet ouch zetlîcher stunt
von lîbe und von êren gar.
ir sult ouch wizzen wol vür wâr
daz er an alle untugende muoz
vallen, wan im slîft der vuoz.
wizzet daz der êrste val
bringet die andern über al.
wie man valle in die schulde
und wie man vall von gotes hulde,
daz merket an dem vînde wol.
von gotes hulde vallen sol
swer durch übermuot lît
in der schulde zaller zît.
diu schulde macht die valle gar,
daz geloubet wol vür wâr.
swenner dan von gotes hulde
gevallen ist von sîner schulde,
sô vellet er in der helle grunt.
dem vînt geschach sô zuo der stunt,
dô er vom himel viel nider:
sît enkom er nimer wider.
der was ein val, daz ist wâr,
den wir suln ervürhten gar.
sît er von himel durch hôhvart
in die helle viel sô hart,
sô mac wol vürhten zaller vrist
swer ûf der erd hôhvertec ist.
wie man von lîbe und von êre
durch übermuot vellet sêre,
des hân ich iu bilde gegeben
von ââmannes leben,
und von dem künege gosdrôâs,
der vil übermüetic was,
und von dem künege balthasâr,
der lîp und êre verlôs gar.
nu sol ich sagen von dem val,
wie man vellet über al
durch hôhvart an alle untugent
beidiu an alter und an jugent.
swelich man hôhvertec ist,
dem versmâhet zaller vrist
swaz ein ander man getuot,
wan ez mac in niht dunken guot.
er vellet in die versmâcheit
und kumt in die üppekeit,
wan sîn hôhvart tuot
daz er wil daz man in heize guot.
er vellet in die nerrischeit,
wan er wænt vür die wârheit
er sî der beste der inder sî.
im wont ouch der nît bî,
wan er nîdet zaller vrist,
ob ein man biderbe ist.
der zorn scheidet von im niht,
wan im ze zürnen dicke geschiht
durch sîn hôhvart harte vil,
swenne man im niht tuon wil.
er tuot gewalt und unreht
und spricht daz krumbe sî sleht
und reht durch sîn hôhvart
unde kumt in die vart
daz er gewinnet wîbe vil
dâ von, daz er sich ir rüemen wil.
an der keten der bôsheit
sazt ich vor die girescheit
und sazt dar nâch die übermuot.
swer sîn aver war tuot,
der mac ouch vor die hôhvart
setzen an einer andern vart.
als mich bewîset mîn muot,
ein man kumt dick von übermuot
in girescheit, und sage iu wî.
lât daz ein man hôhvertic sî,
zehant gedenket er wie er sol
die andern übergeuden wol.
swenn er dan siht daz sîn hôhvart
ân guot mit geuden niht wol vart,
sô wirt er giresch nâch dem guot,
daz er vürbring sîn übermuot.
dâne belîbet er danne niht,
wan im vür vallen geschiht.
swenner hât die girescheit,
so ist im danne harte leit,
ob iemen gwinnet mêr dann er,
sô vellet er in den nît sêr.
swenn er den nît erwischet hât,
wizzet daz er dâ niht bestât,
wan er gewinnet zorn und haz
ze den diez guot wervent baz.
der zorn macht daz inz unreht
dunket guot unde sleht.
nu ist er gevallen sêre:
jâ muoz er noch vallen mêre.
er mag ez unreht niht begên
zallen zîten, ern welle gên
nâch boesem list und kündekeit,
nâch valsch, lüge und meineit.
swenn er ze meineit komen ist,
sô hilfet in niht sîn boeser list,
ern müeze durch die sunt
vallen in der helle grunt.
wizzet daz ich niht enliege:
ir habt ez an der helle stiege
gemâlt, als ich gesprochen hân,
ob ir sîn war habt getân.
ob ir sîn rehte war tuot,
dâ ist alrêst diu übermuot
und dar nâch diu girescheit.
sô wizzet vür die wârheit
daz under der ist der nît;
under dem nîde der zorn lît;
under dem zorne ist daz unreht
daz den wec machet sleht
aver vürbaz hin zem meineit.
daz wizzet vür die wârheit,
der meineit vert zaller stunt
gerihte in der helle grunt.
hin ze hell diu êrste vart
geschach von der hôhvart.
balââmes wîsen muot
betrouc girde unde guot.
kâyn sluoc âbeln durch nît,
von im kom manec unsælde sît.
hêrôdes wart vor zorne blint,
dô er sluoc sîn eigen kint.
die zwêne die susannen ruogten
ze unreht heten daz si suochten.
der entseit got vil gar
der meineide wirt, daz ist war,
als ouch die zwêne entseiten,
die niemen wan in selben scheiten.
daz ist der unmâze künneschaft.
mit diser untugent hât die kraft
unmâze, daz si ziehen kan
ze helle wîp unde man.
nu merket wie man sol
die untugent schiuhen wol.
man sol sîn hûs zaller vrist
der halbe vesten dâ ez krenker ist:
man stürmet gern der halbe zuo.
alsam ein biderbe man tuo:
der sich vor sünde bewarn sol,
der sol sich bewarn wol
zaller zît widr die untugent
die er minnete in sîner jugent:
wan swenner wil wol tuon, zehant
sô bringet im die vür der vâlant
und mant in der gewonheit.
dâ von sol er sîn wol bereit,
daz er in niht ziehe dermite.
boese gewonheit und boese site
die sint gar des tiuvels seil
dâ mit er uns ziuhet zunheil.
swer sîn hûs wil vesten wol,
wizzet daz er tiefe legen sol
der diumüete gruntveste.
ist an der gruntveste gebreste,
sô ist daz gezimber gar
bloede und unstæte, daz ist wâr.
swer hôhe mit tugenden mûren wil,
der solt mit der mâze als vil
die gruntveste nider lâzen.
man muoz ouch mit den selben mâzen
hôhe stîgen und nimêr
dan sîner tugent gezimber ger.
swer dar ûf komen ist,
der mac schiuhen zaller vrist
die untugende harte wol,
wan man daz gelouben sol
daz dehein untugende mac
mit deheinem hamerslac
der diumuot gruntvest zebrechen,
daz getar ich wol gesprechen.
swer die hôhvart schiuhen wil,
der sol dar an gedenken vil
waz er was und waz er sî.
er sol ouch gedenken dâ bî
waz ûz im werden sol.
wil er daz gedenken wol,
er mac wol sînen übermuot
genidern zeines mannes muot.
bistu tiwerr dan dîn geselle,
so gedenke her wider snelle
daz ein ander tiwerre ist.
ob aver du der tiurest bist,
sô soltu doch gedenken daz,
daz du möhtest sîn volkomen baz,
und wis diumüete des zuo der vrist,
daz du möhtest tiwerr sîn dan du bist.
des entuo wir aver niht:
wan deheiner niht ensiht
daz lîhte ein ander baz getuot
und würde dâ von diumuot.
wir merken ot wer wirser sî,
daz wir dâ nemen bilde bî
und daz man spreche< seht ir waz
ener tuot, waz wirret daz?>
man hât diu ougen hindr gekêrt,
wan ein iegelîcher gert
ze sehen wer wirser tuo,
daz man dem müge komen zuo,
und siht niht vür, wer vare baz,
daz man dem volge, wizzet daz.
man sol ouch gedenken dar an,
daz unser herr wolt werden man
durch unser liebe und durch diumuot.
swer des nâch rehte war tuot,
der mac sich diumüeten wol
nâch rehte, als ein man sol.
er sol sich niht dünken vür baz
danne einen man, wizzet daz.
er mac sich des ouch schamen niht,
ob im man ze sîn geschiht,
sît unser herr wolt werden man.
der alliu dinc erahten kan,
unser herr het volleclîchen
die tugende alle sicherlîchen,
doch erschein deheiniu baz
an im dan diumuot. wizzet daz,
sîn menscheit und sîn armuot
bezeigten uns grôze diumuot.
swer die girde verlâzen wil,
der sol dar an gedenken vil
wie schiere der rîchtuom ende hât
und sol gedenken alsô drât
an die von den wir dâ lesen
daz si sô rîche sint gewesen.
er sol ouch gedenken dâ bî
war ir rîchtuom komen sî
und waz er si geholfen hât,
daz ist mîn wille und ouch mîn rât.
hât erge bevangen sînen muot,
sô werfe von im sîn guot:
er sol von im tuon gar
swaz erge minnet, daz ist wâr,
sô mac diu erge dâ niht blîben.
swer von guote und von wîben
scheiden wil, des mag ich jehen,
ern sol der dwederz dicke sehen.
swer mit strô viuwer lischet
und mit horwe hor wischet,
daz dunket mich ein goukelspil:
swer daz kan, der kan ze vil.
sô getâne goukelære
sint alle wuocherære,
wan si wænent mit ir guot
vüllen ir girigen muot
und enzündent sich an girde gar.
ir sult gelouben wol vür wâr,
ob si sich bekêrent niht,
daz in daz dervon geschiht
daz si ir erge und girescheit
hin ze helle noch beleit.
daz wæn ich ouch wizzen baz
dann ich müge wizzen daz,
war ir guot komen sol,
swenn si guots bedorften wol.
swer den nît mîden wil,
der sol daz guot minnen vil
daz man teilt mit solhem list
daz ez immer ganz ist.
swer minnet vaste werltlîch guot,
er muoz hân sô getânen muot
daz er muoz nîden sêre,
ob ein ander gwinnet mêre,
wan im wirt ie deste min,
swenn sich teilet der gewin.
swer got wil sîn undertân,
daz guot ist niht sô getân
daz im got geben sol,
wan ez belîbet ganz wol:
swie vil er sîn geben wil,
im blîbet sîn dannoch vil.
dâ mac niht sîn dehein nît
dâ daz guot vor ieglîchem ganz lît.
swer den zorn mîden wil,
der sol gedenken daz er vil
wider got hât getân,
dem er solt sîn undertân,
und sol gedenken zuo der vrist,
< sît ez alsô komen ist
daz unser herr hât übersehen
vil des von mir ist geschehen,
sô wil ich ouch mînn zorn lân
dem der mir minner hât getân
und dem der mir min schuldec ist,>
und sol vergeben zaller vrist.
swer sînen zorn betwingen kan,
wizzet, der ist ein biderbe man.
er vihtet einn vil herten strît,
swer in bedwinget zaller zît.
swer im sînen zorn macht undertân,
er sol ez vür grôze buoze hân:
dar zuo gehoerent tugende vil,
swer sînen zorn beherten wil.
swer daz unreht wil verlân,
der sol gedenken wol dar an,
daz unser herre niemen wil
unrehte tuon, der doch sô vil
krefte und gewaltes hât;
und wie er unser missetât
genædeclîchen rihten kan,
daz sol merken ein ieglîch man.
swer die werlt hiete gar
behert mit unreht, daz ist wâr,
er hiet sich selben niht gewert,
wan unreht hiete in behert.
des möht er sich schamen mêre,
wolder haben sin und êre.
swer sich selben niht enkan
bewarn, swaz der selbe man
gewinnet, daz ist gar ze niht,
wan er ist doch ein boesewiht.
swer sich wil hüeten vor meineit,
gedenke wie im wære leit,
ob sich sîn sun im wolde entsagen:
ich weiz er müestez immer klagen.
got ist vater unde herre:
der ist ûzem sinne verre
der sich im entsagen wil.
ez tuont leider harte vil:
swelich man wirt meineit,
wizzet daz er sich got entseit.
mit welhem rehte und welhem muot
bitet er von im dehein guot,
sît er sich im entsaget hât?
ouwê welch ein unwîser rât,
daz man sich sînn vriunden niht getar
entsagen und entsagt sich gar
dem der uns hât in sîner hant
und der uns mac sâ zehant
lân vallen in der helle grunt!
den sol man vürhten zaller stunt,
wan wil er sich unser abe tuon,
der sich nu dunket harte kuon,
den ziuhet ein zager tiuvel snelle
rinclîchen in die helle.
sumelîch hânt die nerrescheit
daz si wellnt mit kündekeit
und mit listen sîn eit machen.
dar ûf wil ich nimmer wachen:
wan swer mit list swern sol,
wirt mit dem list meineide wol.
swer wider reht swern getar,
der ist ouch meineide gar.
swer ich ze slahen einen man,
ich mac mich niht behüeten dan,
ich ensî meineide gar,
ich habe gelogen ode wâr.
swer übeler dinge gesworn hât,
dem wil ich geben mînen rât,
daz erz dar umbe niht entuo:
er büezet baz ein sünt dan zwuo.
daz ahtode teil sol hie belîben:
nu sul wir daz niunde schrîben.
< lâ mich ruowen, sîn ist zît,>
spricht mîn veder,< swer niene gît
sînem eigenem knehte
ruowe, er tuot im vil unrehte.
sô hân ich dir, daz ist wâr,
gedienet disen winter gar,
daz du mich niene lieze belîben
ichn müeste tag und naht schrîben.
du hâst verslizzen mînen munt,
wan du mich mêr dan zehen stunt
zem tage phlîst tempern unde snîden.
wie möht ich daz sô lange erlîden?
du snîdest mich nu grôz nu kleine
und hâst mich gemacht gemeine
ze schrîben von herren und von kneht:
du tuost mir grôzez unreht.
dô du phlæge guoter site,
dô vuor ich dir vil gerne mite.
dô du mit rîtern und mit vrouwen
phlæge buhurt und tanz schouwen,
dô was ich harte gern bî dir:
wan dô, geloubestu ouch mir,
dô du woldest ze hove sîn
under den liuten, dô was mîn
geloube daz ich wære baz
bî dir dan inder, wizze daz.
nu hâstu dich des abe getân
und hâst dîn selbes dinc verlân
und ze rukke gar geworfen.
ich hân dar an niht erworven,
wan ich muoz schrîben durch den tac:
wizze daz ichz niht dulten mac.
du bist wordn ein klôsenære.
dô du dâ ze schuole wære,
dô muotestu mich niht sô hart.
dîn tor ist über tac gespart:
sag an, waz ist dir geschehen?
du wil vrowen noch rîter sehen.
dîn lieht müet mich über maht,
daz du brennest durch die naht.
ob du wil in einem jâr
schrîben unde tihten gar
swaz du inder hâst ze schrîben,
sô mag ich bî dir niht belîben.
swer sich verlæzet an getiht,
der muoz gar werden enwiht,
wan er sich versendet gar
mit gedanken, daz ist wâr.>
lâ dîn klage, klag niht sô vil
und hoere waz ich dir sagen wil.
hiet ich mich tihten an genomen
durch kurzwîle, ich wær niht komen
in vier jâren dâ ich bin,
mich entriege dan mîn sin.
du weist wol daz ich sage wâr,
in aht mânôden hân ich gar
diu aht teil ûz gemachet
( dâ hâstu ouch vil zuo gewachet)
und sol ir noch zwei machen:
noch muostu zwên mânôde wachen.
dâ bî merk daz mîn getiht
ist mir gar kurzwîle niht.
ich hiet dermit wol vümf jâr
ze kurzwîlen, daz ist wâr,
hiet ichz durch kurzwîle getân.
sus hân ich michz genomen an
durch nôt, wan ich sihe wol
daz man nien tuot daz man sol.
dâ von hân ich ze rukke gelân
swaz ich solt anders hân getân,
wan ich ez schiere sprechen wil
daz mich verswîgen müet vil.
du sprichest daz der wirt enwiht
der sich verlæzet an getiht:
wær man niht bî der alten zît
alsô enwiht worden, sît
wær niht sô vil vrumer man gewesen,
sô wir an den buochen lesen.
wir wæren ouch nu gar enwiht,
wan wir vunden geschriben niht
dâ bî man neme bilde und sinne.
ich bin eins dinges worden inne,
daz man sich verdenket gar
die wîl man tihtet, daz ist wâr,
sô daz man kûme gebâren kan,
wan man gedenket vil dar an.
swenn man aver ûz komen ist
und an sich gekêret zuo der vrist,
sô mac man noch gebâren baz
danne man ê tet, wizze daz.
ist mîn tor die wîle gespart,
daz mac werren niht ze hart,
wan man in einem winkel muoz
machen dem getiht den vuoz,
daz ez loufe nâch der zît
in der werlde harte wît.
mich luste harte wol ze schouwen
beidiu rîter unde vrouwen,
doch dunket mich daz baz getân
daz ich mich ir ein wîle ân,
in den worten daz ich spreche wol
daz in bêden vrumen sol.
der hât niht einen wîsen rât,
der vil und wol gedienet hât,
ob er durch ein kleine dienest wil
verliesen daz er diente vil.
alsam sprich ich umbe dich:
du hâst mit dienste gewunnen mich:
wil du aver mich nu verlân,
verlorn ist swaz du hâst getân.
ich hân von der unstætekeit
mit dîner helfe vil geseit,
von der stæte und von der mâze:
die unmâze ich niht verlâze,
wan von der hân ich ouch geseit,
si ist swester der unstætekeit.
stæte und mâze swester sint,
si sint einer tugende kint.
daz reht der zweier bruoder ist,
von dem ich sol vür dise vrist
sagen gern und schrîben wol
swaz ich dervon sagen sol.
schrîb in mîm herzen reht vom reht,
daz ez nin werd ûzen stênt unreht.
jane schrîbestu mit tinten niht:
ez ist aver gar enwiht
swaz ich mit tinten schrîben mac,
dune sehest dar zuo durch den tac.
ir muget noch gedenken wol
daz ich sprach daz niene sol
in iemens schilt drî lewen gar
erschînen und ein halber ar.
ich sprach daz drî lewen übermuot
bezeichent, des einer niht entuot.
ich sprach ouch daz ein halber ar
der êren schidunge bezeichent gar,
wan ein ganzer ar wol
nâch reht êre bediuten sol.
dâ von sol wesen ein ar
in eines herren herzen gar,
wan er von reht dem arn sol
genzlîchen volgen wol.
er sol haben in sînem muot
eins lewen herze, daz ist guot.
hüetet er sich vor hôhvart wol,
sîn hôher muot niht werren sol.
zwischen hôhem muot und übermuot
ist daz, swer sîn war tuot:
der hôhe muot getar wol
nâch rehte tuon daz er sol,
der übermüetec man wil
ân reht begên harte vil.
daz reht ist über al
an allen dingen mâze, wâge, zal.
ân reht mac niemen genesen.
jâ mac ein diep ân reht niht wesen
und kleit vaste, ob sîn geselle
am teile im unreht tuon welle:
daz er gewinnet mit unreht,
daz wil er teilen dan nâch reht.
swer ie unreht hât getân,
der wil dannoch gern reht hân.
der lewe der hât einen site,
daz man im vüert einn hunt mite:
wan ob er ze deheiner stunt
unreht tuot, man sleht den hunt.
dâ mit ist er gezühtigt wol,
daz er tuot daz er sol.
alsam sol ein herre tuon:
er sol niht wesen kuon
wider got, swenner siht
waz leids dem übelen man geschiht.
er sol bî einem andern man
bilde nemen. swer dâ kan
dem lewen nâch rehte volgen wol,
wizzet daz ez im vrumen sol.
er sol wizzen daz unser herre
hât in in sîme gewalte verre,
wol verrer danner müge hân
den der im ist undertân.
dâ von ist mîn rât wol
daz er got vürhten sol,
und benamen amme geriht:
wan ern mac schiuhen niht
er enmüeze vor got stên.
sô mag ez im niht wol ergên,
hât er niht gerihtet wol,
wan im dar nâch geschehen sol.
ob ich mir herren welen solde,
wizzet daz ich den nemen wolde
der got vürhte unde êre.
der müet die armen liute sêre
derz durch got niht enlât,
ob er den gewalt hât.
swer got vürht, dem sol gelingen.
gotes vorht sol sîn an disen dingen,
daz man vater und muoter êre
und sîn undertânen lêre
und daz man habe ouch die sinne
daz man sîn genôzen minne
und leiste sînes herrn gebot,
daz ez nien sî wider got,
und lebe mit sînn lantliuten wol.
wizzet daz er von rehte sol
barmunge über die armen hân,
ob er got ervürhten kan.
er sol ame rehte gelîchen
bêde di armen und die rîchen.
dâ von sprach ich ez wære guot
daz er eins ganzen arn muot
in sînem lîbe tragen solde.
swer einen halben arn wolde
ab einem turne lâzen nider,
er koem von sîner kraft niht wider,
und vliuget doch ein ganzer ar
vil wundernhôhe, daz ist wâr.
swer niene hât gelîchen vuoz,
wizzet daz er einhalp vallen muoz.
swer mit einem vetich vliegen sol,
der mac niht gevliegen wol.
wizzet daz er der halp nider gât
da er daz vetich niene enhât.
ein herre ganz haben sol
sînes herzen vetich wol,
daz er vliege ûf sîn geriht
mit ungelîchem urteil niht:
der gebûre und der kneht
und der herre habe sîn reht.
ein herr sol sweimen sô gelîche
daz der arme und der rîche
mugen haben ir reht gar,
sô sweimet er wol, daz ist wâr.
ein biderbe herre wol geborn
sol weder durch barmung noch durch zorn
sô gebâren noch sô varn
daz man sînn willen müge ervarn.
swes antlütze sînen muot
meldet, daz enist niht guot,
und benamen amme geriht,
wan dâ sol man lân wizzen niht
ob man barmunge od zorn hât,
daz ist des gerihtes rât.
dem armen sol werren niht
sîn armuot ame geriht,
dem rîchen ouch niht helfen sol
sîn rîchtuom, swer wil rihten wol.
aver leider des mac niht geschehen,
des mag ich wol vür wâr gejehen.
swenn ein herre rihten wil,
so ist der dinge harte vil
diu in dwingent daz er lât
daz reht und nâch unrehte gât.
er hât danne der vetich niht
diu in solden amme geriht
gelîch ûf heben und nider lân.
ich hân des dicke war getân,
er vellet als ein halber ar
einhalbe: daz ist wâr,
swem ein vetich zebrochen ist,
vellet sîtelîchen zaller vrist.
barmunge, vorht, minn und unminn,
geheiz, gâbe, nît und unsin,
disiu dinc brechent gar
des gerihtes veder, daz ist wâr.
durch vorht læt dicke ein boeser herre
daz reht ûz sîme gerihte verre.
daz vüeget ouch barmunge, unsin,
nît, gâbe, geheiz, minn und unminn,
daz ein man verliuset gar
sîn reht, daz ist wâr.
ein herre tuot dicke durch unsin,
durch gâbe, minne und unminn
des er niht tuon sol.
er wænt ouch dicke tuon wol,
swenn er durch barmunge lât
daz ein übel man gât
ân sîn reht vomme geriht:
ich enwil ez aver loben niht.
man sol von reht barmunge hân,
daz dunket mich vil wol getân,
doch sol barmunge daz geriht
deheine wîs brechen niht.
swer sich niht bekêren wil
und hât getân undinge vil,
den sol man scheiden hin
von den liuten, daz ist sin.
ez ist bezzer, daz ist wâr,
ein teil verliesen danne gar.
ob ein gebûre haben solde
ein solhez schâf daz im wolde
diu andern schâf vrezzen gar,
er liez ez niht leben, deist wâr.
alsam ein herre tuon sol
der nâch reht wil rihten wol:
der sol dem manne niht vergeben
der lîht wol drin nimt daz leben.
er sol in doch ungern verliesen,
wan ein vihirt mac niht verkiesen
eins schâfes tôt âne leit,
daz wizzet vür die wârheit.
würd ich geschozzen in ein hant
mit eim geiterten phîl, zehant
sult ir wizzen daz ich wolde,
ob ich wesse daz daz eiter solde,
als dicke geschiht, zem herzen komen,
daz mir diu hant hin würde genomen.
gelouben sult ir mir ein mære,
swie leit mir umb mîn hant wære,
ich wolde sî doch gerner vliesen
dann ich wolt den tôt kiesen.
alsam ein herre tuon sol
der nâch reht wil rihten wol:
swie übel ein man ist,
er sol barmunge hân zer vrist,
swenn über in gêt daz geriht,
und sol daz geriht doch lâzen niht.
in sol des mannes menscheit
erbarmen, dem er tuot leit,
und sînes wolves vuore sol
machen daz er rihte wol.
swenn der rihter barmung hât,
sô sol er rihten alsô drât.
hât aver er barmunge niht,
so ist niht guot sîn geriht.
der rihter hât einn rehten muot
der mit barmung tuot daz er tuot
und doch daz gerihte niht verlât.
wizzt daz er gotes hulde hât,
wan er tuot durch daz geriht
swaz er tuot, durch anders niht.
swer aver lachende rihten wil,
wizzet daz er rihtet vil
anders dann er von rehte sol.
swer sich danne gehabet wol,
swenner siht eins mannes tôt,
got vergizzt ouch sîner nôt.
der rihter sich behüeten sol
an dem geriht vor zorne wol,
daz er deheinen wîstuom mêr
dan daz reht welle ode ger.
swer mit zorne rihten wil,
der schendet sîn gerihte vil,
wan ez geriht niht heizen sol:
ez mac râche heizen wol.
swer sich richet amme geriht,
der ist gar ein boesewiht
unde tuot niht daz er sol,
wan er durchz reht niht rihtet wol.
man sol sich vor bloedekeit
behüeten und vor trâkeit,
daz man nien tuo min dan man sol,
swer nâch reht wil rihten wol.
swer sîn lant bevriden wolde,
wizzet daz er ervarn solde
wer diebe behielte, daz wær sin,
und solt rihten über in.
swâ der behalter niht enist,
da ist enwiht des diebes list,
wan er mac niht ân in genesen.
der sol wol von rehte wesen
eins landes herre, der sô tuot,
ob er ist ouch anders guot.
an disen dingn hân ich geseit
wie vorhte unde bloedekeit
und wie diu gâbe und diu minne
den rihter machent âne sinne,
daz er nâch reht niht rihten wil
und hanget einhalbe ze vil.
swer siu niht schiuhet am geriht,
sîn gerihte ist ze niht.
der muoz eins lewen muot gar
haben, daz geloubt vür wâr,
swer vorhte und bloedekeit sol,
swenner rihtet, schiuhen wol.
der sol eins arn ougen hân
swer sich behüeten wil dar an
daz im gâbe unde minne
niht enwandeln sîne sinne.
der ar der enwenket niht
durch den sunneschîn mit dem gesiht,
wan er siht drin âne wanc wol.
alsam ein rihter tuon sol:
im sol der minne lieht niht
sô bekumbern des rehts gesiht
daz er daz reht welle lân,
wan daz wær unreht getân.
die gâbe er alsô sehen sol
daz er dar nâch sehe wol
waz sî reht ode niht,
sô hât er des arn gesiht.
wizzet daz des lewen muot
und des arn gesiht tuot
daz diu vetich amme geriht
dem rihter sint zebrochen niht.
swer übersiht vorht unde minne
und die gâbe, der hât die sinne
daz er geheiz, unminne, nît
mac übersehen zaller zît;
sô mugen danne am geriht
sîn vetich sîn zebrochen niht.
hie wil ich iuch wizzen lân,
daz reht sol zwei vetich hân,
geistlîch und werltlîch geriht.
hât ez diu zwei vetich niht,
sô wizzet daz daz reht lît
underm unreht zaller zît.
die wîle daz werltlîch geriht
dem geistlîchen entweich niht,
dô was allenthalbn daz reht
in der werlde guot und sleht.
sît einz dem andern entweich,
sît wart daz reht bloede und weich
und muoste vallen nider.
vermeinsamunge sider
wart niht gevorht: wie kumt daz?
dâ handelt man si dester baz.
swer nu vermeinsamet ist,
den êret man mêre zaller vrist.
jâ schiuhent in die herren niht,
die mit werltlîchem geriht
immer solden dar nâch ringen
wie si in möhten dar zuo bringen
daz in daz geistlîch geriht
nien endiuhte gar enwiht.
wâ von ist aver daz geschehen
daz wir sô vil ketzer sehen?
dâ vürhtents kleine ode niht
dehein geistlîch geriht:
man solt si rihtent werltlîchen
dwingen dar zuo geistlîchen.
hie sprichet lîht ein man
derz reht niht verstên kan,
daz man niemen dwingen sol
daz er geloube reht und wol.
< wir lân die juden ouch genesen,
wellent si niht kristen wesen.>
ich wil im antwürte geben:
wolde niht mîn kint leben
nâch mînem willen, als er sol,
ich slüege in unde ruogte in wol.
ob aver dîn kint niht leben wolde
dar nâch und er von rehte solde,
ichn wolde mich niht an nemen daz,
daz ich in slüeg, du tætestz baz.
alsam diu kirche tuon sol;
si sol sîn kint dwingen wol
und sol diu vrömeden kint lân
sînen vatern sîn undertân.
zwiu solt si die juden iht
dwingen? si bestênt ir niht.
die ketzer si betwingen sol,
wan si wârn ir kint wol.
swenne der man getouft ist,
er ist ir kint vür die vrist;
wil er dan dar nâch von ir
scheiden, sô geloubet mir
daz man in wol dwingen sol
daz er tuo reht unde wol:
dâ sol sîn werltlîch geriht,
hilfet daz geistlîche niht.
lamparten wære sælden rîche,
hiet si den herrn von ôsterrîche,
der die ketzer sieden kan.
er vant ein schoene geriht dar an;
er wil niht daz der vâlant
zebreche sîn zende zehant,
swenner si ezze, dâ von heizet er
si sieden unde brâten sêr.
werltlîch und geistlîch geriht,
ob si gestênt ein ander niht,
so ist daz reht gevallen gar,
daz geloubet wol vür wâr.
bôsheit, erge, zorn und nît,
die machent daz bî unser zît
werltlîch gerihte nien gestêt
dem geistlîchen. dâ von gêt
ouch daz reht vil boeslîchen,
wan ez muoz dem unreht entwîchen.
nît kumt von grôzer bôsheit;
wan wizzet vür die wârheit,
der dunket sich swacher deran,
da er an nîdet einen andern man.
zorn kumt dick von girescheit,
wan einem ist zorn unde leit,
ob ein ander erwirvet mêre
guotes, daz müet in hart sêre.
seht, disiu dinc machent haz
zwischen den liuten, wizzet daz.
zwischen phaffen unde leien ist
nît und ouch zorn zaller vrist.
ir ieglîcher wænet daz,
daz dem andern sî baz.
der phaffe siht daz der rîter hât
sîn schoene wîp unde gât
kurzwîlen, swenner wil,
unde hât vreude vil
mit buhurt zaller zît:
dâ von kumt dicke den phaffen nît.
sô phlît der phaffen semfte leben
den rîtern ouch nît geben.
sô gît dem phaffen girescheit
zorn, wan im ist harte leit,
swenn ein man âne lêr
erwirvet guotes mêr dann er.
sô spricht er dan mit grôzem zorn
er habe sîn arbeit gar verlorn,
und war umbe er gelernet hât.
diu girde gît im solhen rât.
so ist ez dem lein hin wider zorn
und sprichet er habe verlorn
swaz er den herren dienen mac.
< der phaffe gewinnt mêr einen tac
danne ich über zehen jâr.
ich hân mîn dienst verlorn gar>
( sô sol verlorn sîn swaz er tuot):
< dem phaffen kumt umb sus daz guot.>
seht, solch zorn und solch nît
gebent in zaller zît
under in grôzen haz.
ir mugt mir wol gelouben daz
dâ von ist daz reht wordn unreht
und daz krumbe ist worden sleht,
wan si gestênt ein ander niht,
geistlîch und werltlîch geriht.
daz machet nît, zorn unde haz
der zwischen in ist, wizzet daz,
die geistlîch gerihte solden
und werltlîch phlegen, ob si wolden.
die phaffen und die leien sint
an ir haz sô worden blint
daz si der wîbe site hânt gnomen:
ich hân harte dicke vernomen
daz si sich scheltent under in:
daz kumt gar von krankem sin.
der hât niht hüfsches mannes muot
der pâgen kan und der sô tuot
daz man wirt sînes nîdes inne;
wizzt daz ez kumt von swachem sinne.
swer einen andern schelten wil,
er sol ê gedenken vil
waz ouch an im selbem sî
und sol sich hüeten wol dâ bî
daz er daz niht verwîzen sol
daz er an im erkennet wol.
ein ieglîch man wær hüfsch genuoc,
wær er sô vrum und sô gevuoc
daz er erkant sîn unhüfscheit,
sîn unzuht, sîn unstætekeit
an im sô wol sô er tuot
an eins andern mannes muot.
der selbe hât untugende vil,
der nimt niht war unde wil
merken swaz ein ander tuot
und sprechen ez ensî niht guot.
swer merket eins andern leckerheit,
merke ouch an im die trâkeit.
ob aver er niht træge ist,
sô merke zuo der selben vrist
sînn zorn ode sîn trunkenheit,
sîn erge ode sîn girescheit,
sîn unkiusche ode sîn übermuot:
er tuot rehte, ob erz tuot.
swer einn andern schelten wil,
daz er begê undinges vil,
der gedenke waz er selbe tuot
und bezzer daz, ez dunkt mich guot.
swer schiltet eines mannes zorn,
der hât sîn schelten gar verlorn,
ist an im diu übermuot,
wan übermuot daz selbe tuot.
swer schiltet eins mannes trunkenheit,
wizzet vür die wârheit,
ob er selbe unkiusche ist,
er ist ir nâhen zaller vrist.
einiu tuot dicke daz diu ander tuot,
trunkenheit, unkiusch, zorn, übermuot,
wan dise vier untugende sint
gar der tobesühte kint.
swelich wîp und swelich man
eins andern bôsheit ahten kan,
wil er der sînen niht war nemen,
er muoz lîht dervon vernemen.
ob ir welt, ich wil vürbaz
sagen, ir sult wizzen daz
swer hât geistlîch geriht,
der sol werltlîch rihten niht.
swer ouch rihtet werltlîchen,
der sol niht rihten geistlîchen,
ern habe danne diu amt
von sînem rehte beidiu samt.
dehein werltlîch man
sol sich nimmer nemen an
dehein geistlîch geriht
noch dehein geistlîch reht niht,
ode im geschiht lîht ungemach.
ich sage iu waz hie vor geschach
vümfzec und zwei hundert man,
die heten sich genomen an
daz si got dienen wolden
als im die phaffen dienen solden.
si sprâchen< wir sîn alsô guot
als âârôn derz dâ tuot.>
dô was âârôn zuo der zît
der herren bischolf die durch nît
sich hin zim wolden gelîchen
den got erwelt het sicherlîchen.
die vümfzec und zwei hundert man
leiten ir wîziu röckel an.
diu schrift hât uns gesagt daz
ein ieglîcher nam sîn rouchvaz
unde vuoren als si wolden
dienen got anders dan si solden.
ich hân ez von der schrift vernomen,
dô si vür den alter wâren komen,
dô wurden si enzündet gar
und verbrunnen, daz ist wâr,
daz ir nihts niht über wart.
daz sol uns alle schrecken hart,
daz dehein werltlîch man
sich geistlîch reht neme an.
ob in dunket daz erz tæte baz
danne der phaff, sô wizze daz,
daz ez im niht enpholhen ist
und neme bilde zuo der vrist
dâ bî, wie grôzer ungemach
dem drithalbhundert man geschach.
ist daz ein bischolf herzoge ist,
der sol haben zaller vrist
sînen rihtære der tegelîche
rihte den liuten werltlîche.
ein herre sol wesen træge niht
unde sol mit sîme geriht
in sînem lande hin und her.
waz tuo der ode der,
daz sol er ervarn gar
unde sol im, daz ist wâr,
dar nâch gelten und er tuot,
sô hât er eins herren muot.
ir sult ein dinc wizzen wol,
sîn ougen und sîn herze sol
breiter sîn dan sîn lant.
sîn lant sol sîn in sîner hant,
wan die übeln sol er verdrücken
und die guoten zuo zim rücken.
ist daz ein herre hât niht
den gewalt in sîme geriht
den er von rehte solde hân,
ob man im wære undertân,
sô sol er tuon als der ar,
daz geloubet wol vür wâr.
swenne der ar eraltet ist,
er vliugt sô hôhe zuo der vrist
daz im diu sunne enzündet gar
sîniu vetich, daz ist wâr.
sô læt er sich dan von der sunne
und vellet nider in einen brunnen
und erniuwet sich alsô,
wan er wirt niuwe, geil und vrô.
alsam ein herre tuon sol;
mag er niht betwingen wol
sîne liute und sîn lant,
er sol sich heben sâ zehant
hin ze got mit diumüete,
mit gebet und mit güete,
daz er im helf ze rihten wol
und ze tuon daz er tuon sol.
swenne er daz hât getân,
sô sol er sich nider lân
hin zen werken und zehant
nâch reht rihten sîn lant.
er sol dar umbe niht verzagen,
swaz man im tuon müg ode sagen,
wan des sol werden guot rât.
ob er die vrümkeit hât
daz erz getar an werden wol,
er volbringet swaz er sol.
gotes vorhte kumt von minne,
swer in vürhtet hât die gwinne
daz in vürhtet aller slaht,
und swer niht vürhtet gotes kraft,
der muoz vürhten zaller vrist
allez swaz in der werlde ist.
swer durch vorht læt sîn geriht,
der hât an got gedingen niht,
wan swer nâch rehte wolde gên,
niemen möht im widerstên.
swer got und dem rehte volgen wil,
den sol daz niht schrecken vil
daz sîn vîent grôze krefte hât.
ob er sîn reht dar umbe lât,
er hât got niht geêret wol
der noch kreftiger sîn sol.
der wirt selten überkomen,
des ich noch habe vernomen,
der sîn reht mit diumuot wolde
nâch got wern, als er solde.
idoch möht man mit übermuot
sîn reht machen niht ze guot.
jûdas maccabêus hiet
dicke mit kleinem diet
vil grôzez her überkomen,
daz hân ich an der schrift vernomen,
und wart ze jungest doch erslagen,
wan er wolde den namen tragen
daz er niene wolde entwîchen
sînn vînden. wizzet sicherlîchen,
swâ ze dem reht sleht üppekeit,
daz ez dem rehte vil gescheit.
swer hât ân ruom durch reht strît,
dem mac niht werden an gesît.
jonathas und sîn geselle
die mahten eins tages snelle
vlühtic ein vil grôzez her;
si wâren alle âne wer.
daz ist noch geschriben hiute
wie gedêôn mit lützel liute
überkoeme ein grôzez her;
die kômen ouch sô niht ze wer.
swerz in den buochen suochen wil,
der vindet der geschriben vil
den niht mohte widerstên
unz si nâch rehte wolden gên:
wen solde danne vürhten der
dem got hât geben guot und êr,
ern habe wol sîn lant,
als er sol, in sîner hant
und ern riht nâch rehte wol?
wizzt daz er niemen vürhten sol.
hât aver er wider got getân,
sô muoz er sîn undertân
vürhten danne an allen dingen,
wan im mac lîhte misselingen.
hie wil i'u geben mînen rât,
swer wider got getân hât,
sol bî dem lewen bilde nemen.
nu geruoht des lewen site vernemen:
der lewe enphindet wol,
swenn man in jagen sol,
sô verstrîchet er dan sîn spor gar
mit dem zagel, daz ist wâr.
dâ mit wil er daz erwinnen
daz in nien müge der jeger vinden.
alsam ein herre tuon sol.
er sol abe strîchen harte wol
sîn sünde, daz ist mîn rât,
mit bîhte und mit guottât.
tuont sîn lantliute wider in
von sînen schulden, sô habe den sin
daz er sich alrêste süenen sol
mit got, sô betwingt ers wol.
swenn sich der lewe rechen wil
und hât zornes niht sô vil
als er wolde, er tuot im ê
mit slegen des zagels harte wê.
alsam ein herre tuon sol:
er sol sich ê zühtigen wol
und sol danne werden an
den der im übel hât getân.
er sol tuon als der ar,
der brichet sînen snabel gar,
swenner in erniuwen wil;
des ist geschehen harte vil.
alsam ein herre tuon sol
der sich nâch reht wil rihten wol,
der sol brechn mit guoter tât
swaz er unnützes geret hât,
so erniwet er sînen snabel wol,
mit dem er sîn liute ziehen sol
hin zem rehte und hin ze got,
swenner ervüllet sîn gebot.
lât iu noch sagen mêre:
ein herr sol haben dise lêre
daz im niht gâch wesen sol:
ân rât tuot selten iemen wol.
swer âne rât gerne tuot,
der treit dicke riwegen muot.
swer tuot swaz er tuot mit rât,
den riuwet selten sîn getât.
ich zeige von drin sachen wol
daz man gerne rât vernemen sol.
diu êrste, daz ein man siht niht
daz mit im ein ander siht.
diu ander, daz mans im gestêt.
diu dritte, ob im missegêt,
sô beredent in die al
diez im rieten über al.
der lewe slæfet, daz ist wâr,
nâch sîner geburt drî tage gar.
in wecket der vater sîn
nâch dem dritten sunneschîn
alsam ein herre tuon sol.
er sol müezeclîchen wol
driu dinc erahten amme rât,
ob er rehte sinne hât.
einz, daz er vernemen sol
swaz man im rætet wol.
daz ander, daz er scheide daz,
welher habe gerâten baz.
daz drite, daz er gedenke snelle
waz er danne tuon welle.
swenner daz getân hât,
sô tuo dan vür sich harte drât
swaz er danne tuon sol,
daz dunket mich getân wol.
daz reht sol nâch dem rât
den herren ze werken wecken drât,
alsô der lewe erwecket ist
nâch der drîer tage vrist.
noch wil ich iu bediuten baz
diu driu dinc, wizzet daz,
diu man am râte haben sol.
man sol vernemen harte wol
an dem râte reht gelîche
waz der arme und der rîche,
waz der junge und der alt
sprechen well. man sol si halt
manen daz si sprechen gar
waz si dunke. daz ist wâr,
der arme gæb dicke guoten rât,
swenn in der rîche nien enhât,
solt mans dan vrâgen in.
amme guot ist niht der sin;
swer des nâch rehte war tuot,
der sin ist gar in dem muot.
sô mac der arme und der rîche
wol an dem sinne sîn gelîche.
ja geschiht dicke unde vil,
vür wâr ich ez iu sagen wil,
daz ein man hât grôzen sin,
ob ez sin heizet, an gewin,
und doch vil kleine sinne hât,
swenne er sol geben rât.
seht, nâch dem sendet ein herre,
daz er im râte, harte verre
und übersiht einn armen man
bî im der vil wol râten kan.
daz selbe wil ich sprechen wol,
ein alt man der sin haben sol,
der ist an sinne dicke ein kint,
sô wizzet, der jungen sint
sumelîche harte wîs.
swer wil bejagen êr unde prîs,
der verneme reht gelîche
waz der junge, der arme, der rîche
und der alte sprechen wil
und gedenke lange und vil
wer danne habe gesprochen baz:
ez ist ein sin, tuot er daz.
er sol eins iegelîchen rât
in sînen muot nemen: swenner hât
daz getân, er sol ersehen
welhem rât er müge jehen
daz er der beste rât sî
und neme den ode dâ bî
einn andern, dunket er in guot:
ich wæne daz er rehte tuot.
ein herre sol offen niht ze snelle
welhem râte er volgen welle:
er hât in sîme gewalt den rât
die wîl ern niht geoffent hât.
als er sînn rât ûf getuot,
sô hât er sich und sînen muot
in des râtes gwalt getân
und muoz dem rât sîn undertân.
ein herre sol suochen rât
ze dem derz versuochet hât,
sô vindet ern ân schaden baz
danne ob er versuochet daz.
wil er niht vernemen wol
waz der und der sprechen sol,
sô sult ir wizzen daz sîn sin
mac ersehen deste min.
swelich man sich schamt ze vrâgen
waz der od der welle sagen,
der muoz sich danne schamen baz,
swenner tuot, wizzet daz.
ich wolt mich gerner zeimâl vrâgent
schamen dan dick tuont unde sagent.
ein junc man der merken wil
aller slaht, der mac vil
mêr lernen in einem jâr
dan ein alt man, daz ist wâr,
habe gelernet gar sîn leben,
der sich der trâkeit hât gegeben.
ein arm man mag ouch mêre
lernen, volget er der lêre,
dan ein rîcher der an gwin
hât verlâzen sînen sin.
dâ von sol mans alle hôren
und scheiden die wîsen von den tôren.
jâ sol ein herre, daz ist wâr,
sîn lantliute versuochen gar,
wan wizzet daz ein krût geslaht
wirt dicke von eins dornes kraft
verdruht, daz man siht den dorn
und hât daz krût gar verlorn.
einen armen wîsen man
verdrücket der rîche der niht enkan,
daz man sîn vermisset gar
und übersiht in, daz ist wâr.
dâ von sol man daz kriutelîn
geslaht suochen, daz ist mîn
wille unde ouch mîn rât,
und sol danne alsô drât
die boesen dorne snîden hin,
daz ist vrümkeit unde sin.
bî dem rîchen manne sol
ein herre suochen wer im wol
künne râten, daz ist guot:
ez ist sin, swer ez tuot.
man wil wîsen armn niht hôren,
ist er bî den rîchen tôren:
man wil einn man sehen niht
dâ man ein hülzîn bilde siht
geziert mit golde und mit gesteine.
dar dringent si alle gemeine:
man vindet aver dâ kleinen rât,
swer daz selbe versuochet hât.
ein wîser herr sol einen man
erbalden der im rætet, wan
ob er mit vorhten râten sol,
sô mac er selten râten wol.
swer nâch sîns herren willen giht,
der rætet harte selten iht.
swer rætet nâch boeses herren muot,
der stoezet in in der helle gluot.
man sol mit dem rât îlen niht,
ob sîn niht grôz durft geschiht.
swen man vrâgt, man sol in lân
gedenken, daz ist wol getân.
man vindet müezeclîchen baz
einn rât dan îlent, wizzet daz.
swenn man müezeclîchen hât
ervarn einen guoten rât
und hât gedâht waz man welle
tuon, sô tuoz ouch harte snelle.
man sol lange gedenken waz
man tuo und sol snelle tuon daz.
ietwederez sîn reht hât,
langer rât und snel getât.
dâ von sol man tuon snelle
swaz man nâch dem râte welle,
wan der rât der hiut guot ist
wirt lîht boese zeiner andern vrist:
daz hiute wære wol getân,
sol man von rehte morgen lân.
swenne ein herr ze râte ist,
sô sol er im zuo der vrist
lâzen wesen vil unmære
anderiu dinc und andriu mære.
der râtgebe sol niht war nemen
waz sîn herre welle vernemen:
er sol im râten daz,
daz in dunket daz im kome baz.
vor dem râte sol ein herre behuot
sîn den man ân vrâge tuot,
ern habe des mannes triuwe
ê erkant: hüete sich vor riuwe.
ein râtgebe sol ouch sîn behuot,
swâ man eine vrâge tuot,
antwürte niht zuo der vrist,
ob dâ ein ander wîserr ist,
wan daz ist zuht unde êre
daz man sînen meister êre.
man sol einen man lân
vol sprechen, daz ist wol getân,
und sol niht vür sînn gesellen
zantwürten sîn ze snelle.
die râtgeben suln âne strît
sîn, swâ einer guoten rât gît.
tuot man als ich hân geseit,
sô wizzet vür die wârheit
daz man behalt wol sîn geriht,
daz âne rât ist ze niht.
noch wil ich iu sagen mêre:
man sol haben dise lêre
daz man ân ruom rihten sol,
swer nâch reht wil rihten wol.
durchz reht sol sîn daz geriht;
wær ez aver durch anders iht,
ez möht geriht niht heizen wol.
ein ieglîch man daz wizzen sol,
geriht durch minne und vriuntschaft
mac niht haben gerihtes kraft.
ob ez aver durch ruom geschiht,
ez mac niht heizen geriht:
ez mac sînn namen niht wol hân,
ez enwerd durch reht getân.
dâ von suln si hüeten hart,
die amme geriht sint wol bewart,
daz si ir guot geriht
verliesen durch ruom niht.
swer durch ruom gît sîn guot leben,
der hât daz meist durchz minnest geben.
swenne man ie tuot baz
und baz rihtet, sô wizzet daz,
daz man ie baz bewarn sol
vor meile swaz ist getân wol.
daz meil stêt boeslîchen
an guotem scharlach sicherlîchen:
der ruom ouch vil übel stât
in eins iegelîchen guoter tât.
man sol haben ouch den sin
daz man nien rihte durch gewin,
wan der vil unrehte tuot
der einn diep hæhet durch guot.
dem diebe ist reht geschehen,
sô mag ich doch vür wâr gejehen
daz der tuot vil unreht
der iemen ân reht gît sîn reht.
daz reht muoz rehtes namen lân,
dem reht enwerde reht getân:
der machet daz reht zunreht wol
der anders rihtet danner sol.
noch wil ich einen rât geben:
ein herre sol niht vil drô phlegen.
dâ von daz nâch dem liehtblicke
kumt der donerslac dicke,
dâ von ist man ân vorhte niht,
swenne man den liehtblic siht.
ob der doner zaller vrist
slüege, swennez bleczend ist,
sô vorhte man in aver baz
dan man tuot. wizzet daz,
swie grôz der schal des doners sî,
solde der slac niht wesen derbî,
man vorhte in lützel ode niht.
wizzet daz alsam geschiht
einem herrn der drôn wil
unde tuot doch niht ze vil.
swelhem herren daz geschiht,
daz er drôt und tuot niht,
sîne drô machent daz,
daz man wese sicher baz.
sîn drôn mir sicherheit gît,
swer âne werc dreut zaller zît,
wan er tuot drônde ûf vil gar
daz er mit werc niht tuon getar.
hie sult ir ein bîspel vernemen
und sult derbî ouch bilde nemen.
der ôrohte baldewîn was
zeinen zîten an dem grüenen gras.
vor vreuden lief er unde spranc,
dar nâch huob er ein gesanc,
daz vil gar der walt erhal.
sîn scherzen unde sîn schal
was sô vreislîch und sô grôz
daz sîn diu wilden tier verdrôz:
diu wilden tier vorhten über al
wider êrste den grôzen schal.
dô kom der lewe geloufen dar
und began siu troesten gar.
er sprach< mîn wille und mîn gebot
ist daz ein sneller bot
vil wundernbalde loufe dar
und ervar uns daz vil gar,
wes der schal müge wesen.
muge wir niht hie genesen,
sô sul wir von hinne varn.
wir suln uns vor im bewarn,
daz ist gar der rât mîn:
er mac vil wol mîn meister sîn.>
er hiez im vil drât gewinnen
den wolf, dem sprach er zuo mit sinnen:
er sprach< wolf, ich weiz du bist
küene und wîs: ze dirre vrist
bedurfe wir dîner liste wol
und dîner kuonheit, wan du sol
unser aller bote sîn.
ervar, lieber vriunt mîn,
waz kunders daz müge wesen.
müge wir danne hie genesen
vor im, daz lâ uns wizzen drât.>
< hei welch ein vreislîch stimme er hât,
sprach der wolf, ich mac wol jehen
ir welt mich nimmer mêr gesehen.>
der tiere samenunge gar
began in biten, daz ist wâr,
daz erz tæt, vil wundernhart.
mit vorht huob er sich ûf die vart.
nu hoeret waz der wolf sprach,
do er den baldewînen sach:
< si habent mich vür einen tôren
her gesant. mit den ôren
möhte er mich slahen ze tôt.
ouwê mir dirre nôt!
bî sîner stimme möht ich hân erkant
daz er wære der vâlant.
sol ich vliehen ode niht?
ich weiz wol, ob er mich siht,
sô bin ich tôt sicherlîchen,
ich mag im nimmer dan entwîchen
doch wil ich bî dem holze gên:
ob er mich lîhte wil bestên,
sô vliuhe ich snelle an die dicke:
ich vürht vil harte sîne blicke.>
baldewîn der sach in an.
vil nâch huop sich der wolf dan:
daz er niht envlôch vil sêre,
des half im sînes vater lêre,
der in hete gelêret wol
daz er nimmer vliehen sol,
ern sæhe daz man in jaget,
anders wær er gar verzaget.
dô der wolf daz gesach
daz baldewîn niht ensprach,
dô huob er sich nâch sîner wîse
nâher zuo zim harte lîse.
er stuont im vil nâhen bî:
< ich muoz sehen waz daz sî>
sprach der wolf; dô er gesach
daz er dannoch niht ensprach,
er machte sich vil samfte dar
und beiz in hinden, daz ist wâr,
mit grôzer vorhte unde spranc
von im wol eines schaftes lanc.
hiet baldewîn gehabt den sin
daz er sich hiet gekêrt an in,
der wolf wær im zegelîchen
entwichen danne sicherlîchen.
des entet er aver niht.
dô kêrt der wolf zem boesewiht
und beiz in vor und hinden gar.
ir sult gelouben wol vür wâr
daz er in niht vorhte sît
noch envürhtet zuo deheiner zît.
er sprach< hin vür hân ich vür niht,
swâ ein schal sô geschiht.
ichn kêr dar an niht mînen muot
die wîle man mir niht entuot.>
dô der wolf seit sîniu mære
dem wilde, swer dâ gewesen wære,
der möhte hân wol vernomen
daz in der wolf was willekomen.
der hase vorhte sider niht
baldewînn den boesewiht.
dehein vrum man sicherlîchen
sol sich dem baldewîne gelîchen.
swer in sîme gerihte wil
âne werc drôn vil,
der rihtet niht ze wol dâ mite,
wan er hât baldewînes site.
swer baldewînes site hât,
der hât diu wort âne getât.
swer sîner site wirt danne inn,
der vürhtet in ie min und min.
ein herre sol vil wol bewarn
daz er nien sol ze harte varn
wider êrst mit sîner drô,
daz im niht geschehe alsô
alsô baldewîne geschach,
dô in der wolf vürhtende sach,
wan sô verliuset er vil gar
sîne êre, daz ist wâr.
als man in vürhtet niht,
sô muoz er sîn ein boesewiht.
er sol sîn zallen zîten vrô
und sol tuon mit kleiner drô
swaz er dan ze schaffen hât,
daz ist mîn wille und mîn rât.
der setzet reht der drô vuoz
den man nâch drô vürhten muoz.
swer zallen zîten drôn wil,
den sol man vürhten niht ze vil.
habt ir min bîspel vernomen,
sô solt ir haben bilde genomen
ouch dar an daz man sol
wider êrste dem unreht wol
widerstên: swerz niht entuot,
der hât baldewînes muot.
sît der wolf az einen baldewîn,
sît ist uns wol worden schîn
daz er niender deheinen lât,
dô er den gewalt hât.
alsam einem boesen man geschiht:
wert man im zem êrsten niht
daz unreht daz er tuot,
er gewinnt sô vrevelen muot
daz er nieman genesen lât,
swâ er den gewalt hât.
der wolf und der boese man
die gelîchent sich dar an,
daz von in niender schade geschiht
wan dâ mans in wert niht.
so ist uns ouch des worden schîn
daz sich gelîchet baldewîn
dem der dâ drôt zaller vrist,
swennes im gar undurft ist,
und swennes im durft geschiht,
so getar er sich gerüeren niht.
noch wil ich geben einen rât:
man sol niht gelouben drât
allez daz man hoeret sagen.
ich hoere harte dicke klagen
daz unklegelîch ist.
swer gerne geloubet zaller vrist
allez daz man klagen wil,
der hoert unnützer klage vil.
swer ein klage vernomen hât,
der habe den sin und ouch den rât
daz er wol ervar daz,
ê erz geloube, er tuot baz:
wan swer zehant gelouben wil,
wizzt daz er tuot zunrehte vil.
ouch wizzet daz der selbe man
daz slehte krump machen kan
unde machet daz krumbe sleht.
jâ ist drîer slahte unreht:
einz daz man ân sîn wizzen tuot,
daz ander mit gewizzem muot,
daz dritte daz man wert niht;
wan swem unreht geschiht,
swer im dan niht helfen wil,
der tuot im selbn unrehtes vil.
daz êrste unreht daz man tuot
ân wizzen, kumt von toerschem muot
und dicke von snelheit
und aller dickest von trâkeit.
von grôzem zorne und von haz
kumt ez ouch dicke, wizzet daz.
wizzet daz ez zetlîcher vrist
ouch von liebe geschehen ist.
von toerscheit kumt ez, swelich man
mit sinne niht erahten kan
wier ein rede gelouben sol
und wem er sol gelouben wol.
daz hoeret zuo der snelheit:
wan ez ist ein grôziu nerrescheit,
swer dem zehant gelouben sol
derz niht nâch reht bewârte wol.
sô wizzet vür die wârheit,
ez kumt alsô von trâkeit,
daz man sich niht wil bewarn:
man geloubet ê manz habe ervarn.
daz selbe unreht kumt dick von zorn
der einem man ist an geborn,
daz in dunket ein geschiht
sô unreht daz er mac niht
erbeiten, daz ez im werde erkant,
und wil rihten sâ zehant.
daz unreht kumt dick von haz,
wan man geloubet, wizzet daz,
von sînen vînden harte drât
daz er unrehte getân hât.
ez kumt ouch dicke von liep:
wan ist ein man ein offen diep,
der geloubt im zaller vrist
dem er von herzen liep ist.
hie wil ich geben einen rât,
swelich herre unreht getân hât
ân sîn wizzen einem man,
der tuo sam er niht ahte dran
und widertuoz doch harte drât.
war umbe gib ich solhen rât?
dâ wirt daz volc gewislîche,
ob man ez vlêget, noetlîche:
swenn man daz kint geslagen hât,
man sol ez triuten niht ze drât.
ich hân geseit nâch mînem muot,
swer ân sîn wizzen unreht tuot,
von welhen dingen daz geschiht.
ich sol ouch daz verlâzen niht
ichn sage von des mannes muot
der mit sînen wizzen unreht tuot.
er tuot ez dick durch girescheit,
durch vorht od durch üppekeit.
er tuot ez ouch zetlîcher zît
durch vîentschaft od durch nît.
er tuot ez durch gireschen muot:
swenner tobet nâch eins mannes guot,
sô tuot er im durch girescheit
beidiu unreht unde leit.
von vorhte daz unreht geschiht:
vil dicke gedenkt ein boesewiht
< der ist ze mehtic und hât ze vil:
ob ich im niht unreht tuon wil,
er wirt sô mehtic und sô rîche
daz er mir wirt wol gelîche,
sô bin ich dan verstôzen gar
von mînen êren, daz ist wâr.>
swaz er im danne unrehtes tuot,
daz kumt von sîm zagehaften muot.
ez kumt ouch dick von üppekeit
daz man tuot unreht unde leit
dem derz niht verdienet hât,
wan er wil alsô drât
daz man dan erkenne baz
waz er müge; wizzet daz,
durch vîentschaft und durch nît
tuot man ouch unreht zaller zît.
daz dritte, daz man wert niht,
daz sag ich iu wâ von daz geschiht,
ez kumt dicke von trâkeit,
und daz man wil di arbeit
schiuhen und niht zern wil,
dâ von geschiht unrehtes vil.
man læt ouch durch vîntschaft wol
tuon daz man niht tuon sol,
wan man vürhtet vînde gewinnen,
daz kumt niht von grôzen sinnen.
daz man sich setzet niht
widerz unreht, daz geschiht
dicke, daz man ze schaffen hât.
ez dunket mich ein unwîser rât
daz man durch sîn selbes geschaft,
durch trâkeit od durch vîentschaft,
durch zerunge und durch arbeit
lât daz man unreht unde leit
sînen nâchgebûren tuot:
ez kumt gar von swachem muot.
daz ensprich ich dâ von niht,
daz man sich underwinde iht
des gerihts, swerz niene hât.
man möht eim man helfen mit rât
und ouch anders, swer dâ wolde
tuon daz er tuon solde.
swer dem reht niht helfen wil,
wizzt daz er sündet alsô vil
sô der der sînen vater lât.
wan swer die krefte hât,
der ist schuldic daz er sol
zem rehte eim ieglîchn helfen wol.
man sol daz reht lâzen niht.
swer ein hûs brinnende siht
bî sînem hûse, der hüetet baz
daz im niht ouch geschehe daz.
man sol wizzen wol vür wâr
daz der drôt dem andern gar
der eim manne unreht tuot:
swerz niht verstêt, hât toerschen muot.
nu hân ich iu ûf getân
nâch mînem sinne und mînem wân
waz reht und waz unreht sî,
und hân iu geseit dâ bî
wie ein herre rihten sol
der nâch reht wil rihten wol.
nu gebe got daz wir daz reht
sô volgen daz uns werde sleht
der wec der hin ze himel sol,
so ist ez getân allez wol.
daz niunt teil sol hie ende hân:
daz zehende wil ich niht verlân.
trût veder, du solt dich niht lân
betrâgen, wan ez ist getân
vil schiere, swaz ich schrîben wil.
daz reht hât mich gemant vil
daz ich nâch im schrîbe von der tugent
diu an alter und an jugent
nâch reht behaltn und geben kan:
die hât ein ieglîch milte man.
milte heizt diu selbe tugent
und ist ein gezierde der jugent
unde ist des alters krône.
si macht die andern tugende schône
unde lieht: daz ist wâr,
si ist der tugende spiegel gar.
daz reht diu milte ane wint:
diu milte ist gar des rehtes kint.
daz reht von sînr natûre kan
vüegen daz ein ieglîch man
habe daz er haben sol:
diu milt gît ouch nâch rehte wol.
merket, daz reht von reht zaller vrist
gît eim ieglîchen daz sîn ist,
sô wizzet daz diu milte gît
nâch reht niht von reht zaller zît.
man mac von rehte gern wol
daz man im gelten sol,
ez sî kleine ode grôz.
einer ist dem andern wol genôz
dar an, daz man im gelte gar
swaz man von im nimt, daz ist wâr.
diu milte machts niht alle genôz:
dem gît si kleine und disem grôz,
eim ieglîchn nâch sîner werdekeit,
daz ist der milte gewonheit.
wizzet, daz man von rehte gît,
daz muoz man geben zaller zît;
man welle danne tuon unreht.
sô ist daz gegeben nâch reht
daz man gît von miltem muot
und daz niht von schulden tuot.
diu milte gît ze deheiner vrist
niwan daz in ir habe ist.
daz reht gît zetlîcher zît
daz niht in sîner habe lît:
hât ein man mit unreht iht,
daz reht sol im daz lâzen niht
und sol ez geben denne
dem derz von rehte het etwenne
ode derz von rehte haben sol,
daz geschiht reht unde wol.
daz reht nimt unde gît,
sô wizzet daz diu milte lît
an der gâbe mit ir willen gar:
sî nimt niht, daz ist wâr.
diu milte gît von rîchem muot
kleine unde grôzez guot,
daz reht gît an dem geriht
swaz man mit reht mac haben niht.
daz reht gît lieb unde leit,
sô wizzet vür die wârheit
daz diu milt gît zaller vrist
daz einem manne lieb ist.
daz reht wil daz man gelten sol,
diu milt wil daz man gebe wol.
daz reht wil niht zunrehte hân,
so ist diu milte sô getân
daz si daz ir gerne gît
und vroelîchen zaller zît.
diu milte gît mêr dan daz reht.
ez ist ouch ze verstên sleht
daz daz reht gît etewaz
und daz diu milte nien gît daz,
wan daz reht ouch urteil gît:
diu milte gît guot zaller zît.
wær niht daz reht und daz geriht,
ein man wær bî dem andern niht,
wan einer dem andern unreht tæte.
sô wær ir vriuntschaft ouch unstæte,
und enwær diu milte niht.
dâ von verstêt daz ez geschiht
von dem rehte zaller vrist
daz ein man bî dem andern ist
und von der milte geschehen sol
daz einer sî bî dem andern wol.
swie uns daz reht betwungen hât
daz einer den andern bî im lât,
sô wær wir doch mit grôzem haz,
wær diu milt niht, wizzet daz.
swaz daz reht tuon sol,
daz zieret dan diu milte wol,
wan diu milt vert nâch dem reht.
nu hân ichz iu gemachet sleht
wâ von ich nâch dem rehte wol
von der milte schrîben sol,
wan si habent mit ein ander vil
ze tuon, swerz verstên wil.
ob manz vür guot haben sol,
sô sag ich iu gern unde wol
wâ von ich her ze jungest hân
der milte mâterge verlân:
dâ sol der besten tugende schîn
hin nâch schînen, daz ist mîn
rât unde ouch mîn will.
man sol erzeigen tugende vil
einem man, ê man im gebe iht,
und swenne dan daz geschiht
daz er im gevellet wol
ode daz er von im scheiden sol,
sô sol man übergulden gar
mit der milte, daz ist wâr,
swaz tugende man erzeiget hât,
deist mîn und der zühte rât.
die tugende die sint gar enwiht,
ziert mans mit der milte niht.
sîn milt hât ouch niht milte kraft,
swer anders ist untugenthaft,
wan als ich gesprochen hân,
die andern tugende suln gân
vor und diu milte sol
nâch gên, sô vert diu schar wol.
daz ist ein reht, dâ von ich hân
von der milte unz her verlân,
wan ich von ir nâch sagen sol,
sît si nâch gêt sô wol.
der juncvrouwen gesinde hât
reht daz ez ûz der kemenât
vor der vrouwen treten sol.
dâ von stêt ouch daz harte wol
daz man die milte hinder schouwe,
wan si ist der tugende vrouwe.
diu milte ist wol vrouwe der tugent:
swer si hât in sîner jugent,
der hât si vür die wârheit
in alter und in kintheit.
swer sich durch ruom twingt ze tugent,
si wert selten vür die jugent.
swer durch ruom gerne gît,
sin milte ist ûz zuo der zît
sô er zem alter komen ist,
wan im der ruom dâ gebrist.
daz selbe swer ist durch gewin
milte, der hât niht den sin
daz er milte müge sîn,
swennerz hât, deist dicke schîn.
ob im sîn muot die milte bringet
und er durch ruom sich niht endwinget
und ob er hât ouch den sin
daz er niht milte ist durch gewin,
sô wizzet daz er milte ist
alter und junger zaller vrist.
swem sîn milt von herzen gât,
wizzet daz erz glîche hât
beidiu in alter und in jugent,
daz entuot dehein ander tugent.
swelich man stæte ist,
er ist verre stæter zuo der vrist,
swenn er zem alter ist bekomen.
ich hân gelesen und vernomen
daz man in sîner kintheit
hât selten volle stætekeit.
swer mæzic ist in sîner jugent,
der hât baz die selben tugent,
swenn er zem alter komen ist,
daz geschiht zaller vrist.
swer aver milte hât in sîner jugent,
der hât ein sô getâne tugent
daz er si niht mac haben baz,
swenner eraltet, wizzet daz:
wan er hât si, daz ist wâr,
er sî junc od alt, gar.
swelch man in sîner alten zît
von rehter milte gerne gît,
im wær ze behalten vil unmære
nâch unreht, ob er junc wære.
dâ von daz milte gelîch ist
an aller heite zaller vrist,
dâ von gevellet si mir baz
dan dehein tugent, wizzet daz.
swelich tugent zaller zît
ganz in einem herzen lît,
diu tugent ist volkomen gar
an ir namen, daz ist wâr.
swelch untugent zaller vrist
ganz und zuo nemende ist,
diu heizet ouch von reht untugent,
si schendet alter unde jugent:
daz tuot wol diu girescheit
von der ich hân genuoc geseit.
dehein vrâz ist sô ungevuoc,
swenne man im gît genuoc,
in enhunger deste min:
sô sî wir des wol worden inn,
swenn man der gird vil guotes gît,
daz si ie mêr hungert zuo der zît.
daz viuwer und der arge man
die gelîchent sich dar an,
daz in bêden niht genüeget.
daz viuwer brinnt, diu erge vüeget
wie si erviule daz guot.
mir seit mîn herze und mîn muot,
daz viuwer und der arge man
nimmer solden scheiden, wan
daz viuwer allez brennen solde
swaz erge samen und viulen wolde.
diu erge samnet aller slaht;
ir kelte dwingt. des viuwers kraft
verbrennet allez zaller vrist.
diu milte sô getempert ist
daz ir kelte niht erviulen kan.
ir schât ir hitze ouch niht dar an,
daz si daz ir verwerfe gar:
si ist getempert wol ze wâr.
noch wil ich iu ein lützel sagen,
sîn ensol iuch niht betrâgen,
von der erge: wizzet daz
man verstêt aver baz
der milte güete und werdekeit
bî der erge bôsheit.
diu erge nimt zuo alle jâr,
des sult ir alle nemen war.
ez ist nieman in sîner jugent
sô bekumbert mit der untugent,
ern gwinne mêr girescheit,
swenner kumt von kintheit.
von kalter natûre kumt diu erge;
dâ von erwehset ouch ir sterke,
swenn der man eraltet ist,
wan er ist kelter zuo der vrist.
daz alter grôze erge bringet:
der kelt natûre ist daz si dwinget.
dâ von mac der arc sîn baz
der kelter ist, wizzet daz.
ist ein man stæte niht
in sîner jugent, ez geschiht
dick daz im in sîner alten zît
got stætekeit gît.
daz selbe ist von der unmâze,
von der ich unkiusch niht enlâze:
der in sîner kintheit
hât unmâze und unkiuscheit,
der læzet vil dicke daz,
swenner eraltet, und tuot baz.
anders von der erge ist:
der muoz sîn arc zaller vrist
der in sîner jugent erge hât,
wan in diu erge niht verlât.
er muoz sîn gar ein boesewiht,
diu erge kumt von im niht,
und sô er ie eraltet baz,
so er ie erger ist, wizzt daz.
hie bî sult ir verstên wol
daz man die erge haben sol
gar vür eine boese untugent.
swer si hât in sîner jugent,
der ist des gewis wol
daz ers in alter haben sol.
nu merket noch wâ von daz geschiht
daz man die gird mac lâzen niht
weder an alter noch an jugende
sô lîht sô ander untugende.
diu girde diu hât einen site
daz man wænt volkomen dermite:
mit den andern trout man niht volkomen.
daz sult ir haben sô vernomen:
swie hôhvertic und swie unmæzic,
swie zornic, nîdic und unstætic
iemen sî, man kan sich doch versinnen
daz man dermit niht mac gewinnen
daz man habe guotes gnuoc.
der arge man ist sô ungevuoc
daz er wænt mit erge gewinnen
genuoc und kan sich niht versinnen
daz im daz guot niht mac genüegen
daz im diu erge kan gevüegen.
dâ von muoz er dar nâch immer streben
und volkomt niht bî sînem leben.
nu hoeret wâ von dehein guot
niht gnüeget girigem muot.
des mannes muot ist sô edel
daz er ist gotes sedel.
aver swes erge und girescheit
und swes untugent und bôsheit
vertrîbet got von sînem muot,
der mac gewinnen dehein guot
daz sô grôz sî noch sô edel
daz vüllen müge gotes sedel.
swer mit guote wænet machen vol
daz dâ got inne sitzen sol,
der wil mit einer bône gar
die werlt vüllen: wan deist wâr
daz diu werlt ist kleine und snoede
wider got, sô ist ouch oede
sîn sedel, swaz dar inne sî,
ern sî danne selbe derbî.
swer girigen muot vüllen wil
mit guote, der müet sich gar ze vil
und machet oede sînen muot:
sô ist im aver wirs nâch guot.
sîn muot wære niht sô lære,
ob im got næher wære,
den er vertrîbt mit girescheit.
ir wizzet vür die wârheit,
swer in ie vertrîbet,
sô sîn muot ie lærer blîbet,
und sô ie lærer ist der muot,
sô man ie harter strebet nâch guot.
wan swaz in der werlde ist
lære, daz ziuhet zaller vrist
und wil werden gerne vol.
daz mac man merken harte wol,
swer hin zeinem vazze siht,
daz der wîn vert niht geriht
ûz, ern sî anderswâ
offen: er vert springende dâ;
wan swaz wînes rinnet ûz dem vaz,
dâ muoz vür luft in, wizzet daz.
ein arger muot mac ziehen vil,
sît got dar in niht komen wil,
daz er muoz doch belîben lære.
ob aver got dâ selbe wære,
sô wæren dâ alliu guot.
wê über wê dem argen muot!
wan er gewinnet nimmer gnuoc,
und daz er des ie gewuoc
daz er sich wânde an girescheit
vüllen, daz mac im wesen leit,
wan ern mac nimmer volkomen.
nu muget ir wol haben vernomen
war umbe man girde kûme lât,
swenn man si rehte erwischet hât.
bî der erge bôsheit
verstêt der milte werdekeit,
wan si ir widerwertec ist
an allen dingen zaller vrist.
swaz diu erge behalten kan,
daz gît nâch reht der milte man.
swaz erge samnet boeslîchen,
daz teilet milte bescheidenlîchen.
von der milte wirt ein man
vil wert, der nâch reht geben kan,
und von der erge unwert vil
swer nâch reht niht geben wil.
diu milte bejaget uns vriunde mêre
dan dehein tugent, wan ir lêre
machet ouch daz man übersiht,
hât ein man die tugende niht
volleclîchen dier haben sol,
daz kan machen diu milte wol.
sô bejaget uns vînde vil
diu erge, swerz verstên wil.
ist ein man anders tugenthaft,
sîn tugende habent niht die kraft
daz man im spreche wol,
ern habe die milte als er sol.
merkt an der erge grôz bôsheit
und an der milt grôz werdekeit:
niemen behalt sô gern daz guot,
im entuo wol in sînem muot,
sprichet man daz er gerne gît;
daz geschiht zaller zît.
dehein man sô arc ist,
im entuo wol zaller vrist,
sprichet man daz er milte sî.
dâ muget ir ouch wizzen bî
daz milte ein reine tugent ist:
man sol si minnen zaller vrist.
dâ von daz milte ervüllt die tugent
und ouch gezierde ist der jugent,
dâ von hân ich ze jungest lân
daz ich von ir ze sprechen hân.
si ist des wert harte wol
daz ich besunder sagen sol
von ir; ich tuonz ouch vroelîchen,
daz geloubet sicherlîchen.
mich dunket ez sî gezeiget wol
wâ von man nâch dem rehte sol
von der milte sagen von reht.
ich hân ouch daz gemachet sleht
wâ von man ze jungest sol
von der milte sagen wol.
hinne vür sol ich iu sagen mêr
waz milte sî und ob der
der niht enhât müg milte sîn.
dar nâch ist der wille mîn
daz ich sage wie man geben sol,
swer nâch reht wil geben wol.
diu milte ist ein tugende guot
und hât ir wurze in rîchem muot.
nu sage waz milte müge sîn?
si ist des rîchen muotes schîn.
daz geben heizet milte niht,
doch wizzet daz ez geschiht
von der milte, der gerne gît.
die gâbe sint zaller zît
der milte zeichen valsch od wâr.
gît man von miltem muote gar,
die gâbe vür die wârheit
bezeichent milte und vrümkeit.
gît man aver anders iht,
die gâbe sint wâriu zeichen niht
der milte, wan si valschlîchen
die milte bezeichent. sicherlîchen,
sæhe ich verre in dem lande
ein gewæfn daz ich erkande,
ich wânde unde spræche sâ
daz der rîter wære dâ
ze dem ich diu wâfen hiet gesehen,
und möht sîn doch anders geschehen:
wan der man der si hiete dâ,
der möht si haben anderswâ
verstoln ode sus genomen;
ez ist ouch dicke alsô komen.
dâ von wizzet daz diu gâbe ist
der milte zeichn niht zaller vrist,
wan swelich man durch ruom gît,
sîn ruom hât zuo der zît
der milt zeichen verstoln gar,
daz geloubet wol vür wâr.
nu habt ir vernomen wol
daz gâbe milt niht heizen sol
und doch von der milte geschiht.
wâ von hât man vür milten niht
den der niht ze geben hât?
daz machet unser toerscher rât,
wan wir erahten niwan daz
daz wir mugen gesehen baz.
man merket niht waz in dem muot
sî: durch girde man daz tuot
daz man merket daz, wie vil
man gebe, und niht merken wil
mit welhem muote man daz tuo:
dâ solt man alrêst sehen zuo.
swen diu milte ist an geborn,
ist er arm, er hât verlorn
sîner brieve insigel gar.
dâ von geschiht, daz ist wâr,
daz man dem brieve geloubet niht
dâ manz insigel an niht siht.
ob ich ein brief senden solde
und in niht versigeln wolde,
ez möhte wol alsô sîn
daz man spræche er wær niht mîn.
alsam dem milten manne geschiht
der dâ hât ze geben niht:
man wil im niht jehen,
swenn man die gâbe niht mac sehen,
daz er sî ein milte man,
swie wol er halt geben kan.
schrîbet ein schrîbære iht,
swenner hât der tinten niht?
er kan wol sîn kunst gar
und schrîbet doch niht, daz ist wâr.
alsam ist zetlîcher zît
der milte der doch niht engît.
swie guot buochvel ein schrîber hât
und swie snell sîn veder gât
ûf dem buochvel hin und her,
der mac doch niht haben die lêr
daz er schrîbe ihtes iht,
ist in der veder tinten niht.
ist eines mannes biutel lære,
swie gerne er danne milte wære,
er mac her ûz geschütten niht,
swie lange im daz ze tuon geschiht.
swer hât die vrümkeit und den muot
daz er gæb, hiet er daz guot,
der ist niht minner tugenthaft
danne der sîner milte kraft
mit gâbe hât gebreitet wît,
wan er hât daz er dâ gît.
swer sîne triuwe loesen sol,
der hât si geloeset wol,
hât er den willen unde den muot,
ob erz halt niht entuot,
ob in noetlîch dinc irret,
wizzt daz ez im niht enwirret.
swaz diu sunne tuot, deist wâr,
ob den wolken, daz tuot gar
eines milten mannes muot
der niene hât grôzez guot.
her abe muoz vil vinster sîn,
swenn diu wolken der sunne schîn
undervâhent: daz ist wâr,
so ist dâ oben lieht gar.
diu sunne erliuhtet zaller vrist
swaz oberhalbe der wolken ist:
daz selbe diu milte tuot
in eins milten mannes muot.
si machet sîn herze lieht gar
und mac doch niht, daz ist wâr,
schînen ûz des mannes muot.
diu wolken diu sint armuot,
diu den schîn benement wol,
daz er niene schînt ûz als er sol.
habt ir mich nâch rehte vernomen,
sô bin ich an die stat komen
daz ich iu sol sagen wî
ein man milte sî.
hie an müet mich und ist mir zorn
daz wir der milte namen hân verlorn
unde heizen milte daz
daz man untugent hieze baz.
wir heizen milte swer daz gît
daz er roubet zaller zît
und daz er nimt übelîchen.
ir sult wizzen sicherlîchen
daz diu girde machet daz,
daz wir niht underscheiden baz
waz sî milte ode niht.
swer merket unde siht
daz ein man gît vil,
ob er dan niht merken wil
von wanne ez komen ist,
der erkennt sîn milte niht zer vrist,
wan im hât diu girescheit
diu ougen der bescheidenheit
ûz gestochen, daz ist wâr,
daz er nien mac ersehen gar
waz man an der milte ersehen sol.
er kan daz ersehen wol
waz man im gît zaller vrist:
ern ruoht wâ ez genomen ist.
ez ist ein krût des enkan ich niht
genennen tiusche, swenn daz geschiht
daz sîn ein schâf izzt, ez ist tôt,
und ist dem schâf doch harte nôt
nâch dem selben krût: sîn suoz
machet daz ez sterben muoz.
al daz selbe uns geschiht:
wir kunnen erkennen niht
daz an der gâb niht milte lît,
swenn man uns vrömedez guot gît.
der gâbe süeze machet daz,
daz wir lâzen âne haz
daz man mit unrehte wît
nimt daz man uns gît.
wir jehen er sî ein milte man,
der uns alsô geben kan.
daz ist der girescheite site;
wir triegen in und uns dermite.
ich mac sîn wol vür wâr gejehen,
ein schâf weiz niht waz im geschehen
von dem kriutelîne sol:
ein man kan niht gedenken wol
daz der man niht milte ist
der daz nimt zaller vrist
daz er durch ruom geben wil:
er hât vür milte untugende vil.
hât der untugent der niht engît,
swer danne nimt zaller zît,
der hât aver untugende mêr:
wie solt dan milte wesen der?
der milte materge sint arme liute:
die habe wir verkêret hiute
zer erge materge, wan wir nemen
selten, ob irz welt vernemen,
niwan dem armn der niht enmac:
daz machet gar der widerslac.
diu milte und daz unreht ist
mit einander deheine vrist,
wan diu milte ist des rehtes kint.
dâ von ist der gar ein rint
der dâ mit volgt der milte rât
daz im daz unreht geben hât.
ich mac sîn wol vür wâr gejehen,
diu milte mac niht ersehen
daz mit unreht genomen ist:
ir wüllet dâ von zaller vrist.
wie möht ein man daz geleben
daz er von milte möhte geben
daz er mit unreht hât genomen?
ich hân ez selten ie vernomen.
ob ein man dâ von gerne gît
daz man im vertrage zeiner andern zît,
ob er mêre nemen wil,
an sîner gâb lît girde vil:
wizzet vür die wârheit,
diu gâbe kumt von girescheit;
diu gâbe kumt von milte niht,
swem alsô ze geben geschiht.
mir ist unwert unde zorn
daz der wænt daz im an geborn
diu milte sî, der niht enkan
verstên wer sî ein milter man.
der wænet milt sîn der dâ gît
durch üppekeit zaller zît.
swer mir alsô geben wil,
dem wil ich nimmer danken vil,
wan er hât ez vür die wârheit
gar gegeben der üppekeit.
ich wil gerne den vrumen hân,
aver diu durch die erz hât getân,
diu danke im des, ob si wil:
ich wils im nimmer danken vil.
swer aver durch milte gît,
dem sol man danken zaller zît.
ein ieglîch man sehen sol
wâ sîn gâbe sî gestatet wol.
man sol sehen zaller zît
wer der sî dem man dâ gît,
daz man gebe zaller vrist
dar nâch unde der man ist.
jâ sol man geben dem rîchen
seltsæniu dinc sicherlîchen
und dem armen zaller vrist
daz im guot und nütze ist.
swer diu liut niht scheiden wil,
gît umbescheidenlîchen vil.
swâ unbescheidenunge ist,
dâ ist diu milte niht zer vrist,
wan diu untugent lît
verre von der tugent zaller zît.
swer bescheidenlîchen geben wil,
gebe niht ze lützel noch ze vil.
der hât sîn gâb ze sîner hab
gemezzen der nâch rehte gab.
der roubt sich selben, daz ist wâr,
swer daz sîne vertuot gar.
ich wæn erz mîne ungerne lât,
der sich selben beroubet hât.
der gît nâch rehte zaller zît
der nâch sîner habe gît.
swelich man mêr geben wil,
der muoz zunrehte nemen vil;
er muoz swern unde liegen
unde rouben unde triegen.
swer zunreht iht hât genomen,
der ist dâ ûz der milte komen;
wan diu tugent schadet niht:
von untugent schade geschiht.
man sol einem geben sô
daz von der gâb nien werde unvrô
der dem manz genomen hât,
daz ist der milte wille und rât.
diu milte niemen schaden wil:
si gît ân leit vreude vil.
diu milte entuot niemen leit.
diu milte ist gar ân girescheit:
swer giresch ist nâch dem guot,
der mac niht hân einn milten muot.
hie wil ich iuch wizzen lân
daz ein herre und ein ander man
suln ir zerunge ungelîche
zir habe mezzen sicherlîche.
wan ob ein rîter wil zem jâr
des jâres gelt zern gar,
des enist niht ze vil.
ob ez aver ein vürste tuon wil,
daz gevellt mir niht ze wol,
wan ein ieglîch herre sol
etwaz zem jâre legen
in sîn kamer. des sol er phlegen
dâ von, daz er niemen tuo wê,
ob in ein urliuge ane gê
durchs landes vrumen unde êre.
wan solder danne nemen mêre
dem vriunde dan der vîent tuot,
der wær weder hüfsch noch guot.
daz eine behaltent d'herren wol,
daz si ir kamer machent vol,
daz ander behaltents aver niht,
wan ob si verzernt iht
durch des landes und ir êre,
si wellent daz man in gebe mêre
und bringent ir liute in grôzez leit,
daz si stiurn ir girescheit.
swie ichz den herren wîze sêre,
sô wil ichz doch den wîzen mêre
diez lobent: ez ist komen dar,
daz man lobt ir geverte gar.
ist ein herre arc und âne prîs,
sô spricht man< herre, ir sît wîs,
daz ir iuwer guot behalten kunt.>
sô ist sîn erge wîten kunt,
swenners selbe erkennet niht:
seht, wie in efft der boesewiht.
ob er daz sîne gar vertuot,
man spricht< ir habt einn milten muot.>
mit sô getâner lurzheit
bringt mans in die goukelheit,
daz si enkunnen sterben noch leben,
weder behalten noch geben.
maniger dunkt sich vil ahtbære
der wol wesse daz erz niht enwære,
seit man vor den herrn als hinder in.
daz ist an in der meiste unsin
daz si wænnt man sage gar
vor in als hinder in. zewâr,
daz bringet si in die stricke
daz die herren wænent dicke
daz diu toerscheit milte sî
und erge wîstuom, daz merket wî;
wan ich muoz die rede lân
und heven die dritten regel an.
swer nâch rehte geben wil,
der sol sich sûmen niht ze vil.
swer sich ze lange biten lât,
wizzet daz er verkoufet hât
swaz er im danne gît.
man koufet tiure zaller zît
daz man mit scham koufen sol,
daz geloubet rehte wol.
swelch man schiere geben wil,
der gît mit kleinen dingen vil,
wan er in der scham erlât
und der vorhte die man bitende hât.
der gît mit grôzen dingen kleine,
swer gît unde gît seine.
swer lange den andern biten lât,
wizzt daz er lange den willen hât
daz er im niht geben wil:
man sol im danken niht ze vil.
swelch man gît und gît drât,
wizzt daz er zwir gegeben hât.
swen man mit vil bete dwingen sol
daz er gebe, geloubet wol
daz er durch milte niht engît.
swen man bitet zaller zît,
er senftet mit gâbe sîn leben
und hât durch milte niht gegeben:
wande liez man in genesen,
er wolt ungebeten immer wesen.
des tuot niht der milte man,
der nâch rehte geben kan,
wan er suochet wem er sol
unde waz er gebe wol.
swer mit zorn und leide gît,
dem danke ichs zuo deheiner zît.
er hât durch milte gegeben niht,
swelhem manne daz geschiht.
swer mit vreude geben wil,
er gebe lützel ode vil,
wizzet daz er genuoc gît:
guot herze machet zaller zît
kleine gâbe genæme und guot,
sô machet ein swacher muot
sô ungenæm die gâbe grôz
daz si der kleinn niht sint genôz.
swelich man sô boese ist
daz er suochet zaller vrist
werwort ze vüresagen
unde phlît sîn nôt ze klagen
und wie vil er geben sol,
der verseit niht ze wol.
der ist der milte gar unnütze,
swer boesert sîn antlütze,
swenner gît: wizzet daz,
und gæbe er niht, er tæte baz.
swer mit vorht gît daz er gît
und widerziehent zaller zît,
der ist voller zageheit
und ist gelîch dem der verseit.
man sol sîn ougen und sîn munt
sô gehaben zuo der stunt,
swenn man gît, daz man sînen muot
sehe, daz manz gerne tuot.
wizzet daz der nâch rehte gît
der sô gît zaller zît
daz er gît mit dem guot
beidiu den willen und den muot.
der ist wol ein boesewiht
der an den gelt gedenket iht,
swenner iht geben sol:
er mac nâch reht niht geben wol.
ob er nâch reht niht geben kan,
so ist er niht ein milte man.
der ist ein koufman gar
der durch gewin gît, daz ist wâr.
swer durch milte geben wil
ahte ûf gelt niht ze vil.
der milte reht ist daz si gît,
diu girde nimt zaller zît.
diu milte nimt, swenn si wil
gelten mêr od alsô vil.
diu milte nimt, daz si gelte mêre,
und hât niht die boesen lêre
daz si gebe dâ si neme iht;
wizzet daz ir daz niht geschiht.
diu milte gît zaller zît
und lât gar âne nît,
ob man ir giltet niht.
der ist gar ein boesewiht
der sîn milte derumbe lât
daz man im niht vergolten hât.
ein man mac niht zeigen baz
sîn girescheit, wizzet daz,
dan klagent daz man im niht gît
und daz er gît zaller zît,
wan sô bringt er einn ieglîchen inne
daz er nien gît wan durch gewinne.
dehein milte man sol,
daz getar ich râten wol,
sîne milte derumbe lân
daz im niht danke lîht der man
dem er vil gegeben hât,
daz ist gar der milte rât.
solt man niht ziehen sîn kint
und solt daz mer und den wint
versuochen niht durch zageheit,
wan si uns dicke tuont leit,
sô wære wir gerlîche zagen.
daz selbe wil ich iu sagen,
ist lîht ein boes man undanc nâm
des ich im hân getân,
dâ von solt ich mîn milte niht
lân, ich enwære ein boesewiht.
daz gehoert ze vrîem muot
daz man verliust und rehte tuot.
diu milte wære tugende niht,
ob daz geschehe daz niht geschiht,
daz si nimmer würde betrogen.
ir wirt harte dicke gelogen
und muoz doch gelouben wol,
swenne si iht geben sol.
swer der milte volgen wil,
muoz sîner gâbe verliesen vil,
daz er ze etlîcher zît
gebe dâ ez rehte lît.
doch envliuset er nihtes niht,
derz nâch reht merkt unde siht.
an boesem acker ungenâmen
kan der milte sæn den sâmen
der vil wol birt in des muot
der gerne nâch der milte tuot.
gib ich einem undancnâmen
manne, ich verlius niht mînen sâmen,
wan diu gâb mir tugende gît:
dâ von sô gebe man zaller zît.
daz ûzerhalbe des lîbes ist,
daz koufet uns zaller vrist
tugent in unserme muot,
swer nâch rehte gît sîn guot.
swelich man niht geben wil,
der hât der schulde alsô vil
sô der der âne danc ist,
swenn man im gît, zaller vrist,
wan der arge, daz ist wâr,
machet den undancnæmen gar.
ich wil iu sagen vür baz
und wil iu ûf tuon daz,
wâ von zetlîcher vrist
ein man undancnæme ist.
swelich man geheizen wil
und sûmt sich lange unde vil,
daz er enem niht engît
und lât in hangen zaller zît
amme gedinge, daz ist wâr,
er wirt undancnæme gar.
daz gedinge ist niht ze suoze,
kumt diu geheiz mit trægem vuoze.
man möht sich der gedinge ê
ânen: ez tuot harte wê,
swer amme gedinge hangen sol,
daz geloubet rehte wol.
man sûmet ouch vil sîner dinge,
swer hanget lange amme gedinge.
daz erahtet niht ein boesewiht,
der dâ geheizet und gît niht,
und ob er gît, er gît ze spât.
wizzet ir wer den muot hât?
swelich man unedel ist,
kumt er zetlîcher vrist
ze êren, wizzet daz erz tuot,
daz machet sîn unedel muot.
er sprichet alle tage< morgen>,
wan er wil daz er mit sorgen
koufe swaz er im gît,
und müet in alsô zaller zît:
wan im der selbe boesewiht
wil umbe sus geben niht,
swenner im gedinge gît,
und lât in warten zaller zît.
er machet mit dem selben list
daz er im dienet gar die vrist.
er tuot ez ouch dâ von, daz er wil
daz man sehe daz er müge vil
tuon swes in dunke guot:
des vreuwet sich sîn swacher muot.
sumelîch hât ouch die site
daz erz tuot daz man in bite,
swenner phlît sô lange zît
lân biten, daz er nien engît.
etlîcher hât sô boesen muot
daz erz ouch dar umbe tuot
daz er in erleiden wil
daz man in niene bite vil:
wan geben ist ein solher smerze
der nimmer kumt ûz sînem herze.
ich mac wol sagen daz vür wâr,
umbe swiu erz tuot, er machet gar
daz ein man zaller vrist
sîner gâbe undancnæme ist.
swer niene gît genzlîchen
daz er geheizet, sicherlîchen,
er teilet sîne wârheit
und mischet wâr mit trügenheit
und machet undancnæme den
dem erz gehiez etewenn.
swer verwîzet zaller zît
daz er gap od daz er gît,
der machet undancnæme gar
die den er gap, daz ist wâr.
swenn ein man gegeben hât,
sô sol er danne alsô drât
vergezzen daz er hât gegeben.
swer aver nimt, sol gar sîn leben
gedenken harte wol dar an
daz im der man liep hât getân.
der sol swîgen der dâ gît:
swer nimt, der spreche zaller zît.
der milt man sol gedenken niht
daz er habe gegeben iht,
niwan swenn in der manen wil
dem er hât gegeben vil.
swelich man milte ist,
der sol sô geben zaller vrist
daz in dunke, er neme daz,
sô mag er nimmer geben baz,
wan er mac niene verwîzen wol
sîn gâbe, swaz halt geschehen sol.
gît man eim milten manne iht,
sô name ez sam er habe niht
gegeben, daz ist genzlîchen
der milte wille sicherlîchen:
gedenke niht< ich gab im mêre>:
wan sô hiet er der milte êre
an den kouf verkêret gar,
daz geloubet wol vür wâr.
ein biderbe man sol hân vür guot
swaz man im gît mit guotem muot.
swaz im sîn armer vriunt gît,
daz habe vür vollen zaller zît.
man sol dem danken vlîzeclîchen
umbe kleine gâbe sicherlîchen
dem man groezlîchen geben hât,
daz ist gar der milte rât.
swer dâ von danket niht
daz er im mêr gap, daz geschiht
von boesen andern: daz ist wâr,
er ist ein koufman gar.
ein milt man sol versagen niht,
wil im iemen geben iht,
wan swelich man mir lieb ist,
dem wil ich gern zetlîcher vrist
schuldic sîn, daz ich im mêre
gelte, deist der milte lêre.
gît mir mîn vîent iht,
von dem nim ich sô gerne niht,
wan ich dem ungerne sol
geben dem ich niht getrouwe wol.
gæbe mir iht ein boese man,
ich næme ez vil ungerne, wan
ich wolt niht wesen sîn schol:
wizzt daz ez tuot niender wol,
swelich man dem schuldec ist
dem er ungern sol zaller vrist.
swer aver sînem vriunde iht sol,
ez tuot im in sîm herzen wol,
wan er im ouch gerne gît
âne schulde zaller zît.
swelich man biderbe ist,
der sol sîn zaller vrist
unser vriunt die wîle er lebe
an den dingen, daz man im gebe.
man sol dem gerne schuldic sîn
dem man wil geben, daz ist mîn
wille und der milte rât.
man sol gerne nemen und drât
von dem dem man wil gelten mêre,
daz ist gar der milte lêre.
sît mir mîn vriunt getrouwet wol,
sô wizzet daz ich niht ensol
versagen ine behalt sîn guot.
daz er mir gît ist in mîner huot
die wîle ichz im sol gelten gar
und mêre dar zuo, daz ist wâr.
hie wil ich geben eine lêre,
man sol gâhen niht ze sêre
ze gelten daz man hât genomen,
wan sô ist man ûz der schulde komen.
swer zehant giltet zaller vrist
wizzt daz er ungerne schuldec ist.
swer nimt und zehant wider gît,
der wænet koufen zuo der zît.
swer gît und nimt alsô drât,
wizzet daz er verkoufet hât.
man sol einz und daz ander vil
schiuhen, swer rehte tuon wil.
ein milte man sol haben den muot
daz er volge dem acker guot,
der niht zehant gelten sol
und gilt ze sînen zîten wol.
daz selbe sol ein biderbe man
tuon, der nâch rehte geben kan.
er sol wol warten der zît,
wenne er gelte und wenner gît.
swelich man milte ist,
der wart der stat und der vrist,
wâ ode wenne er gelten sol
und geben, daz gevellt mir wol.
hât er niht ze gelten guot,
sô gebe doch sînen rîchen muot.
hât er niht ze gelten mêre,
als der acker, sô habe die lêre
und die tugent und den sin
daz er gelt vroelîchen min.
sumelîche hânt den site,
swenn si niht enhânt wâ mite
si gelten, daz si schiuhent den
der in dâ gap etewenn.
daz kumt von grôzer zageheit,
daz wizzet vür die wârheit.
ich merke harte wol dâ bî,
sine wizzen niht waz milte sî;
wan diu milte enbitet in niht:
swerz tuot der ist ein boesewiht.
swer mir erzeigt willigen muot,
ich nim ez vür ein grôzez guot.
ob si daz selbe tæten iht,
si dorften sich sô pergen niht.
noch wil ich iu sagen mêre:
der macht undancnæme sêre
einn man, der im gît offenlîchen
daz er solde geben tougenlîchen.
hie sult ir wizzen daz man sol
sumelîche gâbe geben wol
vor den liuten offenlîchen
und sumelîche tougenlîchen.
man sol offenlîchen geben
swaz êret eines mannes leben.
man sol geben sicherlîchen
rîterlîche gâbe offenlîchen.
swaz dem der dâ nimt bringet êr,
daz sol offenlîchen der
geben der dâ geben sol,
daz ist getân rehte wol.
hüfschiu dinc, vederspil,
pirshunde, swer diu geben wil,
der solz offen, swennerz gît,
wan ez ze vreude hoeret zaller zît.
swaz dâ hilft der armuot,
phenninge od sô getân guot,
daz sol man tougenlîchen geben:
ez êret niht, ez hilft dem leben.
man sol geben deheine vrist
daz einem manne laster ist
ode daz im müge schade sîn.
swer gît dem trunken manne wîn
unde dem derz vieber hât
wazzer und dem kinde den grât
und dem tobenden daz swert,
er hât si alle übel gewert.
der hât in allen mêr genomen
dan gegeben, hât manz reht vernomen.
swer mit milte ziert sîn leben,
der sol niht überege gâbe geben:
swer wîben wâfen geben wolde,
der gæbe anders danner solde.
man sol die gâbe gerne geben
die lange wern unde leben,
wan diu vriuntschaft sol lange zît
wern die man drumbe gît.
ein buoch sol lange wern,
dâ von wil ich dâ mit wern
die der vriuntschaft ich wil hân
vil gerne, wil mir si got lân.
swer ist ode wirt tugenthaft,
dem gibe ich ze vriuntschaft
mîn buoch, daz er dermite
stiure sîn schoene site.
er sol ouch mit guoter tât
bezzern swaz er hât
an mînem buoche gelesen,
des sol er ermant wesen.
swer nien hât zuht und schoene site,
der sol niht umbe varn dermite.
dehein lêre hât die kraft
daz si mache tugenthaft
den an dem tugent niht enist.
man mac daz wazzer slahen zaller vrist,
daz ez doch enviuwert niht,
wan im daz viur ze hân niht geschiht.
swie kalt ein stein ist,
man gewinnet doch mit list
viuwer drûz, wan ez ist drinn.
ist in einem manne sin,
swie træge er sî an guoten dingen,
man mag in doch mit lêre bringen
ze tugende unde vrümkeit.
daz wizzet vür die wârheit,
der zunder enzündt daz viuwer wol:
niemen doch des wænen sol
daz er daz viuwer künne machen.
alsam macht diu lêre wachen
den sin und kans doch machen niht.
dâ von ist lêre den tôrn enwiht.
swer dem tôren lêre gît,
tuot im unreht zuo der zît,
wan im bestêt der lêre niht.
swers birget vor dem wîsen iht,
der tuot im unreht zuo der vrist,
wan er nimt im daz sîn ist.
dehein man sol sîner vriundinne
weder durch lôsheit noch durch minne,
weder sînem herrn noch sîner vrouwen
noch sînem vriunde geben ze schouwen
von mir dise rede mîn,
an im ensî tugende schîn.
man möht von mir mîn buoch geben
dem der alsô phlegt ze leben
daz ichs im niht gunde wol,
wan ich sîn niemen gunnen sol
unde wilz ouch niemen geben
wan dem der mit guotem leben
und mit guoter getât
ervüllet daz er gelesen hât.
mîn buoch heizt der welhisch gast,
wan ich bin an der tiusche gast
und kom nie sô verre drin
als ich alzan komen bin.
nu var hin, welhischer gast,
und hüet durch mînen willen vast
daz du komest ze herberge niht
zuo deheinem boesewiht,
und ob du im komest zuo,
son sitze niht, wan du tuo
daz du schiere komest dan,
wan dich sol ein biderbe man
müezeclîchen an gesehen:
sitze ûf sîn schôz, daz hab ze lêhen.
vrume rîtr und guote vrouwen
und wîse phaffen suln dich schouwen.
ob dich begrîft ein boesewiht,
sô habe des dehein angest niht
daz er dich lange getürre sehen.
ich mac des harte wol gejehen
daz er an dir siht daz im tuot
vil wundernwê in sînem muot.
sô wirfet er dich in ein schrîn,
dâ solt du ligen, buoch mîn,
unz du dem kumest ze hant
dem du wirst lîht baz erkant
und der dich dicke überlist
und dich wol handelt zaller vrist.
nu wis gemant, welhischer gast,
swenn du begrîfst einn edelen ast,
sô lâ dich niht einn boesen dorn
ziehen dervon. ez ist verlorn
swaz man dem wolf gesagen mac
pâter noster durch den tac,
wan er spricht doch anders niht
niwan lamp. alsam geschiht
dem boesen man; swaz man im seit,
daz vert vür die wârheit
zeim ôren ûz, zem andern in.
wie möhte dâ belîben sin
dâ man dar nâch gedenket niht?
wizzet daz ein boesewiht
mac sîne gedanke niht twingen
ze guot von unnützen dingen.
wizzet daz man niht vüllen mac
einen durchstochen sac
die wîl er niht verschoben ist.
alsam geschiht zaller vrist
dem der sich durchstochen hât
mit boesem gedanc, mit valschem rât,
mit übelen werken und mit sunde.
dâ enmac ze deheiner stunde
in sîm willn und sînem muot
belîben dehein rede guot,
ez enwelle unser herre got
verschieben mit sînem gebot
diu löcher dâ ez ûz gât:
sîn mac niht anders werden rât.
dâ von solt du, mîn buoch, belîben
bî dem der dich geruochet schrîben
in sînem herzn und sînem muot.
swer ist sô ganz und sô guot
und sô mit stæte ensamt gewallen
daz du ûz im niht maht gevallen,
den soltu bezzern mit dîner lêr.
sô sol dich bezzern ouch er,
wan der vrum man sol tuon baz
dan du lêrest, wizze daz.
hie wil ich dir ende geben.
got gebe daz wir ân ende leben
durch die drî heiligen namen,
vater, sun, heiliger geist. âmen. der geschriben hat das buoch himelicher vater den geruoch durh dem hailige gothait schaiden von aller uppichait. amen