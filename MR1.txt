1. der minne gericht. von dem ellenden buoben.
ain liebe sach hat mich bezwungen
und mit lust dar zuo gedrungen
daß ich hat willen on underlöß
zuo dem daß ich mit synnen ußerköß
für all diß welt mir zuo hail.
ein gutter anfang macht mich gail.
nun hat es sich also ergangen
daß seufzen, synnen und verlangen
sind worden mins lones höchste zit.
klainen tröst man mir zuo lön git
und kan erwerben kain andre fröd.
es zimpt öch nit wibes gütikeit
so hört ze sein zuo irem getrüwen.
ze vil versagen tuot offt gerüwen;
und trüw vergessen, sie verschmehen
es tuot we, daß muoß ich jehen.
dar umb an ainem morgen fruo
lag ich in ungemeßner unruo.
die hett besessen so ganz min herz,
verswunden was all min scherz,
all min gedanck zuo laid gericht.
uff erden mocht mich getrösten nicht,
dan laiders was mir nie geschehen
von lieb, muoß ich die wärhait jehen.
ich suocht hilff an allen enden do - -.
es was umb sust, ich mocht frö
von kaines tröstes hilffe werden.
ich gedacht, min laid bedackt alle erden
und ich wer genant der ellend knab,
min zuo nam der was schab ab.
das laid hat mich so gar besessen
das all min fröd mir was vergessen.
ich sprach:< werder göt, tuo mir din hilff,
ich schry an dich, rieff und gilff
das ich mins laides würde entladen!>
ye mer ich clag, ye grössern schaden
ich von minem laid enpfieng.
ich gedächt wie ob ich gieng
von dißer welt in ain gewild,
da ich nit sech kain menschen bild
und ich kainer untrüw wird kunt.
ich hüb mich uff zuo der selben stünd
und volgkt in trüwen minem rät.
es ward mir guot, dan ich wer sust töd
von unglicher trüw die ich vernam.
ich gieng ellend, biß ich zuo wald kam
in dem sinn das ich min clag
tragen wölt all min lebtag.
der wald was lang, schön und brait,
alle gezierd siner natur was an iw gemeyt,
das ich sines gelichen nie gesach.
grün in grün was sin obtach
mit mangerlay bluot blümlin farb.
miner zungen vernunst verdarb
das ich des waldes zier mag verbringen.
ich hort da mangen vogel singen,
der da saß vor der sunnen glesten
uff höhen bömen, grünen esten,
den da sin natur zuo zwingt
das er näch lust lieblich singt,
daß ich gehort nie süssers geschray.
ir weßen das was mangerlay
die musica in rechtem ton zezieren
mit tenor und discantieren,
das es gelich zuo samen zoch.
zuo heren den lust was mir gach
und beschöwen des waldes boden gezierd
mit mangerlay farb wol gefloriert,
das alle sprungen durch das gras.
in dem lust der fröden ich vergaß
mines laides ain michel tail,
da ich sach manges tier so gail
in hohen springen vor mir scherzen:
blawfüß, falcken mit iren terzen,
habich, sperwer und edel aren;
vil ander vogel da waren,
hirs, hinden und beren
( es verdrüß ze hören wie vil der weren,)
gailtent all näch ir tugend art.
mich gerow minner nye kain fart.
ich fand öch vil kalter brunnen,
die do flusßen durch den glast der sunnen
uß hohen felsen ab ze tal.
ir dauhen wit indem wald erhal.
die trüw mich zwang daß ich det wenden
höpt und ögen zuo mangen enden,
do ich wunder lust vernam.
in sölicher begird do ich kam
von rechtem weg uff engen pfad,
den ich ye unwissend vertrat,
biß ich kam in ain dick gewild.
der weg ward mir on mässen wild,
doch lert mich min stolzer sin,
ich lies nit ab, ich gieng für hin.
grosser sorg wirt offt guot rät.
mich umbfieng nie grösser nöt,
das ich bestuond und wist nit mer
wa ich sölt keren hin und her.
ich ruofft got mit herzen an
das er mir hilff zuo rechter ban.
als ich nun indem jamer stuond
und hört do, da ward mir kund
ein kleglich stim, die was hel.
ich erschrack und was doch schnell
durch die dorn und wilden hag,
biß ich vernam die senlich clag.
die erklang uß grimmem zorn:
< ach das ich ye ward geborn!>
also laut die stim ümer mer.
sölicher clag erschrack ich ser,
wan ich sach nit was es wer.
das bracht minem herzen grösse swer.
do ich ermant und kröch fürbaß
durch die dicke an daß graß,
do sach ich ain wiplich bild sitzen
in zarter wät, in trurigen witzen.
ir hend warend vor laid beschlösßen,
die zeher über die wenglin geflossen,
das sie nahend waren frat.
sie was schön, doch was sy mat,
dan alle fröd sie hettend vermitten.
ir har was ir ab geschnytten,
das tuoch was schwarz, zerrissen, inflecken.
iren lib wisß den sach man blecken
wol geformiert und schon geflissen,
die dorn hetten yn zerrisßen
an mangen enden, das erbarmt mich.
sie was sust schön und minicklich.
ir mündlin was verblichen.
sie sach mich nit, ich was geschlichen
haimlich zuo ir vil nahend.
ir clag begund min herz unbfahen
und macht als min laid zwifach nüw,
wann ich hört nie grösser rüw
dan die der frowen herz umbfieng.
ich ermant zeletscht und gieng,
das die zart min ward gewar.
sie erschrack und ward gefar
röt als ain glügender zunder
und redlöß von dem wunder.
es was mir laid und sprach zuo ir:
< nit erschreckt, frow, von mir;
ich bin öch ain ellend man,
ir sölt kain laid von mir nit hon.>
sie sach uff, ich tett sie grüssen.
sie danckt mir kurz mit worten süssen
und frägt mich wer ich wer
und wie ich her kömen wer.
ich antwirt ir mit zühten:
< frow, ich bin in flühten
vor grösser lieb und will begeben
alle die welt und min leben
hie in dißem wald enden.
mich sol untrüw nimer wenden,
als sie bis her hät geton.>
sie sprach:< gesell, ich solt uff stön
gen dir und enpfahen dich.
so hät min laid bekrencket mich
das ich es nit mag getain.
du solt mir es nit für übel hön.>
ich sprach:< min frow, one spöt,
ich bitt üch durch den werden göt,
mag es gesin, geschaident mich der fräg:
war umb tragt ir üwer senlich clag
und zerrissen ser üwer claid?
möcht ichs gewenden, es wer mir nit laid,
es sölt von mir ungemeldet sin.>
sie sprach:< es wer mir ain pin,
solt ich dir minen komer clagen.
min laid würd nüw, ich möht verzagen
und müst mich schemen der geschicht.> - -
< frow, der forch der dörfft ir nicht;
wan wer sin laid will zerstörn,
der laß sin guotten fründ hörn.
der will ich sin näch üwern willen.>
sie sprach:< gesell, wiltu stillen
ein tail mins laides, so setz dich
nider zuo mir und höre mich!
ich will diner bet dich erhören
und sagen waß mich hät tain betören
und brächt zuo sölichem jamer und laid.
ursach was min grosse hertikait,
die ich zuo ainem knaben truog.
ich kan mir nit geweynen gnuog,
wan ich bedenck min törhait.
der selb knab hett geleit
sin lieb und tröst ganz uff mich,
wan er mir ze dienst sich
ganz mit willen hett ergeben.
was ich nun wolt, das was im eben,
er dient mir ganz mit stetikait.
onverschult tet er mir nie kain laid,
ich muoß min aigen schuld verjehen.
sölich lieb hön ich nie gesehen
als der selb knab zuo mir hott.
er staind vor mir dick blaich und röt,
min lieb hett in also besessen.
schlaffen, wachen nöch geessen
mocht er nicht in manigen tagen,
er tett mir offt sin nöt clagen
wie er nahend töd wer.
es was mir laider alles unmer
und sprach, er sölt lässen dar von.
er antwir mir: « frow, ich en kan. »
ich verstaind öch wol das war was,
ye doch mocht er nit erwerben das
das ich im früntschafft wölt erzögen,
dar umb er bat und gab sich aigen
libs und guots zuo minem gebot.
ich wag es ring, es was min spot.
ich sprach: « hab gedult, ich dich ler,
dan buoler daß sind martrer. »
das was miner grosser törhait schuld.
er laid lang und hett gedult
und setzet es alles zuo der güete min,
die solt dar in ain mitler sin.
es halff nit und was alles verlorn,
sin liden tet im zorn,
er clagt es haimlich an manger stat
da er rät und hilff bat
mich ze wißen zuo glicher trüw.
es was umb sust, sin jamer nüw
ward dick vor mir mit grosser clag.
es erbarmt mich, als ich dir sag,
und was mir laid sin liebe größ.
ie doch so belaib er vor mir trost los,
wan hertekait het mich also besessen
das ich miner tugend hett vergessen.
das ist mir zuo grössem schaden komen,
als du sichst und häst vernomen.
er sprach öch dick zuo mir:
« wie bin ich so unselig zuo dir?
in allem leid tröst du mich nicht,
wan was ich lid, das mir geschicht
umb dich allain, schöne frow.
wan das nit wer, machtu schäwen
jamers nöt an mir armen.
hetestu güt, es müst dich erbarmen! »
eins tages ich mir das gedächt
das ich in mit glimpff mit mir brächt.
do er sin komer tet clagen,
ich sprach, ich wölt im farb tragen
und min fruntschafft zuo im ziehen.
es gerow mich bald, ich tett in fliehen
und wider fuor im dennocht nicht.
hör mer miner törhait geschicht:
do ich vernam sin stettikait,
ich tet als wer es mir gar laid,
und sant an in fründ und herren,
das sie in da von sölten keren
mit tröwen und mit bitten.
ich bedacht es mit behenden sitten
und ließ in ziehen das er was
unschuldig; yedoch so kund ich das
nie von im verniemen
das er mich tet beschemen
in sölichem liden mit ainer clag.
sin gedult was groß, als ich dir sag.
wie ich im tet, er lies nit ab
mir ze dienen als ain stetter knab.
ich det in miden, es was im laid.
mir ze geben was er berait,
wan lib und güt was min aigen.
das tet er mir dick und vil erzögen
offenbar und haimlich an allen orten
mit geberden, wercken und worten.
was sol ich dir mer sagen?
min untrüw hät mich selber geschlagen.
da der selbe knab enpfand
das er mir dienet one danck
und mich mit guot nit moch gewinnen,
er gedacht in sinen sinnen:
sit du nit magst lässen da von
und söltest also verirret stön
alle zit, das wer ain michel clag,
und ruowen weder nacht noch tag,
es wer weger, du werest töd.
sin synn gaben im den rät,
so in guot möcht gehelffen nicht,
er sölt mich laden für gericht,
daman haimlich sach richten tuot,
vor frow fenus und irn gespilen guot.
es geschach also, ich ward geladen.
das kam mir zuo grössem schaden.
min gesell, hab nit verdriessen,
lang sach mag man nit beschließen
mit kurzen worten.> ich sprach:< wie?
frow, ich gehöret kain ding lieber nie;
solt es weren alle min tag,
es verdrüß mich nit, fol endent üwer sag!>
< das tet ich gern>, sprach sie,< gesell,
wer nit so größ min ungevell.
doch tuo ich gern was ich mag.
do nun kam des rechtes tag,
ich was gehorsam, ich stalt mich dar.
do der knab min ward gewar,
der bat gerichtes und fürsprechen
und nam frow lieben die frechen.
die trat hin für mit siner clag
und sprach: « dißer knab hät nacht und tag
gedient mit fliß dißer frowen hie »
und erzalt alle sach, wa und wie,
als du es von mir häst gehört:
« die hät wider min geböt in bedört
und mit irer untrüwer hertikait
im unbillich tröst und hilff versait,
zuo schmacheit werden wiben guot,
die wöllen trösten sin gemuot.
er hofft, sie mög sin gelögen nicht,
er stät all hie und bitt gericht. »
ich bat also die richterin
frow fenus, küngin der min,
das sy mir erlöben wölt
frow eren, daß sie sölt
mir min antwirt für bringen.
es ward erlöbt, sie tett mir dingen
alles das mir zuo recht nöt wer.
sie hort mich und trat daher
in fryem muot und sprach alsus:
« hört, edle küngin frow fenus,
frow lieb hät beclaget ser
dißer frowen an ir er,
wie sie mit hertekait behent
hab brächt den knaben in ellend.
sie spricht, sie stand hie on logen,
der knab hät offembär und tögen
ir gedient ain lange zitt;
er hab aber ir ere da mit gefryt,
das sie im nit wolt zuo sagen.
er tuo unbillich sie beclagen,
wann frowen er zuo gehört
off versagen, das icht bedört
wert mit falsch ir eren scham.
dar umb sie hertikait an sich nam
und wer zuo zitten ungedultig.
zuo dem rechten sy sie im nit schuldig. »
da wider frow liebe rett mit synn:
« merck, edle frow küngin,
die frow hie one lögen stät,
als ir denn wol gehört hönd;
der knab hab ir gedient vil zitt
und hab mit sölichen eren gefryt,
als dan ir antwirt hät gelut.
der knab stät hie und getrwt
der selben frowen noch so wöl
das sie selber dar umb sagen söl
das er sie nie gebat
wider ir er, die sie hat.
sie kant wol sinen stetten sin,
sie gedorfft öch nit versuochen in,
er hett sie ungern wöllen betören.
man sol sie selber dar umb hören
ob dem allem also sy »
sprach frow lieb die fry.
frow er die fuort mich hin dan:
« ist wär das für bringt dißer man?
das soltu sagen », sprach sie zuo mir,
« er will es ganz getruwen dir. »
ich was so vest und biderb
das ich nit wolt reden da wider,
wann es was luter die warhait.
frow er sprach: « es ist mir laid,
es solt kain frow so hört nit sin. »
trurig gieng sie wider hin in
und sprach: « ich verhort die sach eben:
die frow sprach, gült es ir das leben,
sie wölt nit lögen der warhait,
der knab hab war gesait,
und habe sie nicht recht an im gefaren,
so bitt sie das man ir wölle sparen
mit gnaden dißen handel,
sie will büssen und wandell
und bessern alle ding. »
frow lieb sprach: « der jüngling
hett zuo ir ze clagend mer;
das will er lässen umb ir er.
ir größ ungetrüw wil er verswigen;
frow fenus, dancket im mit nigen!
man seit die frow hab bekant,
er öch rechtes gerichtes ermant
das ir im sprechend urtail,
das dise frow hört und gail
ernstlich werd gestrafft umb ir hörte größ,
wan zuo allem ding gehört möß.
und als sie bitt gnad erwerben,
ich sprich: nain, sie sol ersterben!
was sie hett verwirckt an dißem man,
das ist im nit allain gethön,
sunder mir und min gebotten.
die solt man nit also verspotten.
frow trüw, an üch ist gebrochen!
frow stet, läßt ir es ungerochen
das dißem knaben stett mit hertikait
gegolten wird, es wird üch laid
und aller frowen guot verschmecht.
swigend ir dar zuo, ir taind nit recht.
frow guot, wie mügend ir das geliden?
dise frow hät üch tain vemiden.
frow er, ir liessend öch billich ab
ze bittend für sie, dan dißer knab
hät üch gedient one sold;
um ir er ward er ir hold.
frow zucht, ir habend sie übel gezogen,
das sie den knaben hät getrogen.
frow scham, üch ist öch laid geschehen
von dißer frowen, daß muoß ich jehen!
schentlich ist es guotten wiben
hertikait und untrüw triben.
merck, frow fenus, edle küngin,
( wir alle, din höff gesin,
von dißer frowend sind misshandelt)
das sie darumb hus und wandelt
mit strenger urtail und pin vil,
das ander frowen dar an ain byspil
by dißem mögend nyemen.
wan wir söltend uns alle schemen
das ain sölich übell tetterin
solt on gericht komen von hin.
und wer hie frow aventüre,
sie wer mit mir ungehüre
ze rechen sölich größ missetät.
frow, helfft uns uß dißer nöt
und fragend umb näch urtails recht. »
ich sach an min trüwen kneht
und marckt wol sin erbarmen,
das er hett mit mir armen:
lieber gesell, laß erbarmen dich
das hört geschray über mich!
ich muoß truren biß an min end
und hieß mit recht die ellend.
frow eren bitten halff mich nicht.
sie wagen so höch diß geschicht
das mir alle gnäd ward verzigen.
da frow lieb nun hett verswigen,
frow fenus die richterin
fraugt umb nâch rechter min,
macht urtail waß ich verfallen wer.
ich staind betrübt und wainet ser.
frow lieb sprach: « mich duncket recht,
sit sie iren trüwen kneht
verschmecht hät on alle schuld,
das sie fürbas aller menschen huld
ymer mer söl gebruchen
und alle tag in wild struchen
leben ir zitt und sin vermitten,
barfuoß und ir här abgeschnitten,
daß sie ir hertikait selber enpfind.
also ich sie mit minem urtail bind,
und duncket mich dar näch sin genuog,
näch dem und er liebe truog. »
das urtail ward gefolget zwar
nahend von den frowen allen gar.
allain frow er für mich bat;
es was umb sust, ich muost an stat
mich enplössen vor gericht
in menges menschen angesicht.
owe der scham die ich enpfieng,
da ich vor mengklichem gieng!
ich sach das min lieber knab,
wie wol ich daß von im hab,
waint mit mangem, daß ist wär.
ab geschnitten ward mir min här.
do daß urtail alles ward volbracht,
frow er die truret und gedächt
an min liden und jamer groß,
do sie mich sach nackend blöß,
und fiel zuo fuoß den frowen allen
mit senfften worten und süssem kallen
und bat sie fast und ser
durch aller rainen frowen er
das sie mir armen wib
nun ain claid an minen lib
erlöben wölten zuo dißer fart,
das ich nit zuo schanden frowen zart
gieng nackend und ploß.
frow lieb hett ser verdroß;
doch kum ward ich gewert diß,
also wann dißer röck zerriß,
so sölt ich fürbas nackend gön
umb die untrüw die ich het getön.
do das geschach, frow er zoch ab
dißen swarzen rock sie mir gab.
do ich den hett an geleit,
ich ward mit geschray hin gejeit
in dise wilde scharpffe dorn.
« we daß ich ye ward geborn!
ach! » muoß ich schryen zuo aller zitt.
allen komer den ich do lid,
hon ich von untrüw und hertikait.
sie sind selig die sie nit trett,
und verdampt öwenclich
die sich nit stössend an mich.>
also die frow die red beschloß.
mit zehern sie iren lib begoß,
das sie ain wil ward red loß.
ich sas by ir in dem graß
und mocht doch mich enthalten nicht,
ich waint mit ir diße geschicht.
sie sprach:< gesell, du häst gehört
was mich arme hät bedört
und mich zu sölichem kumer bracht.
dich vertröst hön ich gedächt;
ich hön getailt min laid mit dir,
also müstu öch tain mir.
sid du dich sprichst ellend sin,
so soltu mir sagen den kumer din,
wann es ist der betrübten fröd
so sy habend gliches laid.>
ich sprach:< frow, ich hon vernomen
üwer laid, wie ir sind komen
in üwer nöt; es tuot mir we.
und als ir mich bittend me,
ich söll üch öch sagen minen kumer,
das tuo ich gern, ich armer tummer,
und sag üch mit kurzen worten
das in allen stucken und orten.
wie üch beclaget hab der knab,
des glichen ich öch ain sach hab
und kan dar zuo nit mer gesagen
dan liebers zwar by minen tagen
ich nie gewan nöch nymer tuo.
die hät mich brächt in größ unruo,
das ich nahend bin verzagt.
ir hörte die hät mich verjagt
in dießen wald von der welt,
wan ich fand kain billich widergelt
von ir, nymmer tröst noch trüwe.
das tet mich so ser rüwen
das ich vor laid bin komen her.
ir habt gehört nun min swer
und hoff, gelück hab mich gewißt
do ich mit tröst noch wird gespißt.
wan als ich von üch vernomen hab,
so mag ich mins laides komen ab.
als ir mir sagt, so ist ain gericht
do man sölich sachen schlicht.
ich bit üch, frow, umb üwer ere,
ir wellend mir geben wiß und lere
wie ich mit fuog köm dar in.
by üwerm laid bedenckt das min,
das will ich verdienen ewenclich,
und ob es umer wirde fügen sich
das gelück mir wölt glichen hail,
dar an sol sin üwer tail.
ob ich üwer pin möht machen gering,
ich hör nit uff dan mir geling,
und will öch dar umb sterben
oder ich will uns tröst erwerben.
dar umb so wisend mich bald
uff den weg in den wald
do ich find das geschworen gericht.
zwar da von laß ich nicht.>
als wir unßer sag brächten zuo end,
die frow bot mir ir hend
und danckt mir miner gehaiß
und sprach:< den weg ich wöl waiß.>
sie staind uff und ich mit ir.
sie gieng ain guotten weg mit mir
durch den wald und wilde dorn.
sie hett den weg öch verlorn,
sie clagt mir stetz ir laid
wol uff ainer mile brait,
biß sie uff den rechten weg kam.
und e ich urlöb von ir nam,
do bat sie mich innecklichen ser
das ich ir nit vergeß mer,
ob ich ir icht gnäd möht erwerben,
das sie also nit dörft sterben,
und käm ich herwider frow,
das ich dan sie suochte do;
das wölt sie ümer dienen umb mich.
wer aber das es fuogte sich
das ich miner bett nit wird gewert
und öch nit wider zuo ir kert,
das ich dan durch frowen er
schwig der geschicht ymer mer
und allen werden wiben
das sagen solt und schriben
was ir gemüt hett tain beschweren,
das sie da vor gewarnot weren
und hütten sich vor ungetrüwer hört,
das sie nit kömen in das gefört,
urtail und pin< da ich in bin.
zuo frowen gehört gütiger sin
gen den sie mit stät erend.
ich tain sie das recht leren,
das ich laider vor kund nie;
dar umb so ge ich ellend hie.
es zimpt ye nit werden wiben
das sie gegen trüw falschait triben.
wer ich des vor under richt,
so dörfft ich hie liden nicht.
ich verkünd in mines laides pin,
das sie dar vor gewarnet sin
das sie nit sind untrüw und härt.
guot gesell, got sy din gefärt!
die nacht die kumpt, ich schaid von dir.>
ich sprach:< frow, üwer begir
will ich werben mit ganzem fliß.>
sie böt mir ir hendlin wiß:
< gesegen dich göt, köm her wider schier!>
also mit wainen schied sie von mir.
nun dar, gelück, nun füg mir hail,
das ich wider werde gail
und entladen werd miner nöt.
wer siner sach stättecklich näch gät,
dem kan nit wol mislingen,
er tuot etwas dar von bringen.
dar umb heb ich mich uff die fart,
als mich die schön hät gelart,
durch wild dorn, durch den struch.
der wald was da gar ruch,
das ich nahend was verzagt.
ich gedacht:< wer näch fröden jagt,
der muoß dick komer hön.>
das selb tett ich sehen an,
wen wann laid am hörtsten stät,
geren tröst dar näch gät.
dar umb wolt ich nit lässen ab,
ich wolt e sin der ellend knab
all min tag ön endes zil.
ain stolzes tier haben wil
ain stritigen jeger, das ist wär.
ich fur im land hin oder her
biß ich köm uff das recht gefört,
( wem aubentür ist beschert,
der muoß sie tragen alle sin tag,)
und kom zuo ainem gezierten hag.
das was von mangem dorn schön
wunlich geflochten als ain krön
und was von rößen mit flis
getailt röt, plaw und wisß.
es was gehagt als ain wand.
ich gieng biß ich ain tür fand,
das wären zwuo linden gren.
ich erschrack und ward doch kün,
wan es was in der welt ye sit:
wer nit wacht, der gewint nit.
die tür die was öffen höch;
uff ainen berg waß mir gach
die wunder werck zuo schöwen.
ich sach die aller schönste öwe
die kain mensch ye gesach.
nicht von zierd ir gebrach:
von bluomen, blüten und graß
mit allen varben bedeckt waß.
ain clares wasser dar durch ran,
da saß manger fogel an.
zuo ring schib wol ainer mil brait
was der hag dar umb berait
mit mangem wunderlichen riß.
als wer es das irdisch paradiß,
so was es näch wunsch wol geschickt.
nach lust ich hin und her plickt,
wan grösser wunder ich nie gesach.
ich sach ah ze tal in den bach
an ainer wunnencklichen liten
die minecklichsten frowen riten.
ir pferd was wiß, und gedeckt
von allen varben dar uff gelegt;
swarz allain dar uff gebrach.
do ich die frowen ane sach,
ich gedacht es wer ain engel rich.
ich hett nie gesehen sin gelich.
ich sach öch zwen falcken
in den wolcken walcken.
hasß sie zuo ainem raigel truogend;
bald sie in zuo der erd schluogend,
wan die frowen ritten baissen.
min won tett mich raissen
das ich gedacht:< und söltest sterben,
du wilt all hie tröst erwerben.>
da die frow iren falcken wider
bi dem luder hett, sie trat nider
von dem pferd uff die erden.
ich gedacht:< möht dir lon werden!>
ich lieff bald und hielt daß pferd.
die frowe erschrack und begerd
das ich ir kunt tet behend
wer mich durch diß ellend
gesant hett in diß schön owen.
es wundert ser die frowen,
doch böt sie mir, die mineclich,
ir hand; ich danckt ir inneclich
mit geberden und mit nigen.
sie sprach:< gesell, du solt nit swigen.
schem dich nit, es mag dir gefrömen.
du bist umb sust nit her kömen,
das merck ich wöl an dinen geberden.>
ich sprach:< gnäd, frow edle und werde,
ich tain als ainer der erschrickt
so er sinen tröst anblickt.
vor liebes laid waiß ich nicht
wie ich min red zuo üch richt,
wan üwer gnäd ist mir unerkant.>
sie sprach:< gesell, ich bin lieb genant,
die bin ich ganz ungetailt.>
< min jamer hät sich gailt>,
sprach ich,< wan ich hab funden
der ich mit trüw zuo allen stunden
gedienet hab und gesach sie nie.
gnedige frow, sind ir nun hie,
so ist verswunden vast min clag.
von recht ich üch min komer sag,
wan ir sind die die allen armen
gen lieb hilfft, und habt erbarmen
üwern knehten, als sich das zimpt.
üwer gnäd sicher daß vernimpt,
und waist öch wol der werde göt,
ish hön gehalten üwer geböt
gen ainer frowen, uff minen aid.
zuo irem willen waß ich berait
genzlich mit lib und guot,
min herz zuo dienst ir nimer ruowt>
und erzelt ir do alle sach
die mich brächt zuo dem ungemach:
< an der will wibes guot verderben,
on schuld läßt sy mich sterben
und will mir fröd erzögen niht.
von ir beger ich gericht,
dar umb bin ich komen in die owe.
bewiß mir hilff, du edle frowe,
von recht gehört es üch an
zetrösten mich betrübten man.>
sie sprach:< gesell, ich tuo dir des buoß.>
in den stegraiff satzt sy den fuoß
und sich wider zuo röß schwang.
< wöl uff mit mir, der weg ist lang,
du solt sin hüt min gast,
ich benim dir diner sorgen last.>
sie rait da hin, ich gieng mit ir,
und verhört mins herzen begir.
sie fuort mich uff die höhe der öwe.
sie sprach:< merck, gesell, und schöwe
daß wunecklich geziert feld.
daß dort her schint, daß sind zelt.
nun sind ir in der zal,
da man von seit, und haißt der gral.
dar inn sind fröd aller geschicht;
was im nun der mensch bedicht,
das ist da und dannocht me.
wer da wont, der lit kain we.
da won ich und min gespilen guot
und haben frow fenus in huot.
da sich uff und merck es eben,
ich will dir under richtung geben
wa iegklicher frowen wonung syg:
frow fenus, unßer küngin fry,
ist daß schönst daß du sichst.
das nehst dar by das min ist
zuo der rechten hand, alß sich zimpt.
dar nach frow stet ir wonung nimpt,
frow trüw ir gezelt dar näch hät in,
frow guot ist ir nächbürin.
üff die andern sitten her mer
do sitzt am nehsten frow er.
frow zucht dar näch hußen tuot,
frow scham nahend by ir ruowt,
zuo dem letsten die lieb die gehür,
dar näch ze nehst frow aubentür.
also sichstu unßer ordnung.>
ich sprach:< wer aller menschen zung
nur uff mich gericht,
dannoch die gezierd möht ich nicht
der zelt volbringen.>
ich tett in mir selber dingen,
es wer von menschen nit besacht,
göt es selber hät gemacht.
wan was ie menschen haben gedacht
von zierd, das was dar an volbracht
mit gewirckt mangen bilden
der zamen und der wilden,
die also in wappen strebten
gelich als sie wärlich lebten.
yegklich zelt hett sin aigenschafft
in wäppes zaichen nach maisterschafft
von gold, gestein und berlin fin,
samet, purpur und sydin
mit mangerlay farbe gezierde.
ain yegklichs näch siner wirde
hat siner aigen farb ain tach.
als nun gebürt, ich üch sag
wunder werck von knöpffen schön,
ain yegklich gezelt uff siner kron
hat ain knopff von edelm gestain,
so größ, fin und rain
hett es kein mensch nye gesehen.
die taten durch die sunnen brechen
gelich alß wer es ain morgen stern.
den ganzen gral tetten sie ziern
von iren fröden richen glösten.
frow fenus hett den bösten
karfunckel mercklich und groß,
der da mit kreften ußgoß
liecht bayde nacht und tag.
groß wunder zierd an im lag
von allen farben der gestain.
min frow lieb die rain
hett ainen robin von orient,
der lüht dort her sam er brent,
mit mangerlay gestain farben;
allain swarz tet dar an darben.
wer gesach ye hüpscher gezier?
frow stet hett ain minecklichen saffir,
der do glast mit finem blaw;
kain andre farb sach ich do.
frow trüw hett von grossen listen
uff irem gezelt ain amatisten,
fin brun mit andren farben deß gelich.
frow guot die erentrich
hett ain topasius ze knopff,
fin gel nach siner natur löff;
kain andre farb sach ich dar an.
nun wil ich zuo frow eren gön.
uff der andern sitten ir gezelt lag.
die hett ze knopff ainen smarag,
fin grün näch siner rainikait
mit fil andern stainen dar in klait.
frow zucht hett ainen demant,
des farb in swarz wirt erkant;
alle herte er über tretten tuot.
frow scham die guot
ain kristall lutter und fin;
wisß, mit andern berlin
verwirckt den andern glich
was er. frow aubentür die rich,
ain kalcedonius was ir knöppffs krön,
von allen farwen gemengt schön,
wan sie ist gemain in aller welt.
dar umb ist gemengt ir zelt
mit mangen farben, alß sich zimpt.
sie ist nütz, wer sie in guot vernimpt,
sie tuot biegen mangen man
der sie zuo recht nit halten kan.
wer sie nympt, dem dient sie gern,
sie zuocht jung lüt und tuot sie lern
lieb und laid und dick grösse nöt.
doch die tugend sie an ir hät:
sie lert größ ding erwerben,
sie lasset ir diener kainen sterben
und wont nit gern by den zagen.
ir geschicht kain tötter mag sagen,
dar umb ist sie nit ungehür.
sie nent sich frow aubentür.
da nun frow lieb hett erzelt
den orden der gezelt uß erwelt,
sie sprach:< gesell, wöl uff, ich rit.
wir wöllent essen, es ist zitt!>
ich sprach:< gnäd, frow, ich volg üch geren.>
uff dem weg tet sie mich leren
wie ich min sach sölt handeln eben.
ain kostlich mäl tet sie mir geben,
daß ich deß glich nie enpfieng.
nach dem essen sie mit mir gieng
zuo allen frowen und bevalch mich in:
< lönd üch den knaben enpfolhen sin,
der hät unß allen gedient schön
und mag doch erwerben kainen lon>
sprach frow lieb die werd.
ain yeglich mit worten und geberd
tet enpfahen und trösten mich.
frow guot die milt sunderlich
für ander frowen mir tröst gab.
sie sprach:< min lieber knab,
wer dient werden wiben guot,
der laß nit kümern sin muot
ob im ain wil wirt versaget:
ze letscht er doch tröst erjaget.
ain biderb wib tuot schemen
trüwen dienst on lon zenemen,
daß ainer bößen nit verleit.
daß ist ir beder underschaid.
ist die din von guotter art,
ze trösten sie sich nit lang spart.
so es geschicht, gedenck an mich.>
ich sprach:< frow, daß tuon ich.
üwers tröstes will ich öwig leben,
üwer gnäd sol mir urlob geben.>
ich schied von den frowen zart.
ain jär mir gesetzt ward
zuo dem rechten von den frowen,
ain morgen frü in der öwen
in der schränd da man tuot richten,
sölich sach gar früntlich schlichten.
mich bedünkt doch, daß muoß ich jehen,
daß ich lieblicher zierd nie hon gesehen
dan an den zelten allen waß.
dar an ich mangen rymen laß,
die ob den türen wären gemacht,
von berlin gold fin besacht,
als sich yegklicher frowen zam.
in den rymen staind ir nam.
der edlen kungin frow fenus
rymen sprach alsus:
< von adams zitt hät min gewalt
gehabt ain sölich gestalt:
was lebt, frowen und man,
muoß minem gebott sin undertön.>
frow lieben gezelt rymen waß,
der lut also, als ich in laß:
< allen den die liebend mich,
den selben ich versprich
daß ich nit sich an gestalt nöch guot:
allain lieb mir lieben tuot.>
frow stetten rim daß waß der;
nun merck ain yegklich buoler:
< ich haiß stät, die zuo lieben gehört.
wa ich nit bin, da wirt zerstört
bald lieb und wechset dar usß laid,
man erwirbt alle ding mit stätekait.>
frow guotten rim gehört werden wiben,
den hett sie also läsßen schriben:
< ich haiß guot und gehör dar zuo
daß ich näch senendem herzen ruow.
wer ich nit, so wiechß dick laid;
als größ übell vermidet gütikait.>
frow trüwen, der lieben hort,
waren also irs rymen wort:
< ich bin trüw, der natur geböt.
all lieb on mich ist ain spot,
wan trüw ist rechter lieb ain zaichen.
ich tain herte herz waichen.>
es staind geschriben an frow eren zelt:
< ich bin der höhst schatz der welt.
yederman hett mich geren,
und tuot maniges mich uneren.
wie wol man mich ainest verlüßt,
niemand mich gar wider erküst;
es muoß im allwegen hangen an.
ich gib der welt höhsten lön.
dar umb ist mangs umb mich tod,
die andern habend gelitten nöt.
on er ist min widersach,
die bringt all die welt in öngemach.>
frow zucht die löblich
hett geschriben, also laß ich:
< ich bin zucht und gehör an
bayde frowen und man.
ich tain mich allen guotten lieben,
allain die bößen mich zerklieben.>
frow scham het in mittell
an irem zelt dißen tyttel:
< ich bin scham und gehör zuo wiben
die daß eren spil wöllen triben.
scham weret manig missetät,
blaich antlit mach ich rött.>
frow aubentür buochstaben
waren in worten also begraben:
< ich bin aubentür genant,
manigem menschen ward ich bekant,
den ich hilff uß angst und nöt.
ich küsß manigs mündlin röt.>
also lutten die tyttell all.
ich gieng getröstet also mit schall
mit frow lieben in ir gezelt.
sie sprach:< gesell, sichstu daß veld
und ain hütten? daß merck mit synn,
da sitzet öch ain frow in.
die ist aller unßer wider sag.
die liden wir daß sie mag
unßer tugend schain dester baß,
wen wa ye böß by dem guotten waß,
so mag man es dester baß erkennen.
hör, ich will dir sie nennen:
frow fürbaß ist sie genant,
die verfürt lüt und land,
wann sie mit wanckellmuot
unßer küngin vil ze laid tuot.
sie tuot mich lieb zerspalten,
sie mag stät nit lang gehalten,
trüw tuot sie verschmehen,
guot mag sie nit an sehen,
ere sicht sie nit triben gern,
zucht mag sie nit lern,
scham hät by ir kain stät,
böse aubentür ir näch gat,
kain tugend mag by ir beliben
die den wechsel gert ze triben
und alle bäch watten wil.
schand wirt ir endes zil.
es ist wol, wan es geschicht.>
ich sprach:< frow, es irt mich nicht.>
in der red hain kömen wir.
frow lieb behielt mich by ir
die nacht mit grosser ruowe.
do nun kam der morgen fruoe,
frow lieb gieng frölich mit mir
für gericht; do funden wir
frow fenus in ir kaißerlich kron.
die frowen all geziert schon
sassen näch ordnung zuo gericht.
frow lieb die schampt sich nicht
und bat die küngin daß sie solt
verniemen min clag, die sie wolt
für bringen von minen wegen.
es ward er lobt, sie sprach:< der tegen
hät gedienet ainer frowen zart
mit stetter lieb und getrüwer fart
zuo aller zitt als ain getrüwer kneht.
die hät on schuld in verschmeht
und aller siner sinnen entricht.
was sie im verhieß, das hielt sie nicht.
ir wanckler muot hät in geschlagen
mit untrüw> - - und tet do sagen
alle sach, wie mit hertikait
sie mich brächt hett in diß laid,
und bat die frowen do umb die geschicht
daß sie mir wöllend tain gericht,
daß gesträffet werd sölich untrüw.
die frowen all mit grösser rüw
wagend die sach und waß in laid.
recht ze sprechend wärent sie berait.
doch frow ere erfür tratt
und sprach:< wer waiß was da hät
die frowen dar zuo tain bewegen?
man söl ir kain recht an rucken legen,
sunder sie lässen ir antwirt hören,
das man daß recht nit tuot erstören.>
als die red was vernomen
von frow eren, do waß komen
frow aubentür, die sach mich an.
sie sprach:< was suocht hie dißer man?>
sie ward deß ganz underricht
sie sprach:< daß ist gemain geschicht.
wa ich hin oder her ker,
so find ich selten minner mer
kain rechte lieb mit trüwen triben.
stet will niemend me beliben,
wann wa zway gesellend sich,
falsch ist das ain, das dunckt mich,
zuom minsten, sind sy es nit bede.
manger tret der stät claide
mit dem mund und herzen nit,
das ist nun der welt sit.
vil gehaissen und betriegen,
lieplich gebaren und falschlich liegen,
trüw zuo sagen und sie verschmehen,
laß gedencken und früntlich sehen,
wer am maisten git, der hät den köff:
daß ist nun der lieben löff.
untrüw ist so gemain worden
daß niemend halt der minn orden.
in guottem sy es üch verkünt:
sträffend ir sie nit, ir habend sin sünd.
ich kan üch nit mer gesagen,
min ampt daß ist: ich sol es clagen.>
do mit tet sie ir red beschliesßen.
die frowen hetten alle verdriesßen
von der jemerlichen clag.
yegkliche sprach:< wie kan und mag
daß beschehen by unßern tagen?>
jegkliche frow tett do sagen
wie ir geböt nit wer gehalten,
dar umb so wird die lieb zerspalten.
die grösst sach dar umb wer
das wenig lebten der buoler
die da westen der minn orden.
dar umb wer sie ze nicht worden,
dan übel gebruchen macht dick laid
zuo ainer gemainen gewonhait.
< wer nit waißt, der kan nit sinnen;
dar umb söllen wir verkünden
unßer geböt in allem land,
daß es sy niement unbekant
und sprechen müg: « ich lid nöt
umb das man mir nie verkünt hät. »
wer dar an brechen tuot,
sträfft man die, es wirt guot
und mag niemend dar über clagen.>
sie liessen den rät umb hin fragen.
er gefiel in allen und ward beschlössen.
sie giengen alle zuo mir unverdrossen
und batten mich daß ich min schwer
ließ an stön ain wil und wer
ir kneht allen geliebten zuo eren.
sie wölten mich wißen und leren
die lieben orden und geböt,
daß ich daß tät durch den werden göt
und verkünt es allen lütten
die diß sach wöllend trütten,
und tät sie die regel underwißen
wie lieb mit lieb sy ze spißen.
ich erschrack der bet und antwirt in:
< gar zekrank ist min sin
ze foll enden sölich größ geschefft;
es bedarff größer wisßhait und krafft.>
min entschuldigung halff mich nicht,
ir bitten stät was also gericht
das ich in nit mocht versagen.
ich sprach:< by allen minen tagen
schwerer sach ich nie verhieß.>
< glück den künen selten nie verließ>,
sprach frow fenus,< wir dancken dir,
du häst erfüllet unßer begir.>
ich ward gefiert in ain haimlich gemach,
dar an ich ain buoch sach,
dar in geschriben waß der lieben recht;
und wer ye waß geweßen ir kneht,
der namen waren da all geschriben.
und wer ich lenger da beliben,
ich hett ir namen all geleßen,
wer trüw oder untrüw wer geweßen.
es geschach, mir ward gezelt
von frow fenus usserwelt.
sie sprach:< tuo uff herz und sin
und merck min geböt dar in.
der sind dryzehne in der zal,
die soltu verkünden über al.
karckhait verbiet ich am ersten schier.
es tuot als ain vergifftes tier,
wan lieb milt haben wil und gert.
karckhait alle liebe versert
und macht dick veil an werden wiben.
karckhait tuot vil gunst vertriben,
milt ist liebes wares zaichen.
das ander geböt will ich dir raichen:
du solt alle lügen fliehen.
wer gern lügt, der tuot nit ziehen
stätte lieb in sinem herzen.
in warhait soltu schimpffen und scherzen.
lieb mag kain lüg nit liden.
das dryt geböt: du solt myden
von göt übel schelten und schweren.
sölich unzucht tuot lieb weren,
frow zucht nit lidet daß.
das fierd geböt ist daß:
du solt kain lieb verretter sin,
so belipt lang verswigen die din.
wer clafft, dem wirt gegolten,
mit gelicher mäß wirt er gescholten.
grosses ding erwirbt schwigen,
verschwigem herzen sol ain kaißer nigen.
wer nit schwigt, der wirt zespöt.
nun merck daß fünfft geböt:
diner lieb haimlichkait
sol nit vil werden gesait.
was sich zwayt, daß tryt sich gern,
da mit kömpt lieb zuo uneren.
ain tröpff on melden git fröden me
dan offenbär lieb ain ganzer se.
das sechßt böt sol sin:
du solt eren den buolen din
und im din küschait behalten
und die mit nicht zerspalten.
alles übels soltu dich schemen.
daß sibend geböt soltu yer niemen:
ains andern buolen tü nit uneren.
mit wissen soltu in nit verkeren,
wan wer mir das min röbt,
daß sin ist mir öch erlöbt.
lieb will kain untrüw hön.
daß achtend geböt soltu versan:
was dein natürlich scham zuo wib
verbiet zuo haben, das sol din lib
nit begeren zuo buolschafft.
näch eren sol sin der lieben krafft.
das nünd geböt daß lut also:
mit züchten soltu weßen fro
und der frowen gehorsam sin,
und staettikait dar in erschin.
daß zehend geböt daß gib ich dir:
du solt mit ganzer stetter begir
näch der minnen ritterschafft werben
und schand höher wegen dann sterben.
wiltu erwerben der lieben sold,
so hab zucht, trüw und er hold,
so wirt din nam mit eren geschriben
zuo den die by lieb ye stet beliben.
daß ailfft geböt ich dir gesprich:
du solt sin hüpsch und hofflich
mit allem wandel und sytten,
din fruntschafft söl sin niemans vermitten.
lieb will kain unzucht hön;
bistu stet, du sigst ir an.
daß zwölfft böt also lut:
wan dir din lieb schimpffes getrüwt
und der lieb spil mit dir zuo triben,
so soltu näch irem willen beliben
gehorsam und niemen verguot
was sie dir in trüwen tuot
lieb angenomen wirt halb verrert,
trüw halten offt lieb mert.
daß letscht geböt merck eben:
so dir din lieb will fröd geben
und fintschafft in der lieben spil,
da sol haben scham kain zil.
kain scham sol da nit sin.
also dient man frewlin fin.
lieb in gehaim kain scham sol hön.
also soltu min böt verston,
die ich dir hon tain bekant.
die verkünd durch alle land!>
also gieng frow fenus hain.
die andern frowen all gemain
bliben by mir da sitzen
und erzalten mir mit witzen
der lieben regell und iren orden,
( die warend lang gehalten nit worden,
daß brach in allen grössen qual,)
zway und drysig stück wer ir zal,
die sie mir erzalten do.
die erst die lut und waß also:
niemand sich entschlachen kan
da mit der lieb, er sie frow oder man,
daß es mit e sy gebunden.
inallen weßen hät man ye lieb funden,
in junckfrowen, witwan, jungk und alt;
wan alle ding sind in ir gewalt,
ir wirckung geruwt nie.
die ander regel ist die:
der mag kain lieb trütten
der es seit me lütten.
lieb will verswigen sin,
klaffen ist liebes grösste pin,
und hät kain grösser schwer
dan ain klaffenden minner.
glück sie billich tuot vermiden
die mit riemen er abschniden.
<...
die drytten regel verkünden wir:
niement ganz kan recht hön
zway lieb; es muoß ye die ain lön.
lieb will nit haben gemain.
wer ir mer hät, der hät ir kain.
doch kompt dick daß zwen man
ain frowen lieb hond,
und zwo frowen ainen.
also will die fierd regel mainen:
zway aim dick lieb tragend,
ains zway nit mag lieb haben.
daß ist der lieb gerechtikait.
die fünfft regel sy dir geseit:
der lieb natur ist die
daß sie ruwt selten nie.
sie mag nit stet in weßen sten,
sie muoß uff und nyder gen,
sich meren, sich minem näch ir art.
lieb nie ganz volendet ward,
und waißt mensch nit ir endes zil.
die sechst regel ich sagen wil:
wan lieb tuot minern sich,
bald sie zergat, daß sag ich,
und wirt selten wider brächt,
wa lieb gen lieb wirt verschmacht.
wan aber lieb ruschen tuot,
ze wachsen zwar sie nymer ruowt.
sie will öch nit gefirt hön.
lieb gen lieb nit mag still stön,
gelich als ain orlay daß still stät:
der röst es bald verderbet hät.
dar umb mag lieb gefiren nit.
die siebent regel hat den sit
das lieb gen lieb erfroet nicht
waß lieb gen lieb on lieb geschicht.
es mag lieb nit fröd bringen
was sie nimpt von lieb mit zwingen;
wan zwungne lieb und zwungne röt
werend nit lang in der nöt.
die lieb fröd will haben gunst.
merck der achtend regel kunst:
ain man mit ganzer völkumenhait
zuo frowen mer lieb trett.
das macht die natur und sip:
sie sind gemacht uß mannes rip.
dar umb selten frowen hön
so größ lieb als die man:
es ist also geschickt worden.
doch manig wip helt den orden;
wie wol man sagt, von waichen synnen,
so tuot doch mang in lieb brinnen.
die nünd regel hät den sin:
wan under zway lieben ains hin
gät von der welt und stirbt,
ist es das die lib nit verdirbt
in dem lebenden in zwain jar,
so wert sie ewicklich zwär.
falscher lieben regel leren tuot:
waß uß den ögen, uß dem muot.
daß rechte lieb nit liden mag.
die zehend regel ich dir sag:
wo zway lieben sich vertragen
früntschafft, da sol kain absagen
on redlich schuld von dem andern sin,
wan untrüw ist liebes höhste pin.
es sol niemand on redlich ursach
beröbt werden lieben gemach.
unstät lieb tuot betören.
die ailfft regel soltu eren:
niemand rech lieb verbringt
den lust der lieb zuo lieb nit zwingt.
was lieb ret, daß muoß geschehen,
vor lieb ist niemand fry gesehen,
durch lieb sind alle ding erdacht.
er ist nit selig der lieb versmacht,
man sol sie eren zuo aller stund.
die zwölfft regel sy dir kunt:
lieb wonet nit in dem huß
do karckhait gät in und uß.
sie will haben milt hend,
die verließ sie nie in ellend.
lieb gen lieb mag nit sparen,
milt ist liebes vächgaren,
do mit man lieb vachen tuot.
die dryzehend regel hab in huot:
ein waren lieb haber fröwt nicht
waß im lieb und lust geschicht
von andern lutten; es ist öch recht.
alle ander fröd er verschmecht,
allain im liebt sins lieben handell,
liebs und laids begert er kainen wandel,
und gefelt im nit sust uff erden.
die vierzehend regel sol werden
dir verkünt zuo dißer stuond:
wan lieb wirt offenbar und kund,
so mag sie selten lang weren,
haimlich trüw hät lieb geren,
lieb mit gehaim tuot man trütten,
offne lieb gehört zuo elütten.
kain lieb ward nie so haiß
als die die niemant dan lieb waiß.
die mag der clafter nit verjagen.
die fünffzehend regel wil ich dir sagen:
waß man lichtlichen erwirbt,
geren es wider bald stirbt.
waß lieb kompt uß ringen sachen,
die tuot sich bald schemlich machen.
hart gewinen raizt den man,
das er nit geren läßt da von.
daß ist der sechzehend regel ler:
schwerlich gewinen libet ser.
was man gewint mit arbait,
daß hät man gern mit stetikait.
ringe liebe und linde kolen
sol niemand gern wit holen,
es enzint sich bald und lischt gern.
die sibenzehend regel will ich dich lern:
lieb gen lieb hät ye den sit,
als man fint und felt nit,
wan lieb lieb an plickt,
von rechter lieb sie erschrick
und ferbt sich blaich oder röt.
sölich natur die lieb hät.
ich wölt daß kain claffer
sölt wissen diß haimlich ler,
so wird manig mensch behüet vor sünden.
die achzehend regel will ich verkünden:
lieb vor lieb kan selten lögen;
wo sie ist, da sind die ögen.
wan waß mir liebt, daß sich ich gern.
anplick taind herzen versern,
och ist deß herzen geböt.
vor melden behüet sie, werder göt!
ich wölt daß kain melder wer,
er enpfund was diß mer
offenbart von lieben plicken.
die nünzehend regel soltu schicken:
so lieb gen lieb uff plicken tuot,
gar selten do daß herz ruowt,
es werd zittern und springen.
daß und mer kan lieb bringen.
wan lieb hört lieb nennen,
do by mag man lieb erkennen:
es tuot sich verben und wirt im haiß.
es geschicht mangem daß er nit waißt.
daß ist der zwainzgost regel sit:
lieb mag sich verbergen nit.
man verbürgt baß röß und man
dan ain lieb, so es lieb tuot sehen an.
dar umb liebes hüpschkait
ist wer sie haimlich und still trait.
mangem wirt von lieb nit verzigen,
wan er wer stet und verswigen.
die ain und zwainzgost regel ist:
von natur, als man oft lißt,
nüwe lieb die alte vertribt.
aine by der andern nit belibt,
daß alt muoß werden zuo gast.
nüwe ding liebend vast,
mangem ist näch nüwem gäch,
wie wol daß böst kumpt selten hernäch.
lieb ön sach kains wechsels gert.
die zwo und zwainzgost regel dich daß lert:
zucht und frümkait allain
macht wirdig und rain
ain yegklich mensch lieb zehaben.
kain schnöder man sol lieb haben
nöch öch kain schnöde frow,
die ir nit mer gert zu schowen.
es ist schad daß frümkait
den lieb die ir lieb versait;
waß in laid, mich nit verdrüsßt.
wan ain man siner güte genüßt
und daß boßhait werd verschmecht
von allen gelüpten, so gedächt
jederman frümkait näch.
sust näch gewin ist yederman gäch.
die dry und zwainzgost regel spricht:
ain yegklicher geliepter laßt nicht,
er hab forcht in siner lieb,
daß es im ain ander nit ab dieb
und daß sin wandel nit misse fall
sinem lieb in schimpff und in schall.
die forcht tuot im alweg we
daß sinem lieb nit laid dar uß ge.
lieb ön sorg nit mag bestön.
die fier und zwainzgost regel sich an:
lieb uß rechter sorgfeltikait
sich mert und wechset uß stätikait,
wan waß yemant besorgt im enffliehen,
daß tuot es gern früntlich ziehen,
daß es belib und nit entwich.
sorg der verlust macht lieb rich.
wan zway umb ain sach dingen,
kainer läßt sich gern verdringen.
do mit sich lieb meren tuot.
die fünff und zwainzgiost regel ruowt
auch in diser regel sin:
wan lieb ain argkwän tuot gewin
daß ain ander sin lieb traut,
so wachset lieb und arbait,
so wer er willig zuo allen sachen.
offt argkwän tuot lieb starck machen;
do mit wirt lieb gedienot schön.
lieb will zuo lieb kainen gesellen hön
der nit macht lieb lieb und werd
und tuot lieb waß lieb umb lieb begert.
e ich mich von lieb verdringen ließ,
ich tät e waß mich lieb hieß.
nun sol man mercken eben:
der sechß und zwainzgost regel leben
ist daß lieb stättes bekümern tuot.
wer an lieb gedenckt, der selten ruowt,
vil minner er schläfft und ißt.
der an lieb gedenckt und nit vergißt,
der sich an allen sachen über trit;
kain arzet mag im gehelffen nit.
ye grösser lieb, ye grösser we,
daß ist der minn sucht gemain e.
der minner ruowet zuo kainer stund.
senen, süffzen uß herzen grund,
über sich blicken und schemlich lachen,
ungeberd und unsin machen
kan daß übell, und waißt kain man
wan der es hät getragen an.
alle übel es über trit.
liebes tröst allain es frit,
und haisset wöl der schwer orden.
daß seit der dem es ze tail ist worden.
nun merck waß ich dir sag.
daß ist der xxvij regel klag:
waß lieb dienst gen lieb send,
aller erst zuo fröden wirt es geent
wan es sinem lieb wirt kunt,
dar umb liebt lieb zuo aller stund,
waß ains guots tuot uff erden,
es fröwt nit, sölt es nit werden
sinem lieb offenbar;
so wer die arbait nit volbracht gar.
lieb macht ring alle nöt,
wan es lieb von lieb für guot hät.
der xxviij regel ler
ist daß ain wissend liebhaber
nit anders gelobt guot ze sin
den gedencken wie er schin
sinem lieb zuo gefallen
inernst, schimpff und schallen.
was er lit, deß acht er nicht
so es sinem lieb zuo guot geschicht.
sin gedanck und bewegen ist
sinem lieb zuo gefallen zuo aller frist,
und fröwt in nit waß er tuot,
es dunk sen sin lieb guot.
aller lieb wirckung stet
in dem daß lieb zuo lieb get,
dan so wirt lieb mit lieb veraint.
die xxviiij regel maint:
wo lieb gen lieb sich tuot vertragen,
do mag lieb nit versagen.
daß waß ye stätter liebe art
daß sie gen lieb nit spart.
was lieb von lieb ye begert,
daß wirt lieb an lieb gewert.
wie mag lieb do beston
do sich lieb versagen kan?
wan waß mir liebt, daß hon ich.
wie möht ich bet verzihen mich?
daß ist warer lieb orden und leben.
die dryssigst regel merck eben:
kain lieb uff erden
mag von lieb erfült werden
mit lust, fröden und fuog,
es bedunck lieb nit sin genuog.
wie lieb tuot lieb laben,
so mag doch sie kain benügung haben,
sie gedenckt, es sölt mer sin.
das bringt lieb oft grösse pin
von mangem bößen claffer.
dar umb nöt und nütz wer
daß göt allen lieben ze stür
geschaffen hett ain warne tür,
daß niemend sech an kainen orten
wo sich lieb mit werck und worten
enphelhen tät nach liebes gir,
daß er sprech: « volgt mir
und hört uff, es ist genuog,
der mercker sich es zu unfuog! »
so belipt manig lieb mer verschwigen
die falsch claffer nit lat verligen.
lieb ungemuot näch lieb ringt,
das selb ir grössen schaden bringt.
so ist es doch also komen her
daß man ye fand falsch claffer,
da für niemant ist gefryt,
wan das glück will haben nit.
daß macht das manger wirt versagt.
als die xxxj regel sagt:
von lieb ain clainer arckwon
ain liebhaber zwingen kan
daß er vill bösser zuoversicht
dick nympt uß ainer clainen geschicht,
wan lieb tuot uß clainen sachen
dick ain grossen arckwon machen
und schatz offt klain laid
höch, schwer, wit und brait.
lieb mat nit wol gelaiden
daß man ir ycht tuot ab schniden,
sie will ganz sin on betriegen.
daß macht das lieb mit lieb tuot kriegen
zu manger stund one schuld.
doch wechßt dar dick größ huld,
wan lieb sin unschuld verstät,
daß es ain sach gezürnet hät.
es ist licht das lieb in zorn felt.
dar umb doch kain liebe zerspelt,
wan lieb will gezangket hön.
die xxxij regel sich an:
der kan nit wol lieb tragen
der by allen sinen tagen
übrigen wolnust näch guot hät;
wan sin gedencken nit näch lieb stät,
sunder wie er guot gewin
fröwen muot will haben die minn.
zwar kainer recht lieb tregt
der uff ander sach sin lust lett.
lieb begert ze haben gemach
on vorlieb sust vor aller sach.
als zwayen herren niemen dienen kan,
also will lieb kain mit handel hön.
sie bedörft aller sin allain.
die letzschten regel trag mit dir hain:
ain wärer liebhaber on underläß
sines liebes gestalt nie vergaß.
er ist gebildet in sin herz,
das er es in ernst und in scherz
unvergessen tuot vor im sehen,
dick in schlauff, daß muoß ich yehen.
lieb nympt lieb all zit wär.
also hästu die regel gar
und waß der lieben orden sy,>
sprachend die frowen alle fry,
< die soltu durch unßern willen
verkünden öffenbär und stillen
durch alle witte land,
daß es sy niemand unbekant,
baiden frowen und man,
die lieb zetryben willen hönd;
daß sie hin für nit mer tryben
der falschen lieb wechsel schriben,
als biß her ist geschehen.
du solt die wärhait in verjehen:
wer fürhin daß tuot brechen,
daß wir es alles wöllen rechen
haimlich und öch öffenbär,
daß mengklich mag niemen wär
daß uns laid ist daß unßer orden
also zuo laster und schand ist worden
von den falschen, bößen buolern,
die nicht dan den tusch gern
und mit raim ir sach triben,
und öch von den bößen wiben,
die mangen zuo übel kerend
die sust buoltend näch eren.
wann ainer nit will dar an:
« ain ander! der sol urlob hön »
sprechend die und ist nun sit.
dar umb manger gesell schond nit
sunder guotter wiber er,
der sust gern stät wer,
so er vernympt dißen löff,
daß man umb lieb machet köff.
solicher handell tuot lib zerschniden
wir mögend es nit lenger liden.
es muoß ye gesträfft sin
mit rechtem gericht und pin,
daß ain getrüwer erber buoler
siner lieb niem nutz und er
und der böß siner untrüw engelt.
dar umb warn alle welt,
daß sie vor straff hütten sich>,
sprachen die frowen,< daß bitten wir dich
unß und allen geliebten zuo eren.>
ich sprach:< frow, daß tät ich geren
und wer willig, künd ich es wöl.
ains ich üch vor fragen sol:
ir habt mir der lieben böt erzölt
und iren orden uß erwelt.
so wölt ich gern wissen daß
waß lieb wer und uß waß
sölich lieb wüechß und käm,
daß ich ir natur ganz vernem.
so wöst ich döster bas es verkünden
wie sich lieb tät enzinden.>
die frowen sahen ain ander an
und sprächend:< hör waß dißer man
von uns begert nun zuo sagen.
wer nit waißt, der muoß fragen.
wir haben dich vor under schaiden
was lieb lieben tuo und laiden.
nun wöllen wir dir verkünden hie
waß sach die lüt zuo lieb ziech.
daß geschicht von manger figur.
lieb kompt etwan von natur,
daß ains dick aim ist genaigt
daß im früntschafft nie erzaigt
und er es vor nie hett gesehen.
die wärhait möhtest du also jehen:
sichstu vil schöner frowen vor dir ston,
der din herz nie kuntschafft gewan,
...
aine uß den allen dir wöl gefölt,
die für sie all din herz begert.
sölich lieb selten lang wert,
wan sie kumpt uß lichter natur sach.
wirt sy aber dar näch zwifach
mit andern sachen, die do ziehen
zuo lieb, mag niemand fliehen
so rincklichen do von,
wan so wirt zwifach der ban.
also wan ains der lieb hafften tuot
mit stättem dienst und mit guot,
so wirt die natürlich lieb erquickt
und sich dan zuo gewisser lieb schickt
uß früntlicher dienstbarkeit;
wan dienst und gäb sind liebes klaid,
und sölich lieb weret lang,
so sie hät von natur anfang.
du solt öch wissen daß
das kain sach zimmet baß
zuo lieb dan stete gehaim.
die ist der liebe haim,
dar uff sie gewonlich wachsen tuot.
gehaim ist zuo aller lieb guot,
alle ander sach sie über tritt.
was gehaim erwirbet nit,
daß bringt man hart zuo gemach.
gehaim macht mercklich vil sach,
vor gheim bywesen
mag kein lieb lang wesen,
sie muoß sich in lieb ergeben.
uß den sachen wechset liebes leben.
nun soltu fürbas hören mer:
es sind nöch dry ler
die lüt zuo lieb zu kömend laden,
die soltu mercken one schaden.
nutz, schön und erberkait,
dew ist lieb zuo dienen berait
vil mer dan sinem wider tail.
es macht frowen und man gail
an iren lieben lieblich schon;
sie zühet ser zuo liebes tron.
solt ich min sin zuo lieben keren,
so hett ich ye die schönsten geren
und die mit adel und erberkait
für ander frowen weren beklait
und öch mehtig an guot.
sölichs vast ziehen tuot
zuo lieb und lieb mern,
besunder der da buolt näch eren.
im lieber ain sölicher buol wer
dan arm, graw und unmer;
wie wol lieb nit mag und kan
das allwegen gesehen an,
wan was lieb ir usserwelt,
daß für alle ding ir gefelt.
daß ist wär, so lieb ist gethön.
die sach tuot lieb fahen an.
schön, guot, trüw und er
ziehen fast und liebend ser,
als dan wol billich ist.
also sy dir geantwirt zuo dißer frist
uff daß fragen> sprächen sie all.
ich danckt in mit schall
ir underwisung und guotter ler,
der wölt ich vergessen nymer mer
und es verkünden näch ir begir.
ainer bett wart gevolgt mir,
do ich für die ellenden frowen bat
die mir ir sach befolhen hat,
do sie sasß by mir im graß,
und um ir hörti verurtailt waß.
gnäd ward erwisßt und erbarmen
uff min trüw der vil armen.
daß fröwt mich gar ser.
zuo letscht do frägt ich mer
und sprach:< wie sol es dan beston
umb min frowen, die ich hön
umb ir untrüw her geladen?>
sie sprachen:< es sol öch on schaden
ain wil in guotem wandel ston,
und du solt wider zuo ir gon
und ir öch verkünden dise geschicht,
daß sie sich güttlich mit dir richt
und gewarnet sy vor schaden.
anders wir taind sie für laden
für diß gericht uff den mayen,
wan wir da zwischen üch zwayen
din für gelete warhait.
daß muoß ir ümer werden laid
daß sie unßer geböt also verschmecht.
thu öch als ir trüwer knecht
und lauß ab die alten schuld,
ob sie dich tröst mit irer huld.
daß wir sie bitten, die fröwen din.
will sie vor schand behüttet sin,
so volg unßers rätes und ler
und trib sölichs nit mer!
daß zimpt den eren wöl.>
ich sprach:< frowe, ich sol
üwer bett üch nit verzihen.
will mir min frow nun tröst verlihen,
ich wil vergessen und vergeben
als mins laids, und min leben
näch allem irem willen richten.
ain klainer tröst mag es wöl schlichten
und mir ringern alle pin.>
frow stät sprach:< gesell min,
du bist wirdig aller erren,
sit du din lieb nit tuost verkeren.
wie wol sie dir vil laides hät bewißt,
doch du sie nit uff gist
und wilt ir zuo gebot stön.
das gehört ain stätten buoler an.>
die andern frowen öch all
dancktend mir mit schall,
und ich ward gelobt mit sitten.
danken ward nit vermitten
von mir armen den werden.
ich naigt mich zuo der erden
gen dem engelschlichen hör
und sprach:< werder göt, mir beschör
krafft und macht, daß ich es füg
und diße ere wider bringen müg.
daß tätt ich ganz mit willen geren.
gnedige frowen, ich will keren
von üweren gnaden wider zehuß
und üwer gebott verkünden uß.
dar umb bitt ich üwer urlob milt
und üwern segen mir zuo schilt
mit gunst mir ze lihen.>
sie sprachen:< gesell, nit vezihe
mögend wir dir kainer sach.
göt behüt dich vor ungemach
und hab dich in huot mit fliß.>
sie butten mir ir hend wiß:
< trut gesell, far mit hail,
alles gelück werd dir zetail.>
ich danck in und waß frow.
also von danen schied ich do.
gevelliges dienst muoß glück walten.
was man verhaißt, daß sol man halten,
dar umb wil ich gehorsam sin.
als mir gebüten die frowen fin,
so tain ich allen den verkünden
die sich in lieb wöllen verbinden,
der lieben geböt und iren orden,
als er mir ist geben worden
uß der schuol der rechten minn,
daß es yeder man mag werden inn
wie man sol lieb gen lieb hon.
es sy frow oder man,
hiettend sich vor untrüw und hört
und vor allem unstettem gefört,
dar durch lieb wirt gewert
und mangem dick sin eer versert,
als mit remen, melden, claffen
und wechsel triben als die affen,
und als die schiessend zuo ainem zill,
und untrüw jeger näch dem wild.
offt betriegen macht sie gail,
do von ze sagen ist ir hail.
manger nem nit hundert pfund
daß er hult und wird nit kunt.
wie kan lieb do geben muot
do man alltag sie verratten tuot?
pfidich der schand die es tribent
under mannen oder wiben!
wie mag lieb gehaißen daß?
es hieß billich liebes hasß.
da man nun unersuocht,
er abschnit, es sy verfluocht!
und alles gelück muoß es fliehen
daß sin sinn dar uff tuot ziehen.
zwar es nit ungerochen belipt,
im wirt gegolten, wer es tribt.
daß end wirt zwar geren guot,
der näch eren werben tuot.
alle ding laussend sich begon,
aber man sech daß end an:
es wirt gern den wercken gelich!
nun merckend eben, arm und rich,
waß ich üch verkündet hon,
daß ir yt tuot brechen dar an
( und wölt mit trüwen gewarnot sin)
und öch schaffen andre pin,
do mit ir gesträfft würt
ob ir daß weßen überfürt.
und es gefiel öch nit göt
wan ir über fürt der eren geböt.
dar umb sind stet, biderb, frum und trüw
in üwer lieb, so wirt nüw
üwer fröd mit grössem hail,
und niemend mit dem guotten tail.
wöl wif, fuog glück und wiß mich dar
das min lieb öch niem war
diße straff und ir geschicht
und sich mit guot dar näch richt,
daß ich noch tröst empfähe schier
und nit bedörff sagen ir,
ob sie nit wend dißen schaden,
daß sie für gericht werd geladen
und würd komen zu grössem schwer,
daß mir doch laid wer.
zuo ir werden guo ich hoffen tuo
sie lauß es nit komen dar zuo
und seh min stät und trüw an.
do mit sol diße red ain end hon,
die ich, in stetter lieb ain knab ellend,
allen geliebten zuo warnung send.
daß niempt in trüwen hin für wär
näch tußend fierhundert fünffzig und nün jär.
sequitur alia materia.
2. minne und pfennig
in dem fuogt es sich also
daß ich sach zwai aldo
gegen ain ander grülich schlichen
über ain steg; yegklichs hieß wichen
nun daß ander mit geding.
es waß lieb und der pfenning.
lieb die sprach bald:< wich mir!>
der pfenning:< sag an schier,
wer bistu, das ich dir wichen sol?
dins höhmuots überhübstu mich wöl.
uff erden lebt nit min gelich.
mir dient gern arm und rich,
und küng und kaißer erend mich.
wes überhebstu dich?
daß nimpt mich wunder von dir
daß du nit wilt wichen mir.>
die lieb sprach mit guotter sit:
< ich verste wöl daß du mich kennest nit,
doch will ich mich dir nennen:
lieb bin ich. kanstu mich erkennen,
so wer es zwär gar laid dir,
din über niemen gen mir.
es ist mir geschehen nie.
min gewalt hät geweret ye
von dem und sich die welt anfieng,
und e ye ward kain pfenning,
hön ich gehörst uber alle geschleht.
sie haben sich mir ergeben zu kneht,
wie sie alle sind geweßen.
kains ist vor mir geneßen,
sie habend gedient mit lust mir.
nit also ist geschehen dir:
manger hät dich gar verschmeht,
der mit begird waß min kneht.
ich hon regiert mange land
e du, pfenning, ye wardst erkant
lang zitt, daß ist wär.
vil der menschen schar
habend gelitten umb mich den töd.
ich mach gering alle nöt,
die ungestalten mach ich schön,
mir dient aller musica gedön.
ich mach sittig die jungen
und zier mit züchten die zungen.
ich mach die ledige frow,
die alten jung, die jungen graw.
ich ler dich mit synnen
er und guot gewinnen.
ich ler reden und singen,
danzen, stechen und springen
und alle ding sich zieren
die mir dienen und hoffieren.
ich won in allen herzen
die in fröden wöllen scherzen,
und mag niemand rech ön mich
inder welt fröwen sich.
mich umb fahen ermlin wiß,
mich schöwen clare öglin mit fliß,
mich küßt manges mündlin röt;
so git man dich umb schnödes köt.
mich sehen münch und nunnen gem,
die dich nit türren em.
kain macht gesigt mir an,
als manger dir hät getön.
ich bin yederman berait,
so bistu mangem versait,
der dich, pfenning, nit hät
und dient mir frü und spät.
niemen ganz gesagen kan
waß fröd und lust mir hanget an,
und kain lust mag mir gelichen.
dar umb soltu mir billich wichen.
daß tuo, so gang ich min fart
wan es ist ain alt gespröchen wort:
« lieb überwint alle ding. »>
< nain>, sprach aldo der pfenning,
< du römst von höhen eren dich.
bait, du sölt öch hören mich.
du sagst von grössen rechten
die du habst in allen geschlehten,
und din gewalt alle welt zwing,
und waißt nit daß ich pfenning
deß mer hön dann diner dry.
küng, fürst, gräff oder fry,
kayßer, bäpst und kardinäl,
bischoff, apt und provinciäl,
pfaffen, münch und nunnen,
waß ir vernufft hät gewunnen
und wie sie alle sind genant,
so sind sie mir baß dan dir erkant.
min wird und stät ist gemert;
wer mich hät, der wirt geert.
du güdest von grössen sachen
die du, lieb, kündest machen
an alten und an jungen,
an herzen und an zungen,
und on dich sy kain fröd.
din für niemen ist mir laid,
din lust ist minem nit gelich.
ich mach wiß und rich,
geweltig, edel und öch schön,
und gibt daß alles süß gedön.
wie der mensch ist gestalt,
ungeschaffen, narr oder alt,
gebur oder unzühtig,
werden werd und düchtig
so sie mich pfenning gewinen
mit arbait und mit sinnen.
es stöllet yedermann näch mir,
und kan erfüllen kain begir.
ye mer ich wird, ye lieber ich bin.
kainer will mich werffen hin.
ich bin abgot und rüff lut,
ich mach hirat und brut,
ich kan alle zungen keren,
daß sie sagen daß ich hör geren.
ich bin an allen enden werd
do man din nit begert;
und wan du tuost erkalten,
so bin ich gewonlich by den alten.
und zwar, lieb, wo ich erwinde,
do bistu ganz ellende.
manger durch mich lit ellend und we,
daß er min gewin dester me.
man gewin mich mit köff oder mit brand,
mit wuochern oder mit schand,
mit uff setz oder mit trugen,
mit falschait oder mit lugen,
mit kuppeln oder mit helen,
mit scholdern oder mit stelen,
oder wie man mich gewunen hät,
so bin ich geert frü und spät.
man sicht gen mir kain laster an.
hät er mich, so muoß er gon
by den besten vornen an der spitz.
man acht nit an kunst nöch an witz.
adel, lieb und frumkait,
schöne, er, gerechtikait
müssen mir alle entwichen
und verschmecht näch schlichen.
und wer nun hät pfenning vil,
der ist gehalten wie er wil,
und zuo hoff ain werder man.
niemand on mich kan er gehön.
als es nun stet inder welt,
so ist nit liebers dan gelt
und frägt man näch minr stät
und acht nit wie es der sel gät.
mir wirt gedient zwar ön spot
mit mer fliß dan ettwan göt.
all arbait die wirt volbrächt,
ist umb mich pfenning erdacht,
wie man mich wol gewinne.
so bistu, arme minne,
an mengen enden önwerde,
do man min von herzen begerte.
man git dich umb mich,
dar umb besser dan du bin ich.
wer mich hät, der bekumpt din wöl.
deß kempffes ist die welt völ,
das du din lob selten zühest hin
wo ich pfenning nit enbin,
und do du offt an bist verzagt,
do wirt mir pfenning nit versagt.
niemen kan mir nain jehen.
waß ich will, daß muoß geschehen.
ich zier dich, lieb, und mach dich schlecht.
billich bistu min kneht,
wan du ön mich bist selten genem.
dar umb, lieb, dich nit schem
mir ze wichen, dan din orden
ist nun vast unwerd worden,
daß man dich nimer will halten.
falsch will dich zerspalten,
daß man selten zway sicht ainen
die bede ainander mit trüwen mainen,
als es vor jären waß gestalt.
aber zwar min gewalt
ward vor nie so größ,
du bist nit min genöß.
dar umb bald wich mir,
daß nit gewalt, daß büt ich dir,
anders dir wirt bekant>,
sprach der pfenning all zehand.
frow lieb staind für und sprach:
< lieber pfenning, hör und hab gemach.>
und wolt iren glimpff haben erzalt.
do stiesß der pfenning mit gewalt
sie von dem steg in den bach.
do ich ellender knab daß sach,
ich erschrack und ylt schnell.
die frow ruoff mit stime hel:
< hilff durch göt, es ist zitt
daß ich des lebens werd gefryt!>
ich tett es gern und lieff da hin
und erwischt die frowen min.
sie was worden kranck und schwach,
und zöch sie kom uß dem bach,
daß sie lag als wer sie töd.
ich staind in grosses jomers nöt
und clagt göt diße mer,
daß frow lieb tod wer.
in dem so nam ich wär
daß sie nit töd waß gar.
ich tet sie schalten und wenden,
biß daß sie mir ain wort begund senden
und sprach:< gesell, wie ist mir
geschehen hie? ich danck dir.
mag ich, ich will es umb dich
verdienen; der pfenning hät mich
nachend verderbt on schuld.
mag ich haben von diner huld,
so lauß es dir sin laid
und hilff mir durch die haid
in die wüestin, in das feld
do den stät min gezelt.
ich bin so schwach daß ich nit kan
on din hilff weder ston nöch gon.>
< edle frow>, ich do sprach,
< mir ist laid üwer ungemach.
göt waißt, kan ich es rechen,
ich hilff üch dißen höhmuot brechen
an dem pfenning, ob ich kan.
er muoß mir werden underton,
üch ze dienen näch üwerm lust und er;
er wirt min her nimer mer,
und will üch dienen mit stet
und volbringen üwer gebet,
die ir mir habt tain sagen,
und will üch selber tragen
in üwer gezelt uff minem rück,
und setz mir es zuo ainem glück
daß ich üch, edle frow her,
die ich vor also nie mer
recht getragen hon, nu tragen sol;
der lust tuot minem herzen wöl,
wie wöl mir üwer liden ist laid,
und clag mit üch üwer kranckhait.>
frow lieb danckt mir und lobt min sin.
ich huob sie uff und truog sie hin.
sie clagt mir ser über daß feld
biß in ir wuneckliches zelt,
wie sie der pfenning hett verstossen
mit vil andren iren genössen,
daß sie all wonen müsten
all verschmecht in irer wüstin.
der pfenning wer worden also werd
das ander tugent niemen begert.
yedermann tuot allain suochen in.
in der sag komen wir hin
do der werden gezelt waß
uff geschlagen in dem graß.
ich rente die edeln frowen min
und macht böt dar inn.
do ich also tet vor ir ston
und wolt mit urlob von ir gon,
do hort ich ain grosse clag
vor dem zelt in dem hag.
der geschicht wundert mich ser.
lieb sprach:< es ist frow er
mit andern wainenden frowen,
die hie inder wüsten owen
all gar min nächbürin sind,
von deß laidigen pfennings pin
vertriben, also öch bin ich.
die wöllend villicht clagen mich.>
in der red sie do in giengen.
sie clagten sie und enpfiengen
mich do als ainen gast
und sprachen:< frow, nit last
und erzelt üwer kranckhait,
wan es ist uns werlichen allen laid.
dar umb sind wir komen her
zuo verniemen diße mer.>
frow lieb in ganz do erzalt
daß grösß unrecht und gewalt
daß von dem pfenning waß geschehen,
und wie er sie hett tain veschmehen
und gestossen in des baches sere,
daß sie nahend ertruncken were,
wan ich hett geholffen ir.
des danckten sie alle mir.
do frow lieb daß hett erzelt,
die werden frowen usßerwelt
sie bewainten diß geschicht.
kaine mocht lang gereden nicht
vor wainen, doch frow er
tröst do frow lieben ser
und sprach:< liebe gespil min,
der kumer ist nit allain din.
da waß grössers nit gemitten,
wir habens all vor gelitten
von dem pfenning, daß ist war,
lang zitt und vil jär.
wir sind worden von im veschmecht
wenig sind nun under kneht.
was werder frowen, die ich hön
jung genert mit eren schön,
die macht der pfenning in clainer stund
an wirden und an eren wund.
dar umb muosten wir fliehen
und her in die wüeste ziehen.
wan unßer ler ist nit mer wert,
wan yederman deß pfennings begert
und sicht nit an mich ere.
daß clag ich göt ümer mere
daß sich die welt hät verkert,
daß man den pfenning für mich ert,
der etwan alzitt waß min kneht.
und zwar, wenn ichs bedecht,
so solt ich truren ser,
des nöt tuot sprechen mer.
dem zwar nymmer misslingt
der stets näch eren ringt,
sunder spricht: « ach göt, wie ser
get guot nun für er
und gewalt für recht!
daß clag ich armer kneht. »
es solten sich die jungen schamen,
wann sie verkerend der alten namen.
die er höher wegend dan sterben,
lässend laider mich umb den pfenning verderben
umb deß bößen, schnöden pfennings hulde
got, du waist, on min schulde.>
do mit frow er ir red beschlüßt.
frowen gerechtikait nit verdrüßt,
sie staind uff, als ich üch sag,
und sprach:< ich bin öch ain clag
und vertriben uß der welt.
daß macht öch daß böß gelt.
wa ich mich sol keren und wenden,
so sicht man an allen enden:
der pfenning zücht hin,
wie gerecht ich ymer bin,
wie wiß und wie künstig,
schön und vernüfftig.
der pfenning an dew rechten
tuot bannen und echten,
bevesten und citieren,
mit falschen zungen absolvieren;
es verzücht und verkert alle recht.
wan er will, so ist schlecht
sin sach, und gewint die zehe.
bytel, schriber und fürspreche,
procurator, juristen und advocat
und wer gewalt an rechten hät,
die stond alle dem pfenning by,
wie ungerecht er ymmer sy,
niemant by mir und den armen.
daß muoß göt ymmer erbarmen
daß für mich, der götz gewalt,
der pfenning wirt usserwelt,
der doch die sel also verfürt.>
...
satzt sich nider und fieng an
frow wißhait die wolgeton,
und wolt öch die clag meren
und sprach:< ich hön ainen herren
laider öch an dem pfenning,
der über alle er hät geding.
wa ich by armen wonen thuo,
do bin ich verschmecht spät und fruo.
man helt den wißen der guot hät,
der sust wöl tret der narren pfat.
witz on pfenning tregt nit für,
armer witz stat vor der tür,
so richer gät in und uß,
und verdirbt vil witz in amans huß.
ist das nit ain kleglich ding
daß für mich der pfenning
geert sol werden allenthalben?
er machet die wißen kalben,
och die gelerten, daß sie ir kunst
alle ziehen zuo siner gunst,
daß sie nit gebruchen eben
als sie göt und ich in hön geben.
wie der pfenning tuot klingen,
als tuon sie in red und in singen.
gewint ain armer ain wißen sin,
so zuocht doch der rich hin;
er felscht kunst und wißhait.
daß sy got von himel claid
daß mich, die got gewirdiget hät,
der pfenning verdring frü und spät>
do mit schwaig sie der geschicht.
frow frümkait die ließ nicht,
sie verfuort die clag und sprach:
< ich lid größ ungemach
von dem pfenning, daß ist wär.
mir ist inder welt wonen schwer,
der pfenning gät über al für,
so frümkait stät hinder der tür
und muoß von im verschmecht beliben,
baide von manen und von wiben,
do der pfenning ist zuo hoff also werd
daß man schlech der frümkait nit begert.
wer nit uffsatz und pfenning hät,
der gehört nit in der fürsten rät.
kan er nit der nüwen list,
so hilfft nit daß er frum ist.
und wer frümkait rauten kan,
man spricht, er sy ain schlechter man
und nit von den höhsten sinnen.
kan er aber guot gewinnen
mit uffsatz, wuochern und triegen,
teingen, schmeheln und liegen
und verschlahen als ein göckler,
so ist er zuo hoff nit unmer,
schlecht frümkait on pfenning
hät in der welt kain geding.
so wirt der pfenning nit geren
dan das man in tuot vast vil eren;
deß frümkait nit geren tuot,
so dan gert daß böß guot.
wie wol mich göt hät gebotten,
so tuot die welt doch min spotten
wo ich ön pfenning bin und ste.
daß klag ich göt ymmer mer.
also bin ich versmecht:
ich waß vor herr und bin nun kneht.>
da mit tet frümkait schwigen.
frow edle staind uff mit nigen
und wolt öch sagen iren sin
und sprach:< ich bin üwer dienerin
und geher zuo dienst üch werden,
allen tugenden uff erden.
wan ich wer edel nit genant,
mir weren dan tugend bekant
und hielt iren orden und geböt.
ich bin öch laider ze spöt
von dem pfenning worden,
daß öch wenig minen orden
halten tain und öch eren.
man will sich nyme dar an keren
daß min wird ist näch tugend streben,
und in falschen sachen leben.
sußt sin wir näch der natur stam
alle komen von adam
daß niemant edel ist besacht
dan der den tugend edel macht.
also waß vor der alten sit.
daß will man ietzund haben nit.
wenig taind näch tugend stellen,
sunder sich zuo dem pfenning gesellen.
wer den hät und gewinnen kan,
der haißt hüwer ain edelman
und wirt geert frü und spät.
ob er tugend halt nit enhät,
so wirt er doch da von höch geert.
darumb hät sich der adell verkert,
und ist worden nun sin löff
wuochern, röben und falscher köff,
spilen, schelten und schweren,
hochfart triben und unerlich zeren.
daß was vor ziiten grosse schand,
daß ist nun er indem land.
tetten es die fürsten unerlich schetzen,
so ließ manger von sölichem tretzem
und furte sin er dem adel näch
und wer näch dem pfenning nit so gäch.
der liebt laider den allen so vil
das nahend zwar des adels spil
niemand schier sicht triben,
durnieren, stechen, werden wiben
dienen mit ritterlicher kunst.
man setzt nun den gunst
in den pfenning und gewin.
dar uff setzt yederman sin sin
und hät der ritterschafft kain acht.
yederman näch dem pfenning tracht
mit wuochern und uneren.
werder got, thuo es verkeren,
were dem adel schand,
das ich wider indem land
wird werd als by den alten.
ich muoß für ain schand halten
daß nun der juden spil
der adel laider triben wil.
es tuot sel und er betören.>
do mit tett frow edel hören
dißer clag. so sach ich
aber ain frowen miniclich
uff staind öch do zuo dißer hand,
gaistlichhait waß sie genant,
demüticlich in rüwer wat
aldo öch an die clag trat
und sprach:< lieb, du edler schatz,
mir ist laid der größ traz
den der pfenning hät bewißet dir.
hör waß hät er öch getön mir.
ich waß von göt der welt geben,
daß ich solt leren gaistlich leben,
do mit die sel nun zuo zieren.
der pfenning kan daß höffieren,
das man in ert und mich nit;
und solt doch sin der gaistlich sit
daß sie den pfenning verschmecht.
nun ist sie worden öch sin kneht.
ich sol sin fry, umb sust;
so kan deß pfennings lieb und gunst
umb mich machen failen köff
nun stät näch köffmans löff.
wer mer git näch marcktes schinen,
der behelt mich zuo dem sinen.
gar selten kan kain armer mer
komen zuo der gaistlichen er.
der pfenning bestet und licht
und besetzt die welt und wicht
bäbst, bischoff und kardinal,
pfaffen, münch, nunnen über al;
im ist bicht und buoß fail,
und aller sacrament hail
ist alles zuo sinen spilen berait;
und waß gehört in der gaistlichhait,
daß solt alles umb sust sin.
so wirfft der tüffel sin somen darin;
daß beschlecht der pfenning.
ist es nit ain kleglich ding
daß göt sin sacrament
der böß pfenning also schent
und verfürt koffer und verköffer?
hört öch nöch andre mer:
wan sie den pfenning gesamnet hond,
kain nutz mag dar uß gon,
und suoch by in kain hail
und macht sie ungehorsam und gail,
daß sie irs ordens gar vergessen,
sie wöllen wol trincken und essen,
frölich sin als weltlich lüt
und öch schimpffen mit der brüt
und ziehen sich als die layen
und wöllen sin vornen am rayen,
und waiß nit waß in über belipt
daß das almuoßen nit tribt.
es tuot stechen und turnieren,
es tuot buolen und hofieren,
hoffart triben, und schemen sich
daß sie sich ziehend gaistlich,
und weren sich platten tragen,
die doch sind ir pfluog und ir wagen,
und niemend stettes daß almuosen in
und wöllen doch nit pfaffen sin.
zwar sölicher handel im nit zimpt
der alltag göttes almuoßen in nimpt.
er ist zwar den tod schuldig dar an
der daß almuoßen nit verbetten kan.
es gehört den armen lütten
und nit dar mit frowen trütten
und wölnust triben dißer welt.
daß macht als das böß gelt
daß ich gaistlichhait wird entwicht.
werder göt, sie under richt
die dir zuo dienst sind gegeben,
daß sie fieren ain ander leben,
do mit sie der sel hail triben
und lässen den pfenning beliben
in knehts loff und diene mir.
so wirt erfulet min begir
und würde der pfenning wider kneht
und min orden gehalten recht.>
do mit macht sie ir red ain end.
frow lieb, kranck und ellend,
danckt in fast ir clag
mit kurzen worten, daß ir sag
ain end hett, dan sie waß kranck.
dar näch nit gar lanck
träten die frowen zuo mir her
und sprachen:< gesell, unßer schwer
hastu gehört von deß pfennings gewalt.
wie ist es nun in der welt gestalt?
will es niergen verkeren sich?
daß sag unß, daß bitten wir dich,
daß wir von dir niemen tröst
und unßers kömers werden erlöst
und mögen wider mit eren
wider haim in die welt keren.>
< ach, edle frowen>, ich do sprach,
< mir ist laid üwer ungemach,
und tuot mir we, daß waißt göt,
daß üch der pfenning macht zuo spot.
und also ich merck diß geschicht,
so ist kain bessrung nicht
ye lenger, ye erger in der welt,
und wirt nit geert dan daß gelt.
hayden fürsten, stetten und lande
wuochern und rohen ist nime schande.
wie wöl min sag bringt laid,
so ist es doch die wärhait,
und wölt göt daß ich sölt geleben
daß ir der welt wurdent wider geben
und söltend herschen und walten
als da vor by den alten!
dar umb wölt ich ain stum sin.>
sie danckten mir deß willen min
und sprächen:< geselle, erbarms göt!
und bitten dich, biß unßer böt
unt tuo es aller welt sagen
daß wirs göt wöllen clagen
und bitten umb räch als lang und vil
biß sin barmherzkait macht zil
und end an dißem jamer qual,
der die sel senckt ab zuo tal;
und die sach mag nit beston,
es muoß ain plag dar über gön,
die úber all pläg schryet: wäffen!
wie wöl es got tuot vil strauffen,
so will sich doch niemend dar an keren
und allain den pfenning eren
und vergessen tugend und göt.>
ich sprach:< frowen, üwern geböt
wer ich billich gehorsam,
und wirckten es frowen und man:
so fürcht ich nun es mach zorn,
und hab die arbait gar verlorn.
doch dar umb will ich nit laussen.>
sie danckten mir und giengen ir strässen:
< doch sol uns nit wunder niemen
daß uns der pfenning tuot verschemen.
es tuot es gotes sun schöpffer,
den macht er sicher so unmer
daß man im me eren bewißt
dan göt, der unß alle spißt.>
ich nam urlob von frow lieben do,
die lag kranck und unfro.
ich bat sie mir öch urlob geben;
sie sprach:< gesell, sol ich leben,
ich will din vergessen nicht
und bitt dich, verkünd diß geschicht
allen die mich lieb hond,
was mir der pfenning hät gethon,
wie er min gespilen und mich sehend,
die wonen all hie indem ellend.>
ich verhieß es ir mit fliß;
sie böt mir ir hendlin wiß:
< trut gesell, far hin mit hail,
an allem glück sy din tail.>
also schied ich und ließ sie kranck.
möcht ich nun verdienen danck
von den werden tugenden frowen,
die vertriben sind indie wüesten owen
und verschmecht von dem pfenning,
so doch hett ich min geding
verbrächt und verkünt min geböt.
dar zuo hilff mir, werder göt,
zuo tröst und hail den alten eren!
küng, fürsten und grössen herren
und alle üwer ritter und kneht
und sust alles menschen geschieht,
gaistlich und weltlich, ruoff ich an:
üch mit allen trüwen ich herman
aller tugend und gottes huld,
das ir öch der tugend unschuld
betrachten wolt und das wenden
das nit also an allen enden
wißhait, kunst, frümkait und ere,
lieb, adel und gaistlich lere
bezwungen werd von pfennings gewalt,
der die welt macht ungestalt.
die höpter haben des me schuld,
daß sie in eren und haben gedult.
tetten sie wuocher und schand verschmehen,
do würden sie bald an sehen
das er wuocher und schand verdirb
und jederman näch eren wirb
und wird tugend werd als by den alten;
sust wird ie die regel nit gehalten.
das mich ert, das will ich eren.
das merckt eben, ir fürsten und herren:
wölt ir nit wenden daß leben,
ir müst dört dar umb rechnung geben.
halt tugend lieb und werd
und den der sie suochen begert,
und verschmecht die näch laster ringen,
wie sie den pfenning zuo samen bringen,
so habt ir die tugend wider erlößt
und mangen biderman getröst,
die yetzund verschmecht und vertriben sind
und von dem pfenning liden pin.
so bringt ir wider die alten sitten,
die hie schand haben vermitten,
und wirt die welt gebessert schön,
und empfahen dar umb lön,
der den guoten ye was berait
von göt in der öwikait.
der verlich in hail in allen dingen
die alle zitt näch eren ringen,
und behüt sie hie und dort vor ellend!
do mit hab die red ain end.
3. der minne freud und leid.
es ist geweßen ye ain sit,
wem bekümert herz wont mit,
daß er gedenck an schuld, an schaden,
das ers mit hail werd entladen.
also tett ich an ainem tag,
do ich in dißen gedencken lag;
dan lieb tet mir etwa laiden.
ich gedacht:< machstu schaiden
laid von lieb, so wird dir baß.
und wie ab dich dar zuo hilffe daß
das du diner frowen zuo aller zitt
trüwlich dienst on widerstrit?
wie möht die guot so hört gesin?
sie tett dan öch den willen din
und wiechß kain zorn zwischen unß baiden.
also wird lieb von laid geschaiden,
und lebst all zitt inder fröden huß.>
min gedencken gieng mir uß;
ye mer ich gedacht, ie irrer ich ward
ich huob mich uff an die fart
und gieng zuo walde in ain,
do ich irret all ain,
dar umb daß ich minen sachen
dester baß möht ende machen
mit gedencken näch dem hail.
des waldes lust macht mich gail,
daß waß mit fröden geziert,
mit mangerlay blümlin gefloriert,
daß zwar an im nit gebrach
an dem boden und obtach.
deß sumers gewalt hett in gemacht
mit allem fliß so wunecklich gesacht
daß mich wundert von siner zier.
des trowten sich die wilden tier,
der ain tail luffen und sprungen,
ain tail gailten und öch sungen,
als es ir natur het gemessen.
...
mines kömers und gedencken.
ye doch so tett ich wider sencken
min gemüt uff den ersten sin,
dar umb dan ich waß kömen hin,
und gieng von weg ain guote leng
in dem wald biß an ain end eng,
do ich ungehindert also belib
und min sinn zuo samen trib,
rin zuo machen minen komer größ.
der arbait mich nit verdröß.
alß ich also gedacht und saß,
unlang dar nach do hort ich daß
ain wipliche bild näch friem schal
lieblich sang, und erhal
so wunecklichen indem wald.
ich erschrack und ylt öch bald
an den weg durch die dicken
und sprach:< min sach die will sich schicken
daß ich muoß aber lenger sorgen.>
ich kam zuom weg und staind verborgen
und sach daß dort her tratt
in frowem muot uff ainem pfad
ain mineckliches frölin zart und fin,
daß sang so lut daß liedlin:
< ein stet, ain trüw mich erfröwt...>
min sinn wurden mir zerströwt
do ich an sach daß geziert bild.
ir wät waß röt, und gieng im wild
näch allem wunsch gebildet zwär.
ain krenzlin truog sie uff irem här.
ich staint vergafft sie an zeblicken,
und ward es sich also schicken
daß ich hort zuo der andern hand
ersüffzen ain bild ich do fand,
des bald min augen namen war.
do sach ich truriclichen dar
engegen gön ain wunecliche magt,
ir hend beschlössen, als ob sie werlichen clagt.
ir wät was graw, ir höpt bedeckt,
sust waß alle schön an sie gelegt
und gar zühtig in dem wandel.
so macht sich also der handell
daß die frowen näch miner begier
begegneten ain ander nahend by mir.
sie waren gespilen, als ich vernam.
die ain zuo der andern kam
und wurden ain ander nahend.
so früntlich begirlich umb fahend
gesahe ich nie; mit worten süssen
tetten sie ain ander grüssen:
< sag an, gespil, mir die mer:
waß hät tain dich bringen her?
war umb bistu singend also frow?
laß mich wisßen>, sprach die graw,
< ob ich icht mit diner fröd
geringern möht min laid,
wan es tuot erfröwen mich
was zuo hail suochet dich;
daß soltu genzlich geloben mir.>
die rot sprach uß fryer begier:
< mich wundert ser, dörst ich es fragen,
was dich her hab getragen,
daß du trurig vor mir stäst.
du solt mir sagen diner sorgen last.
mir ist laid waß dir gebricht.
miner fröd ich dich under richt,
als du mich gebetten hast.
ich hön von ainem knaben trost.
der liebt mir so gar iniclich
daß ich in hab genzlich
zuo aller zitt in minem herzen.
verschwunden sind mir all min schmerzen
wan ich sin trüw gedencken tuo.
in fröden ich allzitt ruo,
das macht sin werde güte,
die mir tröst min gemüte,
und wölt uff erden kain fröd hön
anders dan alzitt in sehen an.
das wer wöl min himelrich.
alle fröd sind ir nit gelich
die lieb gen lieb kan machen.
kain ander ding mag es besachen
das volkomne fröd uff erden sy,
es sy dan menschen minn da by.
wer ich ain gewaltige kayßerin
und trüg nit zuo ainem knaben minn,
so wer on fröd min gewalt,
richtum oder schön gestalt
in minem herzen gar vernicht.
was sol mir das do fröd zerbricht?
fröd on lieb nit mag gesin.
dar umb fröw ich mich des knaben min,
der mir liebt zuo aller stund.
nun dar, gespil, dir ist kunt
wor umb ich allzitt frölich bin.
nun sag mir öch dinen sin,
trut liebe gespil, des bit ich dich.>
die graw die sprach:< das tain ich.
sit du din herz hast uffgetön,
das min will ich dich öch wissen lön.
unser sinn sind gar ungelich:
ich trur, du bist frölich,
und komend doch uß ainer sach,
als ich dir das kunt mach.
du fröwst dich lieb, so trur ich.
diner törhait wundert mich.
du kanst nit wöl göden
von den grössen fröden.
trut gespil, wölt es dir nit verschmahen,
so wölt ich an fahen
und dir sagen minen muot.
din für niemen ist ye nit guot.
ich hon lieb, das wisß göt,
och ain knaben, der min geböt
halten tuot näch liebes art,
dem min herz nie hät gespart
trüw und stett tailen mit.
ich glob daß uff erd leb nit
...
in trüwen ich in und er mich maint,
und kan herz von lieb sagen,
so sol man ye das min fragen.
das hät versuoch ye der lieben spil
mit allem lust dick und vil
in eren, als sich dan zimpt;
und wer es recht vernimpt,
so sprich ich wöl uff minen aid:
das hät hundert laid
und kain fröd her gegen.
gespil, ich will es uß legen:
ich hon ain knaben, der mir gefelt,
für all diß welt mir usserwelt.
den sich ich gern, daß ist min fröd.
höre da wider manig laid:
wann ich in sich, so gedar ich nicht
frölich gestellen min gesicht
und muoß die fröd halb vermiden
vor der falschen zungen schniden.
villicht so merck es ain melder,
so wird die fröd mir ze schwer
und verwandelt in grosses we.
hör was ich dir sag me:
sich ich in nit, so ist min clag
mit süffzen, sennen naht und tag.
vor verlangen hön ich kain ruo.
ob es daß glück mir fügt dar zuo
das wir ettwan zuo samen komen,
so stond wir als die stömmen,
und truren versuocht unßer begir
die kunden bedi wir
ain ander nit wöl erzögen.
erschrecken, zittern ist unßer aigen.
die forcht mir alle fröd erwert.
merck was lieb fröd beschert:
tät man allzitt die warhait sagen,
so wölt ich lieb dester lieber tragen.
trut gespil, du waist öch wöl,
wer lieb recht haben sol,
das er sie vil muoß miden.
das ist liebes das gröst liden.
hon ich lieb, so muoß ich besorgen
bede aubend und den morgen
daß ich sie icht verließen tuo.
des gewint min herz nimer ruo.
sit es ist klain des lieb verdrüßt,
und vil arckwanß dar uß beschlüst,
so muoß ich allwegen in sorgen sin
das ich nit erzürn den knaben min
und verließ min trüw und arbait,
die ich uff in hön gelait.
licht erzürnt er sinen muot,
das er mir kippeln und kößen tuot
und tuot mich zihen daß
des ich nie schuldig waß.
das bringt mir sölich pin
das ich lieber on lieb will sin.
sicht er mich zornlichen an,
das tuot mir durch min herz gön.
min gespil, hör fürbas mich:
tuot es dan machen sich
das ich zuo im ain arckwan gewinn
wie er ain andre hab im sinn,
vor laid möht ich verzagen,
das ferich will mir min herz abnagen
und läßt mich nit kömen zuo guot.
merck, gespil, was lieb tuot:
und es nun gelück mir
ganz hilff näch miner begir,
das mir der knab näch minem muot
was mir gevalt, genzlich tuot,
und zwischen uns ist kain misßfallen,
die fröd wer ob in allen,
wie wöl mir selten möge hön.
dannocht hangt laid dar an.
ie lieber mir der knab ist,
ye mer besorgen zuo aller frist
muoß ich das er mir nit sterbe
oder sust von mir werbe,
und das mich lieb icht bring dar zuo
das ich wider min er tuo.
wan wo lieb ist allain,
do ist versagen nit gemain
und kan lieb nit tain genuog.
das bringt lieben unfuog.
das besorg ich für alle ding
das mich lieb nit dar zuo bring
das es dem claffer icht werd kunt.
dar umb sorg ich zuo aller stund.
hör von lieben nöch ain geschicht,
und macht mir vil fröden ze nicht:
hon ich in lieb, so sich in geren
an gelück, an wird und an eren.
dar umb haiß ich in ritten
zuo höffen, turnieren und öch stritten,
über mer und gen brüssen,
gen yspanien und gen rüssen
und andre land nach ritterschafft.
das bringt mir fröd und krafft.
merck das liden das dar an hangt:
stets mich näch im belangt;
dar uß mir größ liden enstät
das ich nit waiß wie es im gät.
so muoß ich besorgen ymmer
wie er verließ lib und er.
dise sorg kömpt mir nit ab.
nun merck was ich fröden hab,
und gelöb das ain tag fröd
nit geweren mag on laid.
laid aber wol geweren mag
on fröd zwär mangen tag.
ich will der fröd gern enberen,
das mich laid nit thuo beschweren,
und ob es mir gät näch minem sin,
dennocht ist laid dar inn.
uff mich man lügt und schryt,
wan glück will haben nid.
nöch hon ich nit gar geseit
was mir lieb bring laid,
und kan niemend gar bedencken
wie vil laids lieb tuot krencken.
wer es recht besinnen wil,
so ist des laides also vil
das ich billich trurig stön.
dar umb muoß ich wunder hön
das du dich fröwst der torhait.
wa ain fröd, da hundert laid.
wers versiht, der ist min züg
das ich laider nit lüg.
es ist mir worden zuo sur.
nun waistu, gespil, wes ich trur
und was ich an lieb schowe.
dar umb ich in den wald flohe,
das ich des lidens sy vertragen.
belib by mir und hilff mir clagen!>
sprach die graw die geschicht.
die röt sprach:< das tuo ich nicht.
als ich verste dinen muot,
so syen wir by ain ander nit guot.
da also doch halff do verclagen,
dar uff will ich antwirt sagen:
diner red mich wundert.
es haben gelebt manig hundert
die wißer waren dan du und ich,
die doch lieb fröwten sich.
ye wisser, ye edler, ye richer,
ye stercker, ye gelerter, ye gelicher
und ye mehtiger sie geweßen sind,
ye e sind sie worden blind
durch liebes fröden lust,
und haben doch wöl öch gewißt
was lieb laides und fröd brecht,
und sie dar umb nit verschmecht,
sunder stets dar näch geworben.
mancher ist dar umb gestorben,
die andern litten grösse nöt.
das alles die lieb gemacht hät.
wan nit lieb uobte sich,
was wer fröd? das bitt ich dich.
alle hüpschkait dißer erden
tuot alle umb lieb werben,
rich und arm dient der min
biß her von der welt anbegin.
sie hät die welt alle in gewalt,
schön, ungestalt, jung und alt.
adam fiel, der erst man,
do in göt geschuff, von stunden an
durch lust der lieb von sim geböt.
david, den sunder het lib got,
durch lust der lieb ainen mord begieng.
absolon, der schönst, flohe und behieng
an ainem bom durch liebes lust
und ward gestochen durch sin brust.
salomon der wissag, göttes kneht,
den zwang öch die lieb schlecht
der ain mörin lieb gewan;
des bat er ain abgöt an.
samson, der sterckst, tet geben
umb lust der lieb ögen und leben.
aristotiles, der geleist in kunst, laid
das in mit willen ain frow rait.
virgilius siner kunst vergaß,
das er in ainen korb saß;
der lust brächt in zuo ungemach:
er hieng, das in mengklich sach.
achilles und öch tristan,
die zwen edel kün man,
hector und paris, die werden held,
troilus, der junglin usserwelt,
haben ir leben und liebe
geben umb lust der wibe.
piramus, das edel herz,
mit sinem buolen umb liebes scherz
riben sich baide an ain schwert:
ir baider herz do das begert.
das macht alles der lieben spil.
menig tußend mer und vil
haben durch den lust ir leben geent.
hetten sie der fröd nit erkent,
sie hetten die wöl vermitten.
ich will volgen den alten sitten
und nit wißer halten mich
dan sie alle, als du tuost dich.
sich an was lieb kan bringen,
sit ir lust kan also zwingen
den stercksten und den hersten,
den wißten und den gelertsten;
und mochten die nit sicher weßen,
wie möcht ich dan geneßen?
ich muoß näch lust der lieb stellen
und mich fröwen mins gesellen
und nit sehen claffen an,
dar vor sich nit gehütten kan:
es wont bößen und guotten mit.
fürbas mag ich mer biten nit.
ich bin die erst wo lieb tuot zemen.
dar umb will ich mich nit schemen
und frölich sin lieb zuo eren.
gespil, du solt mirs nit verkeren
und lauß ab din törhait.
din seltzmar sin ist mir laid;
nun ruowe und setze da von
und laß uns wider haim gön>,
sprach die röt,< das bit ich dich.
es wirt dir lieben, gewerstu mich.
dar umb: wer ain getrüwen buolen hät,
der fröwe sich, daß ist min rät,
wan trüw in der lieben orden
ist nun gar seltzam worden.
wan es lebt nit vor liebes krafft
und ist ains herzen rechte aigenschafft,
und mag kain herz frölich sin,
es schin dan lieb dar in.>
als sie ir red beschlössen hät,
ich uß dem busch zuo ir trat,
wan es was und ducht mich zit
do zuo entschaiden dißen strit.
ich grüßt sie iniclichen mit geberden;
sie erschracken baid vil werden,
doch danckten sie mir mit fliß
und boten mir ir hendlin wiß.
ich sprach:< edeln frowen miniclich,
nit erschreckt und hört mich.
ich bin ganz näch üwern willen
und beger den krieg stillen,
ob ich künd, weßt ich die sach.
mir wer laid üwer ungemach;
mag es gesin an üwer guot,
so laßt mich wissen üwern muot.
ich will min sin dar an legen,
ob ich üch bede möht verainen.>
die frowen sahen ain ander an
und sprachen:< zwar dißen man
das glück hät gefürt her.
wir söllen im sagen diße mer
und gewalt geben von uns beden
die sach zuo entschaiden.>
es gefiel in wol und geschach.
yegklich gelobt und sprach:
< min gesell, nun entricht
mit dinem urtail diß geschicht.
wir wolgen dir kurz und lang.>
ich sprach:< wer ich nit so kranck
an sinnen, ich tett es geren.
doch will ich üwer bett geweren,
wan kainem ist kain ding zuo vil
do man im volgen wil.
üch zuo dienst will ich wägen.
wes ich nit waiß, daß muoß ich frägen.>
sie danckten und erzalten mir
zuo baiden sitten ir begir,
als es eben hett gelut.
also ward mir deß rechten getruwt.
yecklich befalch mir iren tail.
ich sprach:< nun dar mit hail!
ich hön üwer sach vernömen,
zuo rechter zit bin ich kömen.
üch tuot des kriegs nit nöt.
üwer yegklichs zwär recht hät:
wan ir ain ander recht verstond,
baide ir mit ain ander haim gond.
als ich dan underschaid:
by lieb ist ye geweßen laid;
von natur lieb fröd begert bringen,
uß fröd dick laid entspringen.
wie künd ich kennen die fröd,
wan ich nit wißt was wer laid?
by dem suren kent man daß siesß.
also ich üwern strit hieß.
als ir rotte sprecht das do nit sy
volkomen, ist die lieb do by
fröd uff erden, das ist wär,
als mich bedunckt, ganz und gar.
als ir grawe setzt üwer gedenck
wie lieb in größ laid senck,
das mag ich üch gelögen nicht.
als ich üch daß under richt:
bringt nun lieb fröd,
so muoß sie öch bringen laid,
das ains dem andern werd erkant.
wer fröd nit fröd genant,
...
wer sin widersach dar leit
und ye grösser lieb befacht,
ye grösser laid do öch macht,
wan es der wider fal also git.
dar solt enden vast der stritt:
wer wöl went, wol dem ist,
wer übel went, dem vil gebrist.
und merck: zway tragend lieb gelich,
das ain mag machen do von rich,
das ander macht arm do von.
also welt ir hie die sach verston.
wer all sach versorgen tuot,
der hät selten guotten muot.
wer aber sin sach bevilcht dem glück,
der schlecht vil sorg zuo rück.
also mag öch sin üch baiden:
lieb von laid mag man nit schaiden,
doch lieb das laid ungelich nert.
aim ist von ir mer fröd beschert,
dem andern mer laids und triebsal.
das glück ist nit glich über al.
dar umb tuot dick ains nit schelten
das das ander muoß engelten.
also mag üch baiden sin.
dar umbso hört daß urtail min.
merckt was ich üch hon erzelt,
ir baid frowen usßerwelt,
dar näch sölt ir üch richten nun:
offt zway als ir kriegen taind
und habend doch baide recht.
da mit sig üwer sach schlecht.
von dißem urtail niemend uß
ain fröd und gond wider ze huß,
und fröwt üwer buolen getrüwen
und laußt üch nit rüwen
ob ir von lieb kumer lit;
es lonet wider ain zitt
das offt versagt ain jär.
das glück felt her und dar:
es ist hüwer der rötten allain,
es mag üch werden gemain
baiden ze jär, das fieg göt
und ander aller getrüwer rät.>
do ich also hett geschwigen,
die frowen mir baid nigen
und sprachen:< gesell, wir dancken dir,
du hast erfült unser begir.
wir sind der warhait under richt,
die wir vor wißten nicht.>
< din ler macht mich frow
und gibt mir trost> sprach die graw.
deß glichen tet öch die röt:
< des danck ich dir frü und spät>,
und sprachen baide:< trut gesell,
got behüt dich vor ungefell!
wir westen gern den namen din,
möht es mit dinem willen sin,
das wir künden kennen dich.>
ich sprach:< frowen, so haiß ich
in rechten trüwen der ellend knab.>
yegkliche mir ir hendlin gab.
ich danckt in mit grösser begir.
also schieden sie von mir.
4. der traum im garten.
aines tages fuogt sich daß
das ich in ainem garten sas
in dißen gedencken ganz allain
wie ich miner werden frowen rain
näch irem willen möht gefallen
in schimpff, in ernst und öch in schallen,
und ir geböt ich nit über trett
und gehorsam wer was sie mich bett,
das nicht ganz an mir brech
und sunder früntlich zuo mir sprech:
< näch allem wunsch so fröwstu mich;
begerstu sin, das tain öch ich.>
so wer öch aller min will volbrächt!
ich sas also infröden und gedächt
den sachen näch als tieff
das ich von rechter begir entschlieff.
mich ducht wie die schön miniclich
zuo mir nider satzte sich
und sprach:< gesell, ich bin by dir.
wiltu nun wissen min begir:
das ich beger von dir, das ist min tröst
da mit du dich bekümert häst.>
ich sprach:< ja, min öwiger hort,
ich gehor ye nie lieber kain wort
dan din willen nun zuo wissen,
den zehalten hön ich mich geflissen
und will do mit enden min leben.>
sie sprach:< gesell, nun merck es eben:
laß dir kain sach bringen laid,
du wissest dan die rechten warhait.
wiltu das dir söl gelingen,
so diene göt vor allen dingen,
flüch klaffen, nid und hasß.
din gehaim sag nit fürbaß,
mit schweren soltu dich nit rechen,
kainer frowen soltu übel sprechen.
vor allen dingen röm dich nicht,
was dir von frowen guot geschicht.
din lieb trag haimlich und still,
nit schrib an die wend waß sy din will,
biß warhafftig und verschwigen,
din trüw lauß nit verligen,
biß zühtig mit worten und geberden,
niemend getrüg mit geverden.
du sölt buolen näch eren,
dinen buolen nit verkeren.
biß milt, stet und fridlich,
vor vil güden so hüt dich
und nit lauß dich zorn überwinden
und öch dich nit truncken finden.
hab gedult recht mit aller sach,
by den lütten du dich früntlich mach,
grüß sie vil und habs in eren.
niemans soltu spotten geren,
hab dinen mund in stetter huot.
näch redlichen sachen setz din muot,
niemend verschmech und biß muntber.
hüt dich vor schanden, ich dich ler.
du solt dich zuo den guotten gesellen,
näch bösem guot soltu nit stellen,
ere, muot, guot soltu brißen,
was du nit kanst, das fräg die wißen.
trüwer sach soltu dißen dich;
biß zierlich, herlich und weltlich.
du solt keck und manlich beliben
wo man ritterliche werck tuot triben,
und flüch nit umb kain nöt,
wig schand höher dan den töd.
das gehör als die knaben an
die durch er zuo buolen gön.
das soltu als verkünden in,
das sie mit dir mercken den sin.
das ist min will in der gemain.
wiltu nun wissen waß mir allain
von dir übel und wöl gefelt?>
sprach die schön usserwelt.
< lieber gesell, du häst ain sitt,
du truwst mir übel, das darfst du nit;
und ziehst mich öch argkwon
des ich nie sin und muot gewan,
und verschwürst es wer geschehen.
das mich belaidget, das muoß ich jehen.
also fremd bistu gen mir on nöt
das mir öch lieber wer der töd
dan sölichs liden önverschult;
und wer nit so größ min gedult,
so möht ich durch diß geschicht
nit werden da mit under richt
ob die lieb die min herz treit,
indir wer lieb oder laid.
das entricht ich doch vast gen dir,
und solt doch geloben mir
das ich kain übell an dir beginn.
setz es uß dinem sinn,
min gesel, das bitt ich dich,
und tuo nymmer also betrieben mich,
so will ich sin din trüwe gespil.
nit anders ich von dir geren wil.
halt din trüw stet an mir,
des gelichen tain ich wider gen dir.>
also die schön ir red beschloß.
ir zuo antwirten mich nit verdroß,
und sprach:< selig sy die stund
dar inne mir von ir ist worden kunt
miner liebsten frowen sin und begir
und gelusten, die sie het gen mir.
min liebster hört, seint daß din geböt,
so bit ich den lieben werden göt
das er mir verlihe crafft und sin,
das ich allweg erschin dar in
und dinen willen ganz verbring.
das wer mins herzen geding.
göt wisß das nit uff erden
mir zuo größer fröd mag werden
dan dir ze dienen mit gefallen.
doch merck ich an dinem kallen
das dich verdrüßt das ich zuo zitten
mit dir zürn und wider stritten
und, als du mainst, ön alle sach.
dar zuo ich min antwirt mach:
lieb muoß gezancket hön.
ob nun zuo zitten ain arckwan
mir bekümert min gemüt etwaß,
so wechßt doch dar uß kain haß,
der unßer lieb mag zertrennen.
es kumpt uß lieb, wiltus erkennen.
hett ich dich nit lieb, was kümertes mich
wie du tettest halten dich?
es wer mir alles eben schlecht,
du tettest wol oder unrecht.
besorgnust der verlust mich krenckt;
das min herz offt bedenckt,
wan es ist von natur sit
das böß zuo besorgen, das guot nit.
es mag licht sin daß lieb verdrüßt;
dar uß sie vil arckwäns beschlüßt.
hett ich mich sölichs ye bedacht,
so hett mich lieb dar zuo bracht,
die ich dir trag mit stetten trüwen.
ewiger trost, lauß dich nit rüwen
und vergib mir; hab ich it geton,
ich wil es füro faren lön
und ymer tain näch dem willen din.
din stetter diener will ich sin
und thon wöl getrüwen dir.
was du schaffest mit mir,
ich wil mich flissen zuo dinem geböt.>
die schön die sprach:< nun danck dir göt;
din verhaissen mich fröwt,
und din antwirt hät zerströt
als min laid und ungemach,
hät gemacht min fröd zwifach.
kumme im näch, als du sprichst,
da mit du mir in min herz brichst
und machst dich werd gen göt und der welt
und enpfachst von mir daß wider gelt,
waß ich mit eren mag tain
( daran soltu kainen zwifell hön),
und will mich richten ganz dar zuo
und will machen minem herzen ruo
und dir min herz tailen mit.
des gelichen öch ich dich bit.
wan es geschicht, wirt mit fröden
unßer lieb von laid geschaiden,
und also mag es weren öwenclich.
min gesell, göt behüt dich!
es ist zitt, ich schaid von dir.
mir ist erfült min begir.>
ich sprach:< frow, durch din gnäd guot
bit ain wil und tröst min gemuot!
nit schaid also bald von mir,
hör min tröst und min begir!
sit du mir ganz häst verhaissen verzihen
und din fruntschaft wider gelihen,
so soltu nit also von mir gahen,
sunder mich mit willen umb fahen,
dinen fründ, mit ermlin wisß.
des bitt ich dich mit ganzem fliß:
mich zuo dir, lieb, also bind
das ich der richtung ganz enpfind.>
sie sprach:< gesell, wer es nit ze vil?
eins ich dir doch sagen wil:
ich gönd dirs, wölt es niemen sehen
der minen eren tät näch spehen.>
sie sach hin und öch her
ob yemand me da wer.
mit lust sie mich umb fieng.
die fröd mir durch min herz gieng,
das mich beducht sicher daß
das mir nie wer worden baß
all min tag, und hett gewölt
das es öwenclich weren sölt.
es waß verschwunden als min laid,
ich was umbgeben mit aller fröd,
als ich lag an ir gezierten brust.
mir was so wöl indem lust
das ich von rechter begir entwacht.
ich erschrack das mir min herz kracht,
do ich niemand sach nöch fand.
ich staind uff trurig zuo hand
und suocht im garten hin und her,
ob sie yerngend verborgen wer.
es was umb sust, ich fand ir nicht.
mich bekümert ser diß geschicht
das es laider nit also was,
und satzt mich nider in daß graß
und bedächt mich trurig dißer mer,
wie es nun ain tröm wer
und wie größ fröd hett do von.
was möhten dan mir die mercker tain,
ob mir das glück wird berait
das uß dem tröm wird ain wärhait?
also tett ich die sach betrachten
und höch in minem gemüt achten
die geböt und ir begir,
die sie im schlaff hett zuo mir,
daß ich sie trülich halten wölt
und verkünden waß ich sölt,
nit minner dan ob ir mund
mir sie hät machen tain kunt.
die söllen hie mit verkündet sin
allen rainen frölin fin
und allen rainen gespilen guot
die näch eren haben muot
und buolschafft mainent zetriben
gen rainen werden wiben,
daß sie an sehen diße ler
und hütten sich vor uner
und vor unzucht iren lib.
dar mit erwirbt er werde wib.
es ist wöl was im guots widerfert
dem die tugend sind beschert
und also hielten dißer frowen geböt.
die behüt öch der werde göt
allweg mit hail vorlaid
die frowen dienend mit stettikait
und ire ere allzitt bewaren!
ich mocht es nit lenger sparen,
ich gieng her hain und suocht sie
und sagt ir alles wa und wie
und was ich hett gehört und gesehen.
sie sprach:< gesell, ich will dir vejehen:
es ist min will und gefölt mir wöl.>
do mit sich die red enden sol,
die ich, ain knab ellend,
allen guotten gesellen send.
5. dis ist ein sproch von dem mynner in dem garten.
zwar, mynne, din orden mich krencket.
welich man sich dar nach lenket
daz er getruwer lieb pfligt
und so gut besunder wigt
ein wip vor allen wiben,
die yn mit truwen schriben
wil in ires herczen gruont,
da wirt ein werndez für enczuont
in dem getrüwen herczen,
daz seufczen, senden smerczen
wirbet an in manche zit.
sin trost an der getruwen lit
und alle sin höhste wuonne.
noch clarer dan die sünne
luchtet sie in sins herczen gruont;
daz stricket unentladen hönt.
wann er die guten myden muoz
und iren süßen senften gruoz,
daz ist ein leit on ende,
daz nyeman kan gewende.
sin hoher mut sich swerczet,
manig jamer an ym scherczet.
daz muoz er ymmer liden
die wil daz er muz miden
sin liep; daz ist di groste not,
verre wirser dan der tot.
der nymet schir ein ende,
sint senenden herczen elende
mit jamer ymmer seuffczen birt.
wan er von lieb entpfremdet wirt,
waz sal er dan uff erden?
sin lip muz dar zu werden
daz er verluset die sinne.
hilff, venus, küniginne,
sit daz wirket din gewalt!
die rechte lieb ist so gestalt
alz ich dir, frawe, künde.
werlich du hast sin sünde,
leßest du verderben steten muot,
wer daz in dime dinste tuot.
wo von mir daz ist bekant,
daz wil ich sagen alzehant.
daz waz hür in dez meyen zit,
die mancher hand wuonne git,
wanne laup uz den esten sprüßet
und sich die plüd entslüßet.
da daz stunt in der bilde,
ich reit über ein gevilde;
daz waz mir werlich unbekant,
ich waz nye kumen in daz lant.
von wunder sich daz schichte
daz ich mich fürbaz richte
und mich myn weg sus eben trug.
ich kam für einen garten clug,
der waz wit, unmaßen groz,
da mitten durch ein waßer floß,
dar uff ging manig grozer kiel;
die augenweyde mir wol geviel.
ich trat ab für dez garten tor.
ich waz nit lenger mer da vor
und richte gegen dem waßer mich.
ich sach unmaßen cleglich
in jamer einen juongen man.
der waz von libe gar wolgetan,
er mohte ein künig, ein keyser sy;
doch wont ym sende. in herczen by.
ich trat ym nahe under einen bauom,
daz ich der sweren leste sauom
erkente und hörte waz er sprach.
ich stuont daz er mich nit ensach.
< o we!> sprach der gehüre,
< ich mag nit me gestüre,
min sendes hercze muoz zurgee
versmelczet, alz vor dem füre ein snee,
vor rechter liebe zuonder.
so liep ist mir besunder
ein wip, die hercze und sinne erkoz,
die mich vil armen krefftloz
machet hie und manche stuont.
gewaltig in mynez herczen gruont
ist ir lip zart, gehüre.
ich han nit me zu stüre
von ir wann seneclich clage,
daz ich sie gern alle tage
mit frewden wülte schauwen.
daz glicht wol dem tauwen,
der dez meyen frucht erlapt.
min hercze würde frisch behapt,
daz sus vor leyd verswindet,
und jamer sich gesindet
zuo mir, wann ich sie myden muoz.
so wird mir hoher frewden buoz,
wann ich den werden schin muz spar,
ein tag ist mer wann hundert jar
die ich by lieb were.
o we der senden swere!
wanne ich daz so bedenke,
dez muoz myn lip sich krencke,
wann ich der selden bin entwert.
min hercze sich in jamer bert
und wil daz jamer rechen.
ein stahel möhte zurbrechen
an den man leit also getwang,
daz mir ist leyder alzelang,>
er want sin hende und arme:
< ach liep, laz dich diz erbarme!
ich secze ez in din eygen hant.>
vor rechter liebe im do geswant,
daz er unversuonnen nider saz.
die liebe ir groz gewalt do maz,
in der mazz er sus belag.
die liebe der sin hercz pflag,
die was krefftig und groz.
ich sach hin uff dez wassers floz
vil manig schiff dort her ge,
wol funfhuondert oder me,
mit mangen hohen segel fin,
rot waz ir aller schin.
da mit ich sie erkante,
e daz mir ymant nante
daz ez waz die frawe myn,
venus, die edel künigin,
dar manigen diener brachte.
der truwen sie gedachte
an den der in dem garten lag;
sin not sie degenlichen wag.
dem tet si vil wol geliche:
vil manigen herren riche,
künigin und herczogin,
grefìnne und mange frawen fin,
mer danne funfftusent an dem her,
die mit ir kamen über mer,
die di künigin so riche
brahte dar so köstenliche
durch ere und im wirdekeit.
ez darff im zwar nit wesen leit.
die kost sie gar geringe wag
durch den der in dem garten lag.
mit sulcher herschafft kam sie dar
daz ir myn augen namen war.
so rilich waz daz gancz her:
ich horte da bucken, pfiffen mer,
tambuorn und bosumen schal;
ritter waz da manig zal,
fideln, rotten, seyten spil,
dez eim keyser wer zu vil,
der sulicher reicheit pflege,
wo er zu velde lege,
alz sie mit frewden pflagen.
einhalp dez waßers lagen
die wite wurffen encker in;
daz in gebot die künigin
und hiez sie beiten an der habe.
die frien namen die segel abe
an der selben wile.
die vart wol tusent mile
dar ane ruwe hat gewert,
daz maniger ruwe hat begert.
venus, die edel künigin,
saz in ein cleinez schifflin
und fur hin da sie ligend vant
dem in dem garten do geswant.
den weg sie do nit lenger spart,
sie ging zu im uff der vart.
da sie die erden rurte,
iren grozen gewalt ich spurte,
daz er nit lenger da gelag.
er stunt uff und sprach:< ist ez tag?
min truren ist erschrecket:
wer hat mich hie gewecket?>
uz lachendem munde,
alz wol die künigin kunde,
ein willig, gütlich grüzzen bot.
sie sprach:< mir ist leit din not,
und darff dich doch nit rüwe.
din liebe und din trüwe
hat dich mir gemachet wert
und auch der der din hercze gert.>
< o we!> gar tugentlich er sprach,
< ez ist so lang daz ich sie sach.
wer sit ir, liebe frawe myn?>
sie sprach:< ich bin ein künigin,
die da venus ist genant,
der alle herczen sint bekant,
und han gewalt der mynne.
wer strebt nach mynem gewinne,
dem gib ich herlichen rat,
sin heil an myner helffe stat.>
er sprach:< sit irs, die künigin,
wem tuot ir danne ewer helffe schin?
mir ist leider türe
uwer hilffe und uwer stüre,
ir sit ein ungetruwez wip.
wie mag erliden ewer lip
in mynem herczen sölich not?
ich waz nahe in der liebe tot
nach der vil süßen aneblicke.
min lip lag in der senden stricke,
min frewde waz zegangen,
min hercze müste erlangen
so swinde nach der lieben:
ez möhte zu stücken stieben,
sit mir so selten ist beschert
dez sich myn sendes hercze nert.
dez muz ich gein uch tragen haß,
sit üwer hilff mir ist so laß
und manigem gelück schibet
der liebe durch spotten tribet,
dem rechte liebe nye wart kunt
und ze aller zit sin munt
daz boste werden frawen giht.
dem selben selten we geschicht,
dar umb daz ers nit türe wigt
und daz sin trost dar an nit ligt.
durch lieb er gar truncken wirt,
daz im die höhste frewde birt.
dem ist üwer helff wolbereit
und lonet im umb sin arbeit.
so gar sit ir verstuommet
und uwer mut vertuommet
daz ir nit lonet yeden man
dar nach alz er verdinen kan.>
mit wiczen sprach die künigin:
< nu hör und laz din zürnen sin,
ich wil dich dez berichte.
du sagest mir gar von nichte,
dez ich nit achte hin noch her.
wie mag ich selden den gewer
der selde nicht erkennet
und werde wip nit nennet
für hohen schacz in sinem muot?
wie mag dem lip oder guot
geschehen von irr wirdikeit?
ez en ist ym weder liep noch leit.
ob ym iht von irr güte wirt,
der höhsten selden er doch enbirt,
daz er sich doch nit frewet.
zwar rechte liebe in strewet
under irn smehen fuoz,
daz er doch ymmer liden muoz
daz er den werden ist unwerd.
wer dez zuon frewden nuo begert,
da kümpt wol nach dem willen myn
der kürsen glich ir mentellin.
zwar der sich dir nit glichet:
din getruwer muot dich richet
und edelt dinen werden lip,
daz dich hohe und edel wip
ymmer haben dester baz,
sit din muot ir nye vergaz.
du achtes tür ir süßickeit,
din zunge ist zu aller zit bereit;
wie dik yn lobez wirt erdacht,
daz wirt von dir ye vollenbracht.
dez müßen alle werden wip
prisen dinen werden lip
für den der yn nit lobez giht.
ob dem ymmer heil geschiht
von keinem guten wibe,
die wil ich abschribe
von aller hohen, werden art.
ir lobp si immer me verspart.
ob sie zu dem bösten küset
und rechte liebe verlüset,
do man ir wirdiclichen gert,
sie muoz doch ymmer sin unwert,
und hat ir dank ein ende.
ich darff ir me nit pfende,
wanne sie sich glichet der kürsen so.
die aht ich recht alz ein ströyn stro.
verleget ist derselben mut,
wann yn geschiht auch nymmer gut,
sie haben niht truwen in herczen,
sie sint auch los dez smerczen
der von rehter liebe kümpt,
der doch vil manigen werden frümpt
daz er der werlt lob bejagt.
hörstu nu waz ich dir hab gesagt?
allen den die nu uff erden leben,
hon ich die wilkür geben,
jedem man nach sinem muot.
küset er ubel oder guot,
da volge ich ye mit willen mite;
daz sal von rechte sin myn site.
dar umb bedenk sich yederman
waz ym daz beste si getan,
und pfleg rechter liebe also
daz er sich geliche nit dem stro,
daz uff der erden sich verlit.
dez valken und dez raben sit
sint mir auch bede wolbekant;
die bede vögel sint genant,
ir adel ist doch ungelich.
wer ich nu so künstenrich,
daz byspil wölt ich dir noch sagen:
den raben siht man selten jagen
nach hoher spise edelich.
er tut nach siner art gelich,
recht alz er ist ein raben kint
wo er weiz ein schelmigs rint,
mit urlaub daz nenne ich dir,
dar stet sin muot und alle sin gir;
er spiset da rehte vol,
in düncket wie er hab so wol
erflogen gar ein edel tyer.
im wart nye suor, dez glaub mir,
da daz tier der nyder lag;
er schriet doch durch den langen tag
und machtez wit und offenbar.
dem raben ich wol geliche zwar
vil mangen der daz selbe tut,
der nye verdinte lieplich gut
von keyme guten wibe
und wil doch claffen tribe,
daz selten wird von ym gespart.
der tut wol nach dez raben art.
ich sag dir von dez valken site:
den fürt man hohen herren mite,
dar umb daz er edelichen tuot.
er ist von art also gemuot:
wann er dez reyels flug erküset,
die vart er nymmer mer verlewset;
wie hoch sin fligen wirt gezilt,
den valken doch dez nit bevilt,
er flügen wit und höhet sich,
daz er wird dem reyel glich
oder über in geflüget,
den reygel gar betrüget.
wie hoch sin fligen wart gestalt,
der valke gewinnet sin doch gewalt,
daz er yn doch zu der erden bringet.
mit erbeit er dar ringet
und auch mit lust, dez er sich nert.
manig fligen wirt von ym gebert,
dez yn doch wenig verdrüßet.
gar tuogentlich genüßet
er waz ym von dem reygel wirt.
sin munt doch schrien gar verbirt,
dez der rabe dicke pfligt,
wo ich vor ym der nyder ligt.
wer wil nach valken art derjage,
der sal sich höhen alle tage
mit tugenden und mit milde.
er spar nit waz dem schilde
ye gegeben wart ze lobe.
sus sal er ritterlichen tobe
menlich noch eren prise.
wo er mag daz bewise,
daz sal nit von im sin gespart.
er sal auch witen sine vart,
da von lip gehöhet wirt.
ist nu sin hercze also begirt
daz er durch werder frawen gruoz
zühet sich in sulche unmuoz
daz nu lit an verderben,
und waget sere sin sterben,
damit er edelt sinen lip,
daz yn höhe und edel wip
mit guonste wol erkennen
und in zu gute nennen.
ye edler ist ein edel wip,
ye tugenthaffter ist ir lip.
sie kan daz wol bedencke,
ir hercze ist so gelencke
daz sie yn lieplich nymp dar yn.
er sal auch in dem herczen sin
mit rechter lieb sie bewar,
mit trüwe und auch mit stete gar.
so mag beclyben im ir gruoz,
daz ym wirt aller sorgen buz.>
der werd sprach gar unverzaget:
< frawe, ir habt mir vil gesaget;
dar nach wil ich mich richten,
wil mir selde pflihten.
ich wil ye rehter liebe pflegen.>
er nam mit willen iren segen
und sprach mit zühten schone:
< fraw, myner selden crone,
kündet rechte liebe ir,
so hoffe ich daz sie danke mir.>
hin schiet die künigin wolgemuot,
sie sprach:< ich weiz daz sie ez tuot.>
sie hat yn sus bescheiden
von liebe und auch von leyden,
von werden und auch von unwerden.
der beider sit uff erden
wart mir in dem garten kuont,
reht alz ich horte da zu stunt.
6. diz ist ein krig ob mynnen beßer sie oder geschelleschafft.
mich betwang ein swerer muot,
alz noch dicke manigen tuot
dem doch nit enwirret.
min sin der waz verirret
in wuonderlicher worme,
in der sorgen forme
waz ich gar gedrücket,
min frewde waz mir enzücket,
ich enwest wie ader war.
ich gedaht:< heylalle, yeia iera!
west ich waz nu griffen an,
daz ich nit würde der sinne wan!>
ich gen sus und verquellen
und wil mir selb daz leben steln.
da kam mir in mynen gedank
daz ich beitte nit zu lang.
ich reit hin nyder in den gruont,
einen sperwer an der stuont
nam ich mit mir durch kurczwile
und reit hin mit sneller yle
uff einen wunniclichen bach.
ein gezelt ich vor mir sach,
daz waz wit und hoch.
manig baum sich dar über zoch,
daz ichs kum dar durch erkos.
ich wart miner sorgen los
ein teil von dem paluon.
ez waz von roter varwe bruon,
uz richem flüwel gesniten
nach gar edelichem siten.
ein gülden cron waz der knauff,
der mir in die augen slauff
mit sime claren glaste.
für mich ylt ich vaste,
biz ich dar kam harte na.
ich erbeißte balde da
und gedahte:< wart, wer ist hie?
got gebe daz mich yeman sie.>
da ich mich suos einen sach,
min pfert an ein studach
bant ich und ging lise dar
uff den anger wol gevar
da daz gezelt waz uff geslan.
do ich so na kam dar an,
da hort ich dinne lise
zwo stimme gar nach prise
mit süßen worten sprechen.
da begonde ich stechen
mit minem meßer eine nat.
da sach ich in richer wat
zwey bilde die ich bekante,
die man gemeinlich nante
die bluomen vor allen frawen.
ir blicke die machten mir tawen
min hercze an freuden dürre.
waz mir ye leydes würre,
dez waz mir gar vergeßen.
sie waren beide geseßen
uff einen pfulwen sydein
und hatten by den zyden
ein buoch in ir beyder hant
und lasen dar an von tristrant
und von ysoten der reinen,
wie einz daz ander meynen
könd in steter minne.
mit herczen und mit sinne
konden sie truwe halten
gar an allez spalten.
sus lasen sie da beyde.
ir nam hatte underscheyde
und auch ir leben, waz mir gesagt:
die eine waz frawe, die ander waz magt,
und waren beide der wünsch vil gar.
da sie gelesen hatten dar
wie tristant und ysot
hielten truwe biz an den tot,
da sprach die fraw zu der magt:
< ach got, waz selden waz in betagt
da sich die mynne an in erhuop!
wanne minne sere darnach ye gruop
wie sich gehielte wip und man.
min trut gespile, nuo sag mir an:
bist du der minne dienst wip
oder wez nietet sich din lip?>
die reine magt da wider sprach,
da dise rede also geschach:
< pfy, sölt ich mynnen leben
und sült wider die ere streben!>
die frawe sprach:< wie meinstu daz?
wiltu der mynne sin gehaz,
so haßest du der werlt pris
und dünckest mich nit vollen wis.
nu sage mir uff die truwe din
wie dann din leben künne sin?>
si sprach da wider:< daz sag ich dir:
geselleschaff die liebet mir
in herczen, in muote,
wanne sie hat in ir huote
wip und dar zu werde manne.
in der schanden banne
wirt dar in vernyebelt
wer die mynne tribelt.
er wirt auch dicke scham rot,
sin hercz muz auch liden not,
wann mans begynnet prüben.
man kan auch nit geüben
die mynne ein kurcze stunt
ez werde dann den lüden kunt.
so ist ere und hoher mut verlorn.
die süße mynne wirt ein dorn
und in dem herczen ein galle.
so lebe ich in dem schalle
mit werder gesellikeit,
ich tancz und singe und bin gemeit
beide hie, dort und da;
so gest du allez luostern na.
wo zwey claffen heimlich,
so swürest du sie meinden dich
und daz sie wißen din tat,
da von din hercze freude lat.
also enwirst du nymmer fro.>
die frawe zörniclich do
der rede ein antwürte gap:
< die rede lütet alz plippen plap,
sie enhanget noch enlenet.
hett ich mich huot nit gesenet,
mir grüwete vor dinen worten,
daz sie an allen orten
sint also effenlich
daz du die werden minne rich
mit geselleschafft vertümmen wilt,
durch die vil mancher hat verspilt
under schilten ritterlich.
wenest du danne betrigen mich,
sit du selber vil wol weist
daz an der mynne volleist
nyeman kan erwerben pris?
der minnen nyeman zu wis
wart, er müste ir volgen.
wilt du ir sin erbuolgen
und mit lobe sin so lach,
ich weiz sie leget an dich gerach,
daz du mit den guten gesellen
wirst geschant in der hellen.>
die magt do lechenlich sprach:
< wer nuo fürht diz ungemach,
der sal in den kirchoff flihen.
sölt man mich uz der huote zihen,
ich enmag der mynne nit geloben.
jai sie hat mit der arme cloben
dir gevangen der sinne veder,
dich hat betäubt ir krefftig weder
und troffen mit ir donrstral.
du bist erzogen in der qual,
dar ynne enlebt ich nit ein jar.
du stellest nach diner frewden lar,
also tut in dem hus
ein kacze nach der muos,
sus varest du sin alle zit.
ob dir danne wol gelük geschit
daz er kümet wo du bist,
ob dir danne umb ere iht ist,
so müst du gein ym swigen.
dar umb so wil ich nygen
der werden, guten geschelleschafft.
ir kürczwile hat wide krafft.
ich vinde sie war ich kuomen,
min truren laz ich luomen,
so du ez heltest in der don.
din frünt ist auch von dir gewan
daz du yn trütest minniclich;
lachest du danne gütlich
yergen einen andern an,
von zorn er uff dich sagen kan
du minnest einen andern,
din hercze wölle wandern
nach fremder mynne, und schendet dich.
er kan auch wol gerümen sich
waz du ym heimlich hast getan.
du müst mer hut vor ym han
danne hetest du yn zu rehter ee.
auch hast du schanden von ym me,
der sorgen wirdest du nymmer fry,
du fürhst daz ein ander sy
im verre lieber danne du bist.
daz tut allez der mynnen list
und kan ez an dir gestellen.
so erfrewen mich die gesellen,
ich mein wip, mayd und man.
ir keyns ich uzgefaßen kan.>
da dise rede also geschach,
die frawe in argem muote sprach:
< ach mynne, ach mynne, ymmer we!
wie sal ich geliden me
den gewalt den dise begat,
daz sie so gesmehet hat
dinen namen und wirde wert
und nit me werder mynne gert?>
da sprach sie zu der werden magt:
< ach wie manchem du hast gesagt
daz du yn mynnest sunder var.
du tuost sie alle wenen war.
wie künd daz ymmer werden gut
daz din gar unsteter muot
nyergen kan beliben?
alümb wilt du triben,
daz heißest du geselleschafft.
so ist der höhen mynne krafft
edel und gewere
und aller schanden lere.
die besten die ye worden,
sint in der mynnen orden
gewesen allez ir leben.
waz möhte beßer frewde geben
danne da lieb ist by liebe?
da wirt ieglichz zu diebe
und stilt dem andern sorgen groz
und seczet uff der frewden floz
und enwißent nit umb truren.
ez ist auch von naturen
daz niht mag one mynne leben.
mynne muoz in den lufften sweben,
si ist auch in dem wage.
der süßen mynne lage
die ist manigfaltig
und aller der gewaltig,
ez sy zam oder wilde,
und aller menschen bilde.
mynne ist auch in hymelriche.
die clöster alle geliche
beswert man in der mynne.
dar umb müet mich in synne
daz du mich wenst verbleffen,
mit dinen worten effen.
daz ich geselleschafft geste,
dez gefrisch ich nye nit me
in allen mynen jaren.>
da sprach die wolgebaren,
schöne, küsch, werde magt:
< du hast von mynnen vil gesagt,
auch hast du mich da by gezigen
daz ich sy dar zu gedigen
daz ich mynne hye und da.
ir keinen ich ungetröstet la
die mir clagen ir not.
ich wölt liber ligen tot
danne ich ymant tete kuont
daz mich sin mynne hette enzuont.
mit guter geselleschafft bin ich fro,
dar under ich mich hüten so
daz man mich nihtz gezihen kan.
sag, vörhtest du niht dinen man,
ob ers icht würde von dir gewar
daz du mynnest anderswar
danne nach siner mynne solt?
zwar er würde dir nymmer holt.
darzu nimt dich in sinen spot
beid die werlt und auch got.
die. mynne tut auch den schaden:
welichz hercz mit mynne wirt überladen,
gotz er mit vergißet
und waz zu eren mißet.>
das sprach die wolgeblümet
magt, ir lip gerümet
ie wart von allen lüten,
ir lop daz konde trüten
zuht, ere, wirde und pris;
ich werde nimmer also gris
daz ich ir könde vergeßen.
hette ich den hymel beseßen,
wincket sie mir, ich keme aldar,
so lüstig waz die magt gevar.
si waz ein morgenstern,
ir worte die horte ich gern
von der mynnen underscheit.
ich wunscht dicke uff mynen eyt
daz alle frawen iren muot
hetten; seht, daz were guot;
so hielten sie meniclich zu frünt
der sich nuo an yn versünt.
wan ez stet leider nuo also:
ist ein frawe mit yman fro,
mit welchem sie ez nit entuot,
den wil ez nit düncken gut.
dar umb flißent ewch, reine wip,
daz ir nyemans lip
uz vaßet vor in allen,
so düncket gut ewer schallen.
der frawen rede waz unverswigen,
ir schimpf in arg waz gedigen,
ir keine der andern nit verdrug.
gar genge waz ir worte pflug,
si menten in her und dar.
da wart myn sperwer gewar
einer lerchen, darnach er swang,
daz die schelle lute erclang.
owe und ach der melde!
da geswigen in dem gezelde
die magt, daz wip von hoher geburt
sie sprach:< ach! hat man gehört
die rede die wir han getriben,
so ist vil leydes uns becliben.>
zu yn beiden ich da ging;
mit gruozze mich gütlich enpfing
die magt, wanne sie mich kante.
mit namen sie mich nante,
danckes ich ir nit versweig;
die frawe mit zühten mir da neig.
da baten si mich siczen nyder,
von mir wart nit gerett da wider.
ich gedahte:< ich wils mich wern niht,
daz gelück mir nymmer me geschiht!>
da ich nyder da gesaz,
die frawe kond ir red baz
danne die magt; dez sprach sie an.
si sprach:< frünt, du salt mir san:
hast du unser rede gehört,
so maht du wennen wir sin vertört,
wir meinens nit durch ertlich.
nuo düncket in den sinnen mich
daz nit beßers danne mynne si
so man trüwe hat daby.
so sprichet dise werde magt
und hat daz wider mich gesagt,
geselleschafft si beßer.
dez ist myn frewde leßer,
biz daz ich erfarn die warheit.
nuo sage reht uff dinen eyt,
unser welcher rede düncket dich krump?> - -
< dar zu bin ich gar zu tuomp
daz ich künde geslihten
und ewern zorn verrihten.>
die magt uz rotem munde sprach,
da dise rede do geschach:
< hastu rehter sinne krafft,
so gestest du der geschelschafft!
dez ist sie von dir wol gewon.>
die fraw liez noch nit da von,
si sprach:< du salt mir gestan,
sit ich daz best erkorn han.>
do macht yeglich ir rede so gut
daz ich gedaht in mynem muot:
ich enkan mich nit bewarn.
ich sprach:< frawe, lat michz ervarn
und gebt mir frist ein halbz jar.
ich erfarn ewch sicherlich war
dez rechtes an ein end
an manchem manne behende.>
si sprachen:< yle bald dinen weg,
enschühe brücken noch den steg!> - -
< so lat mich üwern urlaup han.>
si sprachen bede:< daz si getan!>
da kerte ich myne straße.
ich sprach:< gelück, laße
mich nuo schier kuomen dar
da ich der rede ein ende ervar
und die rehten warheit,
daz ich den frawen wend ir leit.>
ein knappe von den wappen kam,
der mir vil sorgen do benam.
er sagte von einem hoffe groz.
der rede mich da nit verdroz.
er sprach:< nuo ylent hin,
ir vindent da ritters herczen sin
in ern form gestempfet,
uff tugent stampf geempfet
ist da manig werder lip,
beid magd, man und wip.>
da ylt ich hin waz ich mohte,
wann mir kein suomen tochte,
ich must rennen und draben.
der hoff hat sich erhaben,
da ich aldar kam geritten.
freud wart da nit vermiten;
sich frewten frawen und man,
keyn hercze waz da freuden an,
menlich ir mit fliß pflag.
daz werte biz an den vierden tag.
da fugte sich die stunde
mir zu selden funde,
daz sich gehawffet hette
vil werder ritter stete
in ein gezelt gar heimelich.
zu yn vil balde hub ich mich,
ich gedaht:< nu bin ich kumen ja
uff miner reyse rehten sla.
alhie die besten ritter sin
die man vindet umb den ryn.
an allen dingen underscheit
wißent sie die warheit.>
ich wil ewch nennen wer sie warn,
ich meine die süßen, werden, claren:
der tugend künig von beheim,
by ym der gräve von sponheim,
der in der wibe lobe swebt,
wann sin hercze nach ern strebt.
auch sich da geseczet hat
von winsperg her cunrad,
der edel und der reine.
by im der von fleckensteine
saz, der biderb heinrich.
dez düncket nit alleine mich:
untuogend ist an im gefrit,
die tugent er bert reht alz ein smit
daz ysen tut mit dem hamer.
by im in wirde kamer
saz her symon von guontheim,
der ist der tugend honigseim.
von stronburg her eberhart
auch darinne gesehen wart.
auch sach ich sunder trigen
den guten gerhart von biegen.
da saz auch der edel zart,
von wacheim her gerhart.
da saz auch gar muodes rich
her cuonrat von luossenich.
da waz auch in wirde schone
her cunrat von landescrone.
da saz der da übet ritters werk,
her gerhart von schafsperg
und von dietsch her otte,
der nye wart zu spotte
zu keiner massenie.
nach mannes muot ist sin crie,
den übet er uz und da heime.
er ist becleibet mit der eren leime.
wie ieclicher si der jare juong,
si tunt zu tuogenden manchen sprung.
da kam gegangen von hohenloch
her luocze, der alle schande ye floch.
sin kuonfft myn auge gern sach.
min muont mit luter stimme sprach,
daz sie ez horten überal
und in ir aller oren schal:
< herre her künig, vil werder man,
wült ir mir herlauben an,
ir und dise vil werde schar,
daz ich mit worten hie ervar
einer frage, durch die ich bin
zu ewch kumen daher in?
nyeman ez für arg enpfa!>
der könig sprach für sie alle:< ja>.
da sprach ich:< herre, vil werder lip,
eine schone magt und ein reinez wip
die kriegten umb ein sache
mit herczen ungemache,
umb mynne und umb geselleschafft,
welchz habe die besten krafft,
geselleschafft oder mynne.
wie duncket ewch in dem sinne?>
dez antwürt er mit snelle,
er sprach:< mich duncket, geselle,
dez, sammir gotez mynne:
wer in der mynnen brynne,
der si mit sorgen ser behafft.
dez lob ich die geselleschafft.>
da sprach mit wisem muonde
siteclich, alz er wol kuonde,
von sponheim grafe her johan:
< herre, ir süllet da von lan.
mynne ist über alle dingk
ein werdez ende, ein süß urspringk.
minne machet juonge di alten jar.>
der von winsperg sprach:< ez ist war,
minne ist der eren attichstein.>
der von fleckenstein sprach:< neyn!
geselleschafft ist beßer.
wanne der mynnen messer
trifft mit der spicze,
der kümet von siner wicze.>
von hohenloch der schanden lere
sprach:< mynne die büßet swere.
ich muoß die mynne vast loben,
wann ich bin in irm cloben.>
her symon und her eberhart
der rede da gefraget wart
wem si gestuonden
in irs herczen grunden.
si sprachen bede ane toben:
< geselleschafft wir wüllen loben,
wann sie ist uber der mynne art.>
dez zürnt sich her gerhart
von wachenheim, der werde lip;
er sprach:< die mynne ist leit vertrip
den frewden sichen herczen.>
daz begond smerczen
herren gerhart von biegen,
im wart gach zu kriegen.
die mynne er schalt gar offenbar.
er sprach:< bi mynem eid, ez en ist nit war
daz mynne sy uber geselleschafft.
geselschafft hat die krafft
daz sie vertribet sweren muot,
darumb ist sie gut, me dann gut.>
dez antwürt ym her otte,
er sprach:< were. mynne ein schotte,
ein heiden oder uz czipperlant,
so were zu ser uff sie gerant.
nu gebet si doch zu borgen
und lat mich für sie sorgen
und lant mich auch genysen
daz sie mag entsliessen,
binden und enpinden.
wer sal sich danne winden
wider sie mit kriegs krafft?
ich lobe sie für geselleschafft.>
da sprach der von lüsnich:
< uff mynen eit, dez dünkt auch mich.
ich sprechens mit kurczen worten sleht:
werlich ir habt alle unreht
daz ir die mynne scheldet,
wann sie die herczen beldet
uff menlich ritters tat.
minne ist der hohen eren sat.
wann man sie sewet in ritters muot,
da get uff menlich wird in eren bluot.
daz prüffet ir in allen ziden.
wie moht manig geliden
so manig vientliches kumen?
sült nuo der mynnen stür nit fruomen,
so enwürde kein hercze nymmer fro.>
< wie noch, cunrat, wie verstu so?>
sprach der von landes crone,
< hab ein wile schone
und laz auch mich ein wenig san.
wir wullen her umb nit verzan,
ob uns mynne nit lonet alz dir.
sie hat erfüllet dir dein gir,
dez swürstu wol, si tets uns auch.
nein, ir füer zühet den gauch;
beide nuo und zu aller stuont
zühet si uns den halm durch den munt.
sit si uns triegenlichen trüget,
dar umb myn zunge büget
und hincket an iren prise.
si fürt nit rehter wise
geselschafft, von schafsperg gerhart,
sag an, hab ich mich nit bewart
daz ich die mynne gescholden han?
daz salt du mich wißen lan
wem din hercze nuo geste.
dez biten ich dich in rehter fle.>
da sprach von schafsperg der helt:
< sit du ez danne wißen welt,
so salt du ez nit für arg enpfan
üwer welchem ich alhie gestan.
sint alle meister sprechent
und hant ez so gerechent
uz alten buchen dorther für
daz keinz so harten herczen tür
enlebt, ez mynne etwaz:
sült ich ir danne benemen daz,
däz were werlich mir zu vil.
künd ich gejagen an ir zil,
dez lüst mich von herczen wol.
nit me ich da von sagen sol.>
sus yderman sin reht do sprach.
we mir, gedaht ich, waffen ach!
ich bin noch unbescheiden gar.
si kerens her, si kerens dar
und hellent nit geliche.
ich muz baz in die riche
und fremde wege dar nach varn.
ich bat sie alle gelich got bewarn
und ylte hin gar dratte.
wen ich da sach, den fragte
ich umb der rede urteil
wer mich beschied, ich würde geil.
wer dise rede gehört hat,
der geb mir dar zu sinen rat
wie ich den frawen wider sage,
daz ich dank an yn bejage. 7. diser sproch ist ob manne trüwe beßer sy oder frawen truwen.
min weg mich einez morgens truog
an ein waßer, daz gar ungefuog
waz von rehter grözze.
von winden manig gestöße
die ünden namen her und dar.
ez waz so rehte eigis var
daz mir begünde grusen.
ez ging dar ruschen, susen,
daz die ünden huses ho
sich uff draten balde do.
ich gedaht ez wer ein stuormwint.
< biz daz die winde alle vergangen sint,
enthalt by disem staden alhie.>
da ich also in vorhten gie,
ich besach daz wetter hie und da.
der hymel waz ein wenig pla
an einem ende worden,
der wint der ging von norden,
der schöne gewitter brenget.
der hymel wart gemenget.
zu hant sach ich der sünen schin,
alda der wint begond lin.
da ging ich zu dem staden wider;
her und dar, uff und nyder
sucht ich einen schiffman,
der über waßer varn kan.
ich ging daz waßer uff und abe
und ersach in einer engen habe
halten einen segel pla.
in einen nachen saß ich da.
ich gedaht:< ez ist sunder sache niht
daz man schiff hie halten sicht>
sus fuor ich dar verlocken
biz daz ich by den kocken
mit mynem nachen da gestiez.
den cleinen nachen ich da liez
und sprank in daz schiff zu hant.
ich besach dez schiffes want,
die waz behenket köstenlich.
in den augen duht ez mich
ein samit syden unmaßen bla,
dar yn gestrewet hie und da
von gold reine die bustaben,
lüsticlich und wol erhaben.
si sprachen zu düde:
< bla tragent die lüde,
ez ist auch ein varwe gut.
wol ym der ir reht tut!
so betüdet sie auch stete,
wer ir tut gerette.
wer untrüwe an ir verhenget,
so wirt si swarcz gemenget.
dar umb beseh sich wer sie trage,
daz die varwe icht von im clage.>
in der selben varwe
pfulwen und küssin garwe
lag daz schiff do allez vol.
ich gedaht:< in trüwen, hie slieff ich wol!>
min kogeln zoh ich für den glast;
wie ich doch were dez schiffs gast,
ich gebart gar wirticliche.
mir wart auch slefferlich.
da ich mich dinne alleine sach,
< we mir>, gedaht ich,< ymmer ach!
wez heldet daz schiff alleine
by dises werdes reyne?
ez ist so wol dar zu gemacht
daz reine wip an überbracht
mit guter geselschafft alhie
sich erclefften und daz sie
sweres volkes wern entladen.
ob sie von underscheiden saden,
da wült ich gern hören zu.>
sus lag ich in gedencken nuo,
ich slieff noch enwachte.
an der stunt ez da gerachte
daz mir von slaff begonde türmeln.
in dem slaffe hort ich mürmeln
menlich stymme und auch ein wip.
da rihte ich uff mynen lip
und lüstert dem done nach.
ich lieff da von dez waßers lach
und sprang mit freuden uff den wert.
da ichs getet, ich wart ervert,
und begond mich doch rüwen;
ich vorht si sülden mich schuhen.
ich sach si beide hinden zu,
da enhatte ich raste noch kein ruo
daz sie myn würden iht gewar.
ich kroch uff henden und füßen dar
und begonde mich da drücken.
gar heimlichen smücken
begonde ich mich vaste under ein ris.
sie triben allerley wis
mit claffen vaste her und dar.
die frawe, aller schanden bar,
sprach dem frümen ritter zu:
< geselle, du hast wenig ruo
din juongen tage da her gehabt.
in fremde lant du bist gedrabt,
ich muoz ez mit urlaub vor dir jehen,
man hat dich hie und dort gesehen.
dez muoz ich dich zu gesellen weln.
hörtestu sin niht, ich wüld zeln
vil lande die du hast ervarn,
in den du ritterschafft erarn
kündest und auch der wibe gruz.
ob ich mit urlaub fragen muz:
ob du ye kemst an die stat
und uff dez underscheides pfat
daz du erfürest die ware mere
ob frawen trüwe ganczer were
oder manne trüwe, dez fragen ich,
daz du dez wöllest bescheiden mich.> - -
< frawe, üwer tugent hat mich gerümet
me und mynen lip geblümet,
daz nye der zehend an mir geschach.
mich hat leyder schanden dach
bedecket me dann eren kron.
ich fürht mir si üwer lop ein hon.>
si sprach:< dem sy wie ym sy,
ich bin durch claffen da her by
gesessen, daz laz enden.
wiltu dinen syn druff wenden,
du sagest mir wol den grunt da von.>
der ritter sprach mit hartem don:
< waz ich sage, daz ist on zorn.
uff den eyt den ich hon gesworn,
uff den ich billich buwe:
mich düncket der manne truwe
steter und vester.
sie habent swerer lester
uff sich geladen von truwen wen;
untrüwen hant sie irn sen
mit trüwen an iren rük gemacht.>
die frawe antwürt mit zorns braht:
< du sagest recht alz du dich verstest.
ich weiz daz du mirs nit engest
ich wölle dich überreden zwar:
die wip hant in irs herczen tor
gesenchet trüwe mit heris kraft,
mit aller trüwe stete sedelhaft
ist trüwe dinne worden.
recht alz manches orden
haltent alle ir regeln reht,
sus müßen die wibe ir tru sleht
gein den mannen halden.
wie getürst ein wip erbalden
daz sie einen man betrüge
und liebe verjehe der sie lüge?
wanne wo ein wip von rehter schancz
minnet von rehter stete gancz
eynen ritterlichen man,
sy enkan ez nochten nit gesan.
ich weys daz uff myn letzte vart
daz manch strenge liebe hart
ist vergangen mit herczeleyde
durch reyner wibe plödikeid.
dez slahe den wan uz dinem muot
daz dekein bidirbe wip guot
betrüget den man zu keiner frist.
sy sagt ez kuome daz war ist.
die red ich nit gelaugen kan,
die wip entuont nit alz di man,
der mit worten manger güdet.
wo man den guten abent büdet,
da wüllent sy guten morgen nemen.
dez wülten wir uns sere schemen.>
der ritter sprach gar sidelich:
< frawe, ir habt balde gesweiget mich.
ir künnet mit worten lange zal,
mich düncket ir sit der manne hal.
ich wen ez von naturen sy,
ein frawe klaffet me dann manne dry.
dez enkan ich myn gesellen guot
nit entreden, als ir tuot
üch und alle üwer gespiln,
danne ich wil an die warheit ziln.
ein man waget gut und lip
vil me durch ein einig wip
danne tusent wip durch einen man.
war sie yn heißen riten gan,
in welch lant sie lüstet,
ist er danne nit gerüstet,
er ritet dar on gerete,
daz tut sin trüwe stete.
daz er dann güßet sin edel bluot,
daz duncket ewch wip von herczen gut,
daz ir yn schicket über mer.
da lidet er manig herte ser
und vil manig angst.
ach wip, also du yn drangst
in todes wappen müdiclich!
ach wip, daz sült erbarmen dich
daz diser mort durch dich geschiht!
under rosse man sie ligen siht,
manchen edeln ritter reyn,
gebrochen arme und beyn,
zutretet nase und muont;
wanne er hie und da ist wunt
und sich der beyn nit wol vermag,
den arm er treit an sinem nag,
sus wirt er nymmer lid gancz.
so kömet dorther ein snöder schrancz,
gestreichet und gestrichen;
alle müde ist ym entwichen,
die naht mag er wol springen,
lauffen, tanczen, singen,
toben, trincken, eßen.
so wirt dez byderben vergeßen,
der wuont zu herberg gangen ist.
ach, wibes trüwe, wie klein du bist!
hört er ewch an ewer ere sprechen,
sölt man yn dar umb erstechen,
er wil ewch ye entreden,
wo er getar, an allen steden.>
die frawe antwürt mit zorns muot:
< in truwen, liber geselle gut,
du sprichest wir künnen claffen.
du kanst auch wol geschaffen
daz alle din notdurfft wirt geseit.
du hast auch snelle uff mich gemeyt.
din muont get sneller dann ein mül,
an dinen worten ich daz fül.
du hast also gesprochen:
die ritter haben gebrochen
durch uns arm und beyn,
ir trüwe sten in sülcher mein,
sie wöllent durch uns riden,
ir swert durch vynde snyden
und tieff durch mannes brust tun waden;
bosheit sie wöllen do mit entladen
werden und aller zagheit,
und waz yn laster mache breit,
daz lan die man durch reine wip;
alle ir gut und ir lip
daz wöllent sie durch wip verzern:
so wölt ich uff myn trüwe swern,
sie tetens umb sin selbz pris!
ritterschafft versmülcz alz is,
meint man nit dran dann frawen.
man sölt dran wol schawen
wer danne biderb hieze,
enhetens sie ez nit genyze,
von aller der werlt ere vil.
tu hin, ez ist ein kindes spil
mannes trüwe für wibes stete.
kein man durch frawen tete
daz yn an eren swachet;
so ist ez leider gerachet
daz ein wip durch reht trüwe
ir selbz vergaz. het siez rüwe
dar nach, den schaden liez er ir.
sich, frünt, alsülch truwe wir
können den mannen eygen.
min leben müße feygen,
het ich irgen einen fruont,
zu dem ich harte mich het verbuont,
hiez er mich durch yn in den tot
gen, ich schühte kein not,
ich tet ez williclich durch yn.
ich hon daz wol in mynem sin.
sin gebot wölt ich ye tragen;
lip, gut zu dem magen
begeb ich, wer ez sin gebot.
ez ist war, also helff mir got!>
dem ritter waz die rede swer.
er sprach:< ich hörn fremde mer
von ewch, reinez wibez fruht.
nu sprechet uff ewer selbz zuht
und selber ewch dar an betraht:
sit ir ritterschafft nit aht,
waz sülle wir dann durch ewch tuon?
wir enzügen doch nye kein huon,
so enkönnen wir auch nit hirten sin,
rinder hüten noch der swin.
wir enkönnen nit schuohe machen>
( smelich begönde er do lachen)
< ich gelernt nye kein belczwerg,
ich wende daz man der mynnen berg
ergrüb mit der ritterschafft.
hot hantwerg aber höher krafft,
so müßen die wappen wir begeben
und lernen an dem stule weben.
ez ist auch lange da her geprüft
und waz in der werlt rufft
daz ritterschafft zu wiben hört.
vil biderber ritter ist betört,
mich düncket ir riten sy verlorn.
teten si reht, si hetens verborn
und weren zu schul gegangen
und heten in tun langen
die pfründen uff dem kore.
wer da ritet, der ist ein tore.
got kennet doch guoten pilgerin,
die plate muoz ymmer swerer sin
danne ir röcklin dünne.
ob ich ez geprüffen künne,
so ahtet ir hantwerg, pfaffen sang
höher dann der helme clang.>
daz reine wip sprach aber also:
< gotsein, wi verstes du ez do,
ich wölle die ritter drücken
und wülle her für zücken
zu male unendelich diet?
entrüwen, also enmayn ichs niet.
ich sag dir sicherlichen daz:
und were ich einem mann gehaz,
der sin hercze het gehafft
in rehter lieb mit steter krafft,
ich gewünne in liep in herczen hart.
daz mein ich uff myn letzte vart.
ich enhon ez anders nit gemeint.
den mannen sint ir hercze versteint,
daz sülich trüwe nit in irn lip
kan kumen so in die werden wip.
ich en verkert in nit zu gründe.
si riten alle stünde
her und dar, daz wildet sinne,
daz gancz trüwe noch stete mynne
nit in irm herczen plibet;
daz riten ez in vertribet.
wer sihet so mancherley
clarer wibe fey,
dem wirt der sin verirret.
verzwirkelt und verzwirrett
wirt sin hercz da und hie,
sin stete trüwe vellet an die
die ym dann die nehste ist.
dar umb, mannes trüwe, du bist,
alz du, herre got, wol weist.
an frawen vindet man allermeist
truwe ymmer wernde.
wer truwe gern lernde,
der kuom in frawen schuole.
ich wen daz man da huole
kuonst der rehten stete.
wer gern trüwe hete,
der vindet sie by den wiben.
da heime sie müßen bliben,
daz stetet yn synne und muot.
gancz trüwe mit steter fluot
ir hercze dann umb flüßet.
daz wiße, dez genüßet
vil dicke dez reinen wibes amis
daz irs getrüwen herczen ris
gein im mit liebe birt fruhte
mit wiplicher zuhte.
si enhaut kein ander gezal
dann daz sie in irs herczen tal
senket liebe gein irem getrüwen fründe.
der in dez vergunde,
dez wer zu mal der ungelimph.
tribent sie keinerley schimpf,
daz verkert man yn zu stuont.
sie tuont nöte uff den muont
manchem bösen cleffer,
der sinen bösen gleffer
erwidert mit gebletze.
er saget vil manig gesneptze.
swig er, ez were alz gut.
dar umb ein wip wolbehüt
muoz sin werk und wort,
si entar nit sagen waz sie dort
trüwe in irm herczen hat.
offenberlich ir dan stat
und rümet ewch liebe und trüwen.
daz muoz mich ymmer rüwen
daz es nit geoffenberigt wirt
waz frawen hercze trüwen birt.
eins wibes hercz ist verzagt,
dar umb ez nymmer reht gesagt
ir liebe nach irem willen.
ir trüwe muz sie stillen,
verborgen und heimlich tragen.
daz müßen wir armen dicke clagen.>
der ritter sere wart erfert:
< frawe, ir habt mich beswert>,
sprach er,< daz ir sagt so war.
ir habt mich überkumen zwar,
ich gib mich gevangen euch.
wult ir, so lat mich in ein drüh!
vil billich ir mich türnet.
ich han ewch ser erzörnet,
umb daz ich wiplich stetikeit
hett so gern hin geleit.
ich waz uff unrehtem wege.
dez wil ich mich in ewer pflege
geben ewch gevangen,
von ewern handen hangen.>
die fraw snelle antwürte do,
si sprach:< nuo enwart ich nye so fro
als daz ich dich han bekert
und mynen gelauben gelert.
doch gewüschest du sin nymmer hin,
sit ich nuo din meister bin.
ich wil dich ser kestigen,
ich wil nit verzihen
uff din gevangnüsse.
ich sag dir gar gewisse,
ich wil dich pinigen sus und so,
daz dir verget din mut so ho
zu sehen dinen genoßen,
daz sie sich an dich stoßen,
daz sie ez gelauben überal:
dez wibes trüwe ist ein sal,
dy mannes trüwe drücket,
daz sie sich nyder smücket.>
mit den worten tet sie ein griff:
< du muost mir volgen in myn schiff>,
sprach sie gar vermeßen,
< hye ist lange genuog geseßen.>
mit dem hals sie in dans.
< du gest hie zelten als ein gans.
laz uns snellich ylen,
über dryßig mylen
wil ich dich füren hynnen.
ich enbit dich dinen gewinnen
nymmer mit mir geteylen.>
sy begönd yn do seylen.
sy sprach:< du hast hüt gerast.
waz du dar an gewuonnen hast,
daz strich eins tags an dinen stein,
so du kümest wider hein.>
der ritter der ryeff drade:
< frawe, an ewer genade
gab ich mich on pinlich leben.
nu wüllet ir mich an martel geben;
wen ich daz ewch enteret.>
< du hast claffen geleret>,
sprach sie,< swig, du snöder gauch,
miner genaden muostu leben auch.>
iren weg sie gein dem schiffe vieng,
alles strebend er da nach ir gieng.
von dem uber si yn sprang
mit iren gevangen ane sinen dang.
von mir sie do flüßen.
ich enweiz nit war sie schüßen,
dan da ich ir hinweg gewart,
da maht ich mich an myn vart
und sach nach mynem nachen.
dar gein begond ich rachen.
doch waz ich zu mal verdaht
daz mich abentüre braht
hatt zu wünderlicher rede,
wann ich nye zu keyner stede
hort so wünderlichen krieg
und darnach so herten bieg.
ich welge ez her und welg ez dar,
der frawen rede duoht mich gar
war sin und ungelogen.
dar umb wir manne nit enmogen
uns wider frawen seczen.
ir trüwe kan dicke leczen
und verwuonden mannes lip.
wem ein getrüwez stetez wip
ir rehte trüwe zeigen wil,
der frawen ist nit zu vil,
ez sy yr liht zu tun durch den.
ob ir sin trüwe wider begen
von dem manne, daz ist gewagt.
wer mich der mer für warheit fragt,
dem sag ich waz ich hon gehört:
wir sin an manne trüwe betört.
daz hat die frawe bewert alhie.
größer bewernusse nye
gehort ich zwar von keinem man.
wer ez hört, der sol ez san
für warheit allen mannen.
ir trüwe sie verbannen
wider der reinen frawen trüwe.
da, frümer man, dar uff buwe
und halt dich zu den frawen reyn,
wann ir trüwe ist alz ein stein
den nyeman mag erhillet
wem si mit willen
lihent ir hercze getruwelich,
der mag für war wol frewen sich
und mag sich wol verloßen.
daz si gekündet allen gnoßen! 8. diser spruch ist von den zehen swestern.
ich vant ein wip in clagender not;
sy schrey:< nuo kuom, vil lieber tot,
von hercze leyde mich enbind!
ach, leit und ungelüke, ir sint
mime libe ein swerer last!
ach, freuden trost, wie fremd ein gast
bistu in dem herczen myn!
für dich krefftige nüwe pin
sprüßet uz myns herczen sproßen.
solt ich myn leit verstoßen,
ein lant sin würd erfüllet.
mit echczendem we behüllet
ist myner frewd wipheit.
awe, des jamers krone treit
min haubt, freude nymmer me.>
gar jemerlich sie< ach!> schre
wol fünfstunt nach ein ander.
mit dem wort geswant er,
daz sie zur erden seig.
da ich hörte daz sie sweig,
da trat ich ir naher baz.
ein volle bluomen tauwes naz
raspte ich da gar drate,
da mit ich sie besprate
so lang biz sie sich versan.
nüwen jamer hub sie an
und klagt grülich ir leit.
ich daht:< hie wirt ein snelle gescheit
von sele und auch von libe.
wie we ist disem wibe!
herre got, nuo mach ir baz!>
ir truren waz do nit zu laz
ez brech ir snelliclich die not
daz sie aber viel für tot.
da erschrak ich me dan vor.
mit dem haubt ich sie enbor
hub uz dem naßen clewe
und nam sie von dem wewe,
so ich beste kuonde.
miner red ich so begonde:
< reines wip, vil hoher hort,
aller manne leides mort
sit ir und ein frewden tag.
für war myn munt euch heißen mag
ein köstenlichs balsem vaz,
wiplicher mynne zunder, daz
durch brich ritter herczen gruont.
menlicher tad ein füllemuont
ist ewer wiplich güte,
mannes tad in plüte
züchet euwer süße uz durrem ris,
daz ez frewd plüwet in aller wis.
sit alle frewd nuo an ewch lit
und ir mit troste mannes plit,
wez untröst ir ewch dann?
ich enkan ewch anders nit gesan
danne: frewet sich alle werlt myn,
ich wült auch in frewden sin
und wült nit quelen mynen lip.>
mit sewffczenden worten sprach daz wip:
< du sprichst alz der dem nye kein leit
geschach; westestu myn erbeit,
du verdehts sin mich nicht
daz myn hercze sus jamerz pfliht.
nye keym menschen wirs geschach
dann mir, dez schry ich ymmer: ach!
ach! ach! daz ich ye mensch wart!
ach, leit, wez bin ich dir so zart
daz du mich nit entödest
und mich doch also nödest
mit diner sorgen clammen?
verfluchet sy der ammen
dy myn gesleht hat ernert!
we, waz leides ist beschert
mir armen creatüre!
min honigseym zu sure
ist mir leider worden,
in der rüwer orden
ist myn freud gestoßen,
unheyl het mir erbrossen
und ving myn heil in sorgen strik.
miner freuden anger duonrsplik
verbrennet hot bis uff den gruont.
min swebende wuonne zu tod wuont
lit, di kan nyeman ernern.
wil ungelük sus uff mich zern,
so wirt ez riche, ich frewden bloz.
leide geviel ich an dem loz,
dez eidet ez mich in sin gewalt.> - -
< frawe, ir habt mir vil erzalt
üch werre, und enwiz doch nit waz;
ich bin zu fragen ein teil zu laz.
mit diner sorgen clammen?
verfluchet sy der ammen
dy myn gesleht hat ernert!
we, waz leides ist beschert
mir armen creatüre!
min honigseym zu sure
ist mir leider worden,
in der rüwer orden
ist myn freud gestoßen,
unheyl het mir erbrossen
und ving myn heil in sorgen strik.
miner freuden anger duonrsplik
verbrennet hot bis uff den gruont.
min swebende wuonne zu tod wuont
lit, di kan nyeman ernern.
wil ungelük sus uff mich zern,
so wirt ez riche, ich frewden bloz.
leide geviel ich an dem loz,
dez eidet ez mich in sin gewalt.> - -
< frawe, ir habt mir vil erzalt
üch werre, und enwiz doch nit waz;
ich bin zu fragen ein teil zu laz.
ich waz selb zehend geswester.
daz ist mir also gester
daz sie alle lebten
und in ern swebten,
hoch in der wirde trone.
ir aller haubt truog crone,
zepter und richen gewalt.
ach, arme, der hot der tod gefalt
echt in kürczen jarn!
wie sölt ich baz gebarn,
ich armez wip elende?>
si want ir wyzen hende,
ir goltvar har sie rauffte.
< ach got, do man mich tauffte,
wez ertrenket man nit mich!
nu han ich auch ein künigrich,
und ist mir alz ich nit enhabe.
ach, tod, schik mich zu dem grabe,
zu den lieben swestern myn,
ane sy enmag ich nit gesin.
ich armer, elender weyse,
wy geleb ich diser freyse?>
si sprach zu mir:< tut dir nit we
min wernde not, ach ymmer me,
und diz grülich leit?> - -
< ja, wißent, fraw, uff mynen eit,
kein ding tet mir nye so ange.
min hercz lit in einer zange
von fremdem quelendem leide.
sagt mir by dem eide:
wie hießen üwer swester?>
< so wirt myn leit ye vester>,
sprach sie,< wann ich sie nennen,
doch salt du si erkennen.
die eine hiez gerechtikeit;
der tod tut mir so kreftig leit
daz mir daz hercze rißet.
ir name mir doch glißet
in mynes herczen augen.
nu clage ich dir vil taugen
min swester maz, die ist tod.
ach der cleglichen not!
daz hielffet mir alle dy werlt dan,
wann mazz kond di krone tran
für fürsten, frawen, ritter wert.
nu prüfe: der tod auch stete gert,
daz reine wip hat er da hin,
daz ist myn leit und sin gewin.
noch ist ein leit myn rüwe:
warheit und trüwe
die sach ich leider auch begraben.
ich enkan mich nuo nit wol gehaben,
sit sie mir sint erstorben.
sie hant dicke lob erworben
in hymel und in erden.
got erte selb dy werden.
o we, myn swester, die werde magt,
scham ist tod! daz ymmer clagt
myn hercze vor allen dingen.
ir tod kan freude twingen
mit leid in angst clusen.
alle tugend kond sie husen,
wiplicher wip wart nye geborn.
ich hon sie gar zu unzit verlorn.
awe mir, we, bescheidenheit
ist tod! daz ist ein sülich leit
daz ichs nit überwinden mag.
ach daz ich disen tag
gelebt han, und sie sind tod,
daz ist myns herczen grymme not.
noch hett ich ein swester me,
der tod tut mynem herczen we,
wann sie waz riches lobez wert.
ir lebens wol myn hercze gert.
ir tugend kam manigen vil eben,
doch verdag ich baz ir leben
wann der andern keyne.
wült got, wer sie alleine
für die andern alle tod,
so were geringe myns herczen not.
sie rüwet mich wol durch sippe,
wir sin von eime rippe
alle gemachet von gotes hant,
miltikeit waz sie genant.
nach ir min auge billich weint,
nu prüffe: waz hat got gemeint
daz er mich eyne leben lat
und sy alle genumen hat
der werlt also schedlich,
und daz die aht künigrich
alle gar on erben sint,
ir keine gelaßen hat kein kint?
daz ist klage über alle leit
daz nyeman nuo ir erbe treit.>
do sprach ich zu der frawen:
< aller tugenden ein auwen,
hohe, werde fürstin fry,
gehabt ewch baz dann ewch sy
geschehen hie, begebt die clage
und kündet mir mit kurczer sage:
habt ir kein swester noch?>
si sprach:< ja, eine doch,
uff die ich mich wenig lan,
wann ich hon dez ganczen wan
daz sie iht lange müge leben.
mich duncket daz ir sie vergeben,
sie ist krank zu male,
ich sihe an ir vil quale.
si enkan sterben noch genesen
und wil doch by den lüten wesen,
da han ich vil lidens mitte,
wann sie ist anders gesite
dan si waz vor der krankheit.
ir name in wirde waz gekleit,
do sy sich wol vermohte.
zu dem male tohte
kein myn swester on sie nie,
gein ir bugen si alle ir knye,
sie waz die eltest und die herste.
ir urspruong von erste
erhub sich in dem hymelrich,
si braht got, daz ist wißenlich,
von hiemel uff die erden.
si tet in mensche werden
mit irem wisen sinne.
er hiez sie selber mynne,
also nennen wir sie noch,
wil si ge gen kan einen kroch.
ir süche und ir krankheit
ist mir ein ungefügez leit
und lit mir zu herczen hart.
ir lüt, ir lant sint unbewart,
ez get allez an stüre.
noch wirser dann ein lüre
ist worden ir vil süßes leben.
groz ungenade ist gegeben
mir an mynem sippteil,
auch ist gar clein myn heil.>
do die frawe diz gesprach
und mir ir aller namen verjach,
do wundert mich der mere
wer si selber were,
und bat si mir ez sagen.
sprach sie:< ich wil dirs nit verdagen,
man heißet mich die manheit.
manig hercze ist mir gereit
und dienent mir flißigliche.
gar wit ist myn riche
in allen kristen landen;
mit gewalt ich wanden
uff velt, uff mer, in heiden lant.
waz lebt, daz neyget myner hant.
ich varn alz ein wolkenbruost
und aht uff nyemands verlust.
ich bin wol halb unsinnig,
min gir ist so gewinnig
daz ich besorgen lip noch leben.>
< getörst ich dez antwürt geben>,
sprach ich,< frawe, so schelten ich
üwer site, sie sin niht löblich.
dez zürn sich gein mir nit ewer muot,
ich sagz ewch, frawe, werlich durch gut
daz ir ewch hütet dester baz.
man gibt ewch, manheit, manic haz;
daz hör ich von den wisen
daz sy üch nit enprysen,
und wil ewch sagen warumbe:
vil manig groz geprümme
schicket ir in den landen
und tuot die juongen wanden
uff alle abentüre,
und gebt yn kein stüre
daz si sinlich triben
ewer manheit schyben
trybent si uff alle velt,
dez gibt in lop daz widergelt
daz si menlich heißent.
uff strites gir sy beyßent
ir sinne mit falken flugen.
zu turnyern, stechen hugen
ir gir, ir mut, ir wille.
getörst ich sagen stille
war umb ez mir missevellet:
daz riten ist nuo gestellet
nit anders dann: « rita, rit,
vihta, stichä, strita, strit!
var von heyme in fremde lant,
renna, töd den lip zu hant,
ich enbit dich anders nymme. »
dez straff ich ewch dar ümme.
ez hört auch me zu werden man
dan kuom nymmer von der ban.
wen man mit fliz sal rümen,
den müßen tugend plumen,
der üwer swester pflagen,
e danne si tod gelagen.
ich ahten riten cleine,
pfligt man nit tugend reine
dar zu vil vesticliche.
waz sal einer mudez riche
ob er gerechtikeit nit pfligt
und maße an im auch nit gesigt,
die werde tugend gecrönet,
so ist sin riten gehönet.
stetikeit, die tugent,
die solt er triben von kindes jugent,
auch warhafft und getrewe sin,
hercze liebe frawe myn.
scham ist ein tugent für alle ding,
zu allen eren ein urspring.
bescheidenheit die solt er haben,
wil er uff wirde ban traben,
und milte sin in mancher wise
und nit alleine uff gebens prise,
milte sin libes und mutes
und nach mügend sines gutes.
auch wart zum wappen nye richer hort
dann mynne; wer der bekort
in irem reinen wesen,
der ist aller untugend genesen.
wo mynne ist on conterfeit,
da ist frewde on herczeleit,
süße on allez surn,
trost on allez trurn.
diz wisset, fraw ver manheit:
mir ist durch ewern willen leit
daz mynne ist sich und also krank.>
do sprach sie:< dez hab ymmer dank,
du vil lieber geselle!>
ich sprach:< nu sagt mir snelle,
war umb schicket ir nit daz,
die nuo ritent, daz sie baz
die vorgenanten tugent rich
triben ser und flißiglich,
alz man hie vor jaren pflag?>
sie sprach:< ich sag dir wie daz lag
hye vor vor manigen jaren,
da lebendig myn swester waren.
wanne wir fryschen einen man
und wir daz sahen wol ym an
daz er zum wappen hatt gir,
so santen sie alle boten mir
und ließen mich ez wißen.
so was ich dran geflißen
und schuff ein groz parlament
und verhauffet den covent
miner werden swester her,
dar zu turt mich kein zer;
und praht sie dann in daz palas,
da unser gesprech dicke waz.
wann wir dann solten rüsten
dän manheit wolt lüsten,
den verboten wir alle dar
und sprachen zu im alle gar:
« wiltu werden ein ritter her,
so prüfe unser aller ler
und schrip die in dins herczen buch.
nit la dir sin: ich enruch
ob ich der lere vergeßen.
wir wüllen dir dar messen
weder zu kurcz noch zu lang.
maht du ez gelern, so hab dang
in allen künigrichen. »
« wilt du menlich strichen
zu ritterlicher abentüre,
so wil ich geben dir zu stüre »,
sprach myn swester hochgemeit,
« daz du habst gerechtikeit,
dann mir die meiste menig git
daz man one mich hab tugend nit.
gerechtikeit nyemant trüget,
sy enstyelt noch enlüget,
valschez urteil ist ir leit,
sy geswör nie meynen eit.
böses gut ist ir ein pin,
si ennymt auch nyemant daz sin,
si gan auch aller der werlt wol
daz sie mit ern leben sol.
gelükhafften nydet sie nit,
got zu dienen ir sit plit. »
wann gerechtikeit diz gesprach,
mazze man dar treten sach
zu dem juongen ritter:
« wilt du versten myn litter »,
sprach fraw mazze, « ich schriben dir
war nach gestellet ist myn gir,
wy ein ritter die manheit übe
daz er mich, maße, iht betrübe.
wann ich bin der naturen,
min hercze daz muß truren
wer mazze nit an aller stat.
ich bin aller tugend gat,
ich scheid mich von keiner tat.
maße teil gar witen hat:
waz tete uff erden mag gesin,
wil man nit maße dar en plin,
so sint die werke alle lasterbere
und mir, maße, gar unmere.
diz müwet licht manheit,
und, daz ich ez spriche, daz ist ir leit.
doch, ritter, halt an maße dich,
nit baß kan gewisen ich.
daz sint myn rete. »
dar nach sprach die stete:
« sag, liebe swester hochgeborn,
sal diser man vil uzerkorn
werden und manhafft wesen,
so sal er stetikeit an sich lesen.
wil er stete horden,
er wirt ein pluom in ritters orden.
sin lop wirt rich gegrenet
ob er sich stete senet. »
« ein wolgesnyten ritters kleit
gib ich dir », sprach warheit,
« daz si din plate, schilt und schoß.
min stüre zu ritterschaffte ist groz.
warheit ist ein dürrer schacz,
du salt behalten von mir den sacz
daz du iht kumest in lügen reme.
so wirt din riten gar geneme.
an wem man worheit nit en vint,
dez manheit ist zür not ein wint. »
zu hant dar nach do daz geschach,
trüwe, myn swester, auch do sprach:
« wült ir dem ritter helffen vort,
so muz ich sagen ym ein wort,
daz er nit rit on mynen solt.
min gabe ist beßer dann golt. »
si sprach: « edel ritter juong,
wilt du enpfengen der eren fuong
mit manhafftem riten,
so biz zu allen ziten
getrüwe und haße untruwe!
so wirt din lop gar nüwe
gepüret in der eren esse,
alz der plüend zwig von jesse,
und schick daz ich ez an dir spür. »
nach dem wort trat her für
scham in süßer klugheit;
si sprach: « ritter so gemeit,
hast du zu ritterscheffte gir,
so schöme dich und volge mir.
waz da ist lasterbere,
daz schüh, so wirdest du mere
allen biderben lüten.
scham kan wol ruten
uz der naturen allen bresten.
wen untugent wil begesten,
die kan ich, scham, vertilgen.
min lop plüwet alz lilien.
auch hüt dich worte lesterlich
und scheme auch zu sweren dich.
ich gib dir dez ein underscheit,
on mich tawg nit die manheit. »
diese wise lere
prüffet bescheidenheit vil sere;
si sprach auch dar zu iren spruch:
« ritter, wilt du leren noch,
ich lere dich mine regel:
nit kuom mit dem flegel!,
alz man daz sprichwort spricht.
bescheidenheit die pricht
mangen krieg und suren muot.
zu allen dingen ist sie gut
und senftet und güdet,
vil schaden sie behüdet.
si ist auch nyemant herte,
demuot ist ir geferte,
gedult ist by ir gern.
vil liber ritter, daz lern,
so decket dich der eren dach.
waz man von manheit ye gesprach,
daz würde gar zu nyede,
ob ich mich von ir schiede. »
wann dise lere gekündet wart,
miltikeit, myn swester zart,
trat dar vil zühtikliche:
« sag mir, mutes riche »,
sprach sie, « wilt du ritter sin,
so sol du uff den sachen lin
wie du miltikeit pflegest.
mit milte du zu eren stegest.
gut halten wider ere
krencket ritterschafft vil sere.
milt bis der worte din
gein riche, gein arme, wie sie sin;
teyl din gut nach diner müge,
gib auch dem zu geben tüge!
milte bedarff wol wysen rat.
wer wislich gibt, der ere hat,
düncket mich und ist auch war.
vergib dich nit, daz dine jare
in kümerlicher fure leben,
wann wer nit hat, der muoz streben
umb eins andern habe.
da von kümet er eren abe. »
daz waz der milten lere.
zu hant mit sneller kere
trat myn swester mynne her für;
si sprach: « werder ritter, spür:
wilt du die wappen triben,
so muost du allen wiben
dienstlich undertenig sin,
doch muoz alle din selde lin
an einer die dich stüre
zu ritterschafft gehüre.
o wol dich, seldenhaffter man,
dem werdes wip mit liebe gan
daz er ir diene uff mynne solt!
der ist richer dann daz golt
aller diser werlt sin were.
ein wiplich wip ahpere,
die sich schanden kan entsnüren,
ein engel sült sie rüren,
kein man ist sin nit wirdig
daz wiplich hercze girdig
ist nach siner mynne;
ez kost billich sin sinne,
sin lip, sin gut und waz er hat.
wol dem man dez leben stat
an eines reinen wibes pflege,
der lebt in selden allewege.
zu ritterschafft nye bessers wart
dann mynne eins reinen wibes zart;
die aht ich alz ein götinne.
nit beßers gutes hat mynne
dann liebez wip, den hohen hort.
kein man keme nymmer vort,
entet daz mynnicliche leben
daz wip kan lieben mannen geben
mit irr mynne süßikeit.
sie hat im balde hin geleit
swer arbeit und sures leben.
er sal sich alzemale ergeben
mir, mynnen, und einem wibe,
so sülle wir sime libe
geben hohe wirdikeit.
im sal auch durch uns beide leit
sin allez daz im übel stat.
sus kümet er uff der manheit grat.
waz ein man sunder mynne tuot,
dem wert kein wil der muot.
darumb, jung man, fliße dich
daz du mynnest ernstlich
mit rehter stetikeit;
ez lonet wol der erbeit. »
wanne diz di mynne gar gesprach,
den ritter man do keren sach
zu mir umb volleist.
an mir lag ez aller meist
so sprach ich danne dem ritter zu:
« min swester hant geleret nu
dich vil genczlich ir leben.
der tugend keine du salt begeben,
ich, manheit, han sie alle wert.
wez hercze ritterschefte gert,
den zieret wol ir lere.
waz hülffe ob du stritest sere,
türnyrest oder stechest,
ob du di tugend brechest
die myne swester leren dich?
volgest du in, so duncket mich
din riten werde nücze.
menlichen muot understucze
mit den vorgenanten tügende
und rit dann nach diner mügende!
ich rat uff ritterlichen muot:
besorgen lip noch daz gut,
kint, wip oder mage!
nit wirt an riten trage,
du maht nit riten an ein zil.
werde ritterschafft die wil
getriben sin biz an den tot!
rit und schühe kein not,
so bist du mir ein lieber frünt. »>
ich sprach:< frawe, ir habt gekünt
mir vil gar ewer liden.
wie sal nuo geriden
ein man, dez bescheidet mich,
sit der tod so jemerlich
euwer swester hat erslan?>
< daz ist auch doch daz ich klan>,
sprach manheit do vil kleglich,
< keynen gehelffen den han ich.
ich lere auch nit dann: « rit und rit! »
waz mir gehelffen möhte nit,
sam mir got, daz tet si gern.
si sprichet dik: « lern,
jung man, nym in dinen muot:
waz din nachgebur tut
mit riten und mit manheit,
daz laz dir inniclichen leit
daz sin lop für dich brichet.
tuornyert er, strit er, stichet,
daz nyd und nym in dinen sin:
er gefürt ez nymmer hin.
sölt sin lop für mich dringen,
ich liez mich ee betwingen
den tod vil snelle zu grabe
und verzert ee alle myn habe. »
sich, alsus hilffet mir nit.
sy ist in den landen wit
gestrewet in menliches muot.
ich nem ir helff wol für gut.
machet sie aber ymant daz leben veyl,
daz muoz ich laßen an ein heyl.
sy sal herten iren site.
durch nyt vil vaste wirt gerite,
daz weiz ich ane zwyfel war.
ich han si wert ein kleines har
het ich uff sie nit gegeben
da myne swester kunden leben,
sie hette nit türren eugen sich
vor den küniginnen rich.
sich, nuo han ich dir gesagt
min leit und waz ich hon geclagt
da du mich fünde in jamers clage.
ein rede ich dir da by wol sagen:
sit myn swester mynne ist krang,
so ist ydes mannes gedang
daz er mynne hie und da.
daz machet mich, manheit, dik gra,
wan ez dik erzürnet mich.
wan mynne machet muodes rich
minen lieben dienern;
so dünket ez mich mit gefern
daz sie danne wencket
und iren muot verkrencket,
si enweiz hewt war ümme,
ir sliht fünde, ir krüme
jaget dann die widervart.
daz dünket mich ein leben hart
daz si miten dar nach kerent.
wie sie die wip lerent,
darnach müßen si riden,
wie swer ez ist zu liden.
etlich wip daz ahtet kleine;
die hat den muot mit mir gemeine,
wann ich auch dez ahten niht
daz eim ritter we geschiht.
fürschest du aber mynen sin,
wie ich daz meynend bin
daz mich daz düncket nit zu gut?
wie ein wip ist gemuot,
darnach keren sich die man,
nit me si in besorgen kan.
dez we mir, we der leide!
si sint nit alle von underscheide:
die doch sint wiplich und guot,
der hat vil kintlichen muot,
daz si nit künnent geahten,
mit irem sinne betrahten
daz man in manheit warff
zu tragend wol tusent tugend darff.>
die frawe sprach:< diz müßen wir lan,
du horest wol daz ich nuo han
von wiben keine volleist.>
si verswant alz ein geist.
do sprach sie zu mir ee daz wort:
< rit balde und kere vort,
und waz du hörest verkeren mir,
daz entrede, also glaub ich dir.
du weist den lauff allen gar
und waz mich machet freuden bar.>
sus verfur die reine
und liez mich do alleyne. 9. diser spruch ist von dem valken.
trurigen herczen ungemach!
die mynne, die mir manigez ach
gefrumet hot an mynen dank,
tet mich an frewden also krank
daz ich den sorgen siges jach.
truren alz ein sneller bach
yemitten durch myn gedenke floz
und tet mich aller frewden bloz.
swaz mir uz wibez augen gruoz
erschein ye durch sorgen buoz,
dez waz ich nit gedenkig,
ez waz mir allez wenkig
waz hoch gemüte solte geben.
sus in unfrucht swant myn leben.
do ich mit sorgen so gerank
daz ez min sele duht zelank,
do wante ich mich balde
gegen eime grünen walde,
der dort vor mynen augen lag.
trurens ich mich do bewag
und rante durch den grünen kle.
min hercze dulte ein strenges we
und auch gar ein unsanfftez leben.
do sach ich zelten gegen mir eben
ein frawen, von der ich nuo sage
daz ich sit joch den selben tag
so mynnicliche nye gesach,
alz ir myn hercze do verjach.
do ich ir also nahe quam
daz ir augen mich vernam,
do sach ich daz sich die geerte
gein dem walde kerte.
daz tet mich frewden schühen,
ich vorhte daz sie flühen
mich wülte wider in den walt;
dez wart min sorge manigfalt.
neyn, sie bleib verhalten.
ich prufft sie leides walten,
alz ich auch sit enpfant,
do mir ir kumer wart bekant.
do mich die hohe geert ersach,
dy süße mir mit zuhten sprach
ir mynniclichen werden gruoz.
mir muste unkunst werden buoz
sült ich üch von irr schöne sagen,
sust müst ich an ir lop verzagen.
wart ir myn dank do niht verswigen?
nein zwar, hercze, synne nygen
der süßen mit begirde.
eya waz wiplicher wirde
an der gehürn, süßen lag!
in synnen sie myn hercze wag
wol zu der höhsten kron
und zu dem hymels tron
wol an sin geblümpten schar,
wie so hübsch und so clar
waz allez daz ich an ir koz.
wart wip uff erden ye wandels bloz,
dez muoz ich sie bezihen,
daz an ir konde gedihen
zu wuonsche waz wiplich hiez.
unlang sie mich halten liez.
eya, sie mir ir ungeferte seit:
< geselle myn, mir ist leit
von ungelüke widervarn.
diz mag ich dir nit lenger sparn,
ich muoz dir myn ungeverte sagen
und auch myn ungelüke klagen.
ich bin zu selden nit geborn,
ich hon myner freude spil verlorn,
mins herczen kürczwile,
und mit sneller yle
dem nach gerant her in den wald.
durch myn verlust wart ich so balt
daz ich ym rante alleine nach.
ey, wie ein schedlicher schach
den freuden myn gesprochen ist!
zwar, yn büßet nymmer list.
die wil myn leben turet,
wil ich sin die truret.
geselle myn, mir ist enpflogen
ein valk, den ich het erzogen,
daz ich für die warheit sprechen wil
daz wip noch man nye veder spil
so gar mit allem zart erzoh.
ez sucht mich nuo daz mich floh.
wenn ich mynen edeln valken sach,
so swant mir allez myn ungemach,
ja het ich aller wuonne hort.
nuo vah ich leyder an die vart
da man die freuden sichen zelt.
ich bin dem ungelüke erwelt
in diser klagenden reyse.
wo sal ich frewden weyse
nuo kürczwile suchen?
ich muoz der stunde fluchen
die mir den schaden hat erholt
da von myn hercze unsanffte dolt.
für die warheit ich daz sprechen wil:
sit ich die ersten kindes spil,
dy tocken und den bal verlie,
daz mir mit kürczwile nye
so sanfft wart me by mynen tagen.
ja kan ich nymmer vollen klagen
min liebez, trutes vederspil.
min sorge nympt nymmer zil,
sol ich yn so verlorn han.
er waz so schön, so wolgetan,
uz einer so edeln zuht braht
daz sin verlust mit jamer gaht
so tyeff in mynes herczen gruont!
wart mir ye kürczwile kuont,
daz hat sich gar verkeret;
ich byn nuo leit geleret.
eya daz er ye myn eygen wart,
sit mir sin fluhtliche vart
mit leide also zu herczen gat!
geselle myn, nuo gib mir rat:
waz griff ich an daz darzu tüge
daz mir myn leit benemen müge?
und ez myn synne zu rehte spehen,
so müste ich üch von schulden jhehen,
und düht mich niht an truwen krank.
ungelücke und truriclicher swank
mit mir ranten in den walt.>
von irem jamer wart ich so balt,
der süßen ich myn trösten sprach:
< frawe, duldet ir ungemach,
daz ist von kleinen schulden;
daz lant von üwern hulden
mich nuo vertriben.
ir mügt noch fro beliben,
swy joch der valke si verlorn.
ez ist mir sicher an ewch zorn,
ob er nuo gar verlorn ist,
so künnet ir doch denselben list,
daz lat an ewch werden schin.
ir sölt nit lange an valken sin.
ist ewch der valk nuo enpflogen
den ir selber habt gezogen,
bereitet und geleret,
di kunst von ewch verkeret
werd an ein rotes vederspil,
dez ich ewch hür beraten wil.>
si sprach:< neyn, trutgeselle myn,
got dank dir, daz sal nit sin.
da wil ich fürbaz wesen von
daz nymmer me keins valken won
in myner pflicht werde gesehen.
daz laz ich nymmer me beschehen,
sit mir myn liebster ist enpflogen,
den ich so zertlich hon erzogen.
ez heißet wol geungebildet
daz sich der mir entwildet
hot den ich so zertlich zoch,
sit daz er uz der schaln kroch;
und waz er valken site kan,
die lerte ich yn sich nemen an.>
ich sprach:< vil reine frawe zart,
nu haltent wiplich art
und lerent auch mit zühten clagen.
ir sült so balde nit verzagen.
vil liht ob er noch funden wirt?
durch üch myn wille nit verbirt,
ob ir sin wüllt geruchen,
den valken rit ich suchen
hin in den walt, so ich best kan.>
si sprach:< nein, getrüwer man,
daz geb mir sünderlich ein leit
verlürest du din arbeit,
und wer mir durch din trüwe zorn,
wanne sicherlich, er ist verlorn.
ich prüfe daz besunder
an mir, daz ist ein wunder.
unsinnen jener heißen muz,
und würd mir allez leidez buz.
ich sag dir wol und ist auch war:
ich hon den valken manig jar
erzogen, daz ich nye enpfant
daz billich an ym würd gewant
untat, untugent, alle unart;
ich hett yn allez dez bewart
daz man an vederspil verkert;
ich hett yn ördenlich gelert
daz er daz luder gern nam.
er wart auch sit nye widerzam
daz ich yn dez ersten bereit,
daz mich sunder zu wunder leit
wie ez ymmer möht geschehen,
wan ich hab anders nit gesehen
von ym dann snellen, gyrigen stoz,
wenn ich ym für daz luder schoz.
daz hat er hüt geschühet,
der mich so töblich flühet!
ich het ein wil gedingen
mir sült noch baz gelingen.
do ich ym für daz luder schoz,
do wond ich aber daz er den stoz
nicht lenger sült meyden.
do kond ich wider reyden.
do er mir also nahe quam
daz er myn schryen wol vernam,
do kert er mir den rücken.
mit sneller flüge dücken
sach ich in die lüfften hoch
fligen ser und daz er zoch
hin über jenen walt hinweg.
er waz der fluht also kek
daz ich alle myn synne wen
daz ich mich dar nach ymmer sen
daz mir die selde icht me beschehe
daz ich yn ymmer me gesehe
den liht in wilder wise.
ich wil dem dürren ryse
tun nach der türteltuben art
enpfelhen mich, di daz bewart
daz sich ir ruoe dez verwigt
daz si nach irr verlüste pfligt
ir ruoe uff dürren esten.
ich kan mich freuden gesten
und sorge, die mich nit verbirt.
ich weiz, wo er gevangen wirt,
do wirt sin nit so wol gepflegen
alz ich sin pflag uff allen wegen.
daz git mir sünderlich ein leit
von myner wolbescheidenheit,
die ir an miner trüwe speht.
ez waß allz sin gevider sleht,
an keyner stat gestrübet.
ich het yn auch gehübet
und beschuhet also weydenlich
daz er wol erkant daz ich
in hete in allen sinnen holt.
nu fürt er hin daz rode golt
und auch di glanczen schellen.
do ich die hort hellen,
die cluongen in mynes herczen gruont,
do wart mir alle myn freud enzuont.
sol ich yn nuo verlorn hon,
so wil ich frewden wesen an.
er lebe auch alz ez ym ergee,
doch weiz ich daz sin nymmer me
gepflegen wirt alz ich sin pflag.
min fliz an ym zu male lag.
sit mich daz nit geholffen hat,
so kan dez nymmer werden rat,
ich müz in leide swinden.>
sie ving an hende winden
und want sich von mir hindan.
sie sach mich truriclichen an,
mangen seuffczen sie do lie,
der uz irs herczen grunde gie.
sie sprach mir truriclichen zu:
< geselle, mynen willen tuo,
rit heim, din suochen daz la varn,
so wil ich riten auch myn scharn
hin zu der freudenlosen diet,
die sich nit wann leides niet.
wann wiß: din suochen hat nit frumen.
die zame ist ym nuo benumen,
daz er die lüte schühet
und allez loken flühet.>
ich sprach:< frawe myn, daz ist mir leit
ich liez durch kein arbeit.>
si sprach:< nein, trutgeselle myn,
la sin, la sin, ker wider hin.
got müz dich in huot han!>
sus schied die werde von mir dan.
ich hielt ein wile und sah ir nach,
ir waz zu der widerferte gach.
sie furt leides mit ir vil.
wer myner ler volgen wil,
der sage den reinen wiben dank,
wanne ich zele alle trüwe krank
gegen reiner, werder wibez trüwe.
auch wil ichs sprechen ane rüwe:
ich wen daz trüwe nyndert sie
wont sie nit guten wiben by;
diz ist mir von yn worden kuont
nu wünschet daz ein selig fuont
ir kürczlichen wider ge,
der sie nit laß truren me.
dez günde ich ir, uff mynen eyt,
als myner selbs selikeit.
10. das minneturnier.
ich thummer such der hoffwyß drytt
und wer im schympf und ernst gern mitt,
wie wennig ich der sytten kan;
dienstlicher man sol undertan
sym obern altzyt wesen,
dar in laßt mich genesen.
es ist nit das ich wen,
ich hauwe vil grober spen;
so ich bruch allen flysß,
gar wennig ich umb rysß
im zyrckel gottes wuonder,
der ich deheynes besuonder
nymmer mer hergrund,
und ob ich eynnig kund
was alle menschen kunden,
noch mocht ich nit hergrunden
des vantasy mich reytzt.
hie mit sy ab geschneytzt
mynr krummen est uß flechten.
ich bin verfaßt dem rechten,
das alle undatt strafft.
gar dick myn lyb entschlafft
und übt naturlich ruoge,
so fug und auch unfuoge.
mir wircken seltzum treym
gemeit, und nit geheym,
mir die zu halten zympt,
durch was man gutts vernympt,
unbillich man das birgtt.
das merckt: ein traum der wirgtt
mich reden diß gesprech.
die leng ich gern ab brech
und nem an mich die kürtz;
wie ich den traum bestürtz,
so bricht er neben uß.
wirt ein verlengen druß,
dar in habt kein verdriessen.
mit kurtzer red beschliessen
mag nieman diß geschiecht,
wie mich der traum anvicht
den ich uch hie entdeck.
ich bitt mich nieman weck
biß ich den bring zu end.
dem anfang ich zu lend.
mir traumpt eins nachts so sües
als ob frauw myn durch grues
mit wachen mich begrueßt.
min schlaff der was gesueßt
zu kurtzwyl menger hand,
dar in ich sichtig vand
wie das frauw abentür
hett diesen meyen hür
geschlagen sich zu veld
unfer by eyn geweld
und ein gebierg zu thal,
uß dem ein wasser schmal,
doch schiffrich, groß dett fliessen,
dar ob zu sammen stiessen
gebierg, geweid und anger.
die breyt, wie wytt noch langer,
das han ich nit gemessen.
der anger was besessen
mit freudenricher schar.
zu erst do ich blickt dar
vor liechter son uff brehen,
da hett der thauw mit trehen
blum, laub und graß benetzt.
eyn yds sich des hergetzt
des sin nattur begert.
in dem ward ich herfert
durch vil der vogel stim,
die tratzlich süeßer grim
uff schrien gein dem himmel,
ee das des tages wimmel
die morgenrot verzuckt.
es lag auch noch geschmuckt
süeß lieb in heldes arm.
die morgen wind, senfft, warm
herzeygten sich dem tag.
< nun me ich sehen mag,>
dacht ich in mym gemüett,
< was doch des meyen güett
mit wuonder hie bescheyn.>
her und dar alleyn
spatzirt ich ungeirtt;
in dem myr sichtig wirtt
eyn gebierg, sam wers gemeld,
dar in der wunder seld
mengfaltig was behußt,
vil stett und schloß verklußt,
fur alls benotten vest;
us dem vil werder gest
frauw abentur zu zogen.
ich wand des sin betrogen
durch yttel zauber list.
das wunder das hie ist,
dem wißt ich gern sin end.
ich dratt mynr drytt behend
biß ich vand eynen grysen;
den batt ich gutlich wysen
mich diß verwundern wild
und wer uff dem gefìld
die groß versammelung wer.
er sprach zu myr:< dritt her,
hie by uns in dem berg
da wont ein kleyn gezwerg,
der dich des grundes bericht
was wirckung hie beschicht.
die hat sin eynnyg hant
in siner stein want
gemalt und uff geschriben.
all ordenung wirt getriben
wie er die hat gesetzt;
sin list dich nach hergetzt
und wirt dir selsam sin.>
ich sprach:< ach, frunt der myn,
so wyßt mich zu im dar!>
er sagt zu myr:< nym war,
dort siestu groß ein thor,
da finstu hangen vor
zu yder syt ein schilt.
venus, die göttin milt,
den ein hatt uff geschlagen;
den andern an verzagen
frauw abentür mitt krafft,
die diß versammelung schafft,
hat drostlich dar gehangen.
was yden dutt gelangen
zu ritterlicher just,
des fint er allen lust.
dar by nym eben gaum:
vil schilt an eynem baum
sind by den schilt gehencktt.
wie im der man gedencktt
zu tryben ritterspiell
und er das tryben will,
ein schilt er dar von fintt,
des zeychen im begintt
wes er sich halten soll.>
< myn frunt, ich merck uch woll>,
sagt ich hin zu dem alten,
< glück myns gangs muß walten,
das mich der zwerg in laß.>
er sprach:< er ist der maß
das er dich gutlich heltt
und sich zu dir geseltt,
auch gutlich underwyßt.
all gest hand in gebryßt.>
des abscheyds ging ich hin.
der zwerg der ließ mich in
mit zuchten menger frag.
ich was mynr antwort träg,
den er was myr zu kluog.
er redt:< gesel, mit fug
laß uns zu sammen sitzen.>
sinrich, spitz mit witzen
was all sin red gethan.
< bistu ein edel man,
syt michs bedunckt, das sag!>
ich antwort im den tag
mit so getannen fluchten
und mit den besten zuchten
die ich herdencken kuond,
so das im nit myn muond
min namen dett bekand,
auch nit von wellem land
ich kommen was biß dar.
< wie ich vil land her far>,
sagt ich,< das ist myn ger,
des bin ich kommen her
zu dieser fremden schauw.>
er sprach:< hie lytt myn frauw,
frauw abentur, mit macht.
die hatts also betracht
das sie des meyen zyt
wil haben kempff und stryt,
turnnyren, rennen, stechen,
schilt, helm und spieß zurbrechen,
jagen, beyssen, schiessen.
wes yder mag geniessen,
des fint er feylen kauff.
dem laß ich sinen lauff
und sag dir von der sach;
diß ordenung, die ich mach,
die ist also gethan:
wer ernst und schympf wel han,
der fint by myr bescheydt,
und ist so an geleydt:
den ersten schilt hat venus
fur myn thor gehangen sus:
wer pflegen wol gerechter mynn,
das er der sueßen konigynn
gehorsam sy und irm gebott.
der ander schilt zeygt an die rott
die hie myn frauw versammelt hat.
« frauw aventür » geschriben stat
hoch an des schiltes ortt,
dar nach von wort zu wortt
was ir brieffeleye sy,
dem nach auch dar by
wie sie thut fried gebietten.
wer sich wil arbeyt nyetten
nach ritterlichem pryß,
der hütt vnd sy des wyß
das er kein unzucht bruch;
er nympt vil bösern struch
denn ye gedett her key.
min frauw wil das der mey,
den gott so hatt gebluembtt,
von ir werd auch geruembtt
uff aller cristen ter,
syt uß den landen fer
wirt vil versammelung hie.
ir gnad furwar ist die
die menger wunder wyltt.
die dritten meng der schyltt,
des baums gehengt on zal,
da fint ein yeder wal
was er gern aventurtt.
ist er zum ernst gestürtt
und klopfft an schilt den hohsten,
so kom ich und vertrosten
eins kempff genossen sin.
wes meynung dan erschin
zu rennen mit den spiessen,
der mag on myn verdriessen
klopffen an schilt den andern,
er darff nit wytter wandern,
er flysß sich und sy klug;
ich send im zu sin fug.
also getts fur und fur.
was yder wel und kur,
so er ein schilt an klopfft,
so komm ich zwerg gehopfft
und schick im zu sin man,
der ritterlichen kan
des wercks des er begertt.
und wen dan sich verrertt
der schild beduttung « hurttir! »,
so vacht dan an ein thurnnyr
und gesellen stechen darnach.
wem sy zu dencken gach,
der arbeytt und sy vest.
by diesem ettlich gest
mogen schiessen, beyssen, jagen;
wer dan sin sund wil klagen,
der fint auch gotts gezirde.
gantz aller lust begirde
wirtt lutzel hie vergessen.
gesel, wir sind gesessen
ob diesem ding zu lang.
woluff mit myr, und gang
zu hochgebornen kinden,
da machtu furbas finden
das wesen das hie ist.>
ich sprach zu im der frist
mit dancken und mit nyegen:
< min knuw das sol sich byegen
uch, frunt, zu dienst alzytt.>
er sagt:< sieh uff, hie lytt
der suessen mynn frauw!
ir paflyon an schauw,
dar uff amor, das kind,
dar by ir ingesind
rait einer meng groß.
frauw aventtür nit bloß
lytt zu der andern sytten,
dar macht du gen und rytten
biß dir werd gar besichtig
und gentzlich wol berichtig
gantz aller dieser handel.
mit urlaub furbas wandel,
gesel, zu gutem heyl.
ich muß zu mynem teyl
hie wartten mynr geschefft,
ee mich zu hoff verklefft
der schwatzlüt gifftig zung;
der alt und auch der jung
sind klein dar fur gefrytt.>
< ich bit uch, fruntt, nun bytt>,
sprach ich,< und hortt ein klein.
sol ich nun furbas eyn
hie wandern unbekant,
des sorg ich sin geschant.
vil ludt zuo hoff sint nydig;
des wirt der gut verstossen dig,
der arg hien zu gelassen.>
der wil kumpt uß der massen
ein recht geschickter man.
der zwerg der sprach in an,
gar gutlich er in batt
und sprach der selben statt:
< gesell und frunt der myn,
lasß dir bevollen sin
den fremden gast by myr.
usß ferrem land sin gyr
hatt in getragen her
zu freyschen dieser mer,
die hie herwachßen will,
nym hien und für in still
zu seltzammer presentt
dinr kongin hoch benentt,
der du durhutter bist.
ir gnad sich kluger list
wirt gein dem gast gebruchen.
min gast, hütt dich fur struchen!
die kungin ist subtyl,
sie hat unzalber pfyl
in ir, der mynnen, koecher.
ir stahel schmytzt die locher
durch dusenffaltig murn;
mit irm gewalt an durn
herst sie on alles myttel,
doch schont sie ser der spyttel,
da arm gebrechen sint.
amor, ir kint getrat,
schwebt ob ir in den lufften;
gewalts myt uber guften
zwingt sie offt wyß und thum.
nun, gast, ich ker mich um,
zytt ist es das ich ge.
ir beyd, myn frund, ade!>
hie mit der zwerg abschied.
der ander sprach:< ich ried
du blibst ein klein wyl stan,
so wil ich yllens gan
der kungin venus sagen
was dich dutt her betagen,
und wider kommen schnel.>
< ich danck uch und gehel>,
sagt ich; er ging und yltt.
die zyt gar unverwyltt
schauwt ich der göttin zelt
und meynt nit das die welt
so rychen hort vermöcht.
amor, das kind, herhöcht
in guldein tabernackel,
hett in sinr hend ein fackel
von eym karfunkel stein,
des glast so liecht herschein
sam wers ein hitzigs für.
so hett frauw aventtur
uff irm gezelt ein affen.
der was also geschaffen,
er ließ nicht unversucht.
umb kurtz so wil ich flucht
von dieser meldung nemmen
und muoß mich doch des schemmen
das ich nit gar herzel
und vil der ding verhel
da furstlich kostbarkeyt
was großlich an geleyt,
auch listen, seyl und borten,
und wie von wort zu worten
al zeltt da warn geschickt.
min muont sin vil verzwickt,
das myr benympt die leng.
als bald durch ein getreng
kam myn geselschafft schier
und sprach:< gett her mit myr,
min gnedig frauw die gert
zu halten unverkert
uch fur ir hoffgesind.>
des gangs was ich geschwind,
dan al myn gird dar strebt.
ich dacht:< ich han herlebt
das ich der mynn göttin
zu hoffgesind benent bin.>
mit willen yltt ich dar
da ich die gottin klar
fand in herklertem schin.
< du solt enpfangen sin
zu wilkum gott und myr!>
sprach sie; ich neygt zu ir
min biegen, wie myr zam.
ir hendlin wisß das kam
mir schlechten knecht gebotten.
zu engellant und schotten
herlebt ich nye der er.
sie sprach zu myr:< sitz her
und sag uns, wenn und wie
du kumbst und wes dir hie
der kumpanny behag.
kung arttus mengen tag
vertreyb uff florischantz;
der zytt offt kron und krantz
wart ritterlich herworben.
hie ist noch unherstorben
meng ritterlicher heltt,
der hab wir uns geseltt,
frauw aventtur und ich.
wir wollen lassen dich
der ritter wunder sehen
und vil hersufftzter trehen
usß liechten augen wallen,
so ritterliches vallen
der blummen farb bedeckt
und lieb in lieb herschreckt
durch myns gewalts betrang.
sie sind in mynem zwang
die hie der lieb begern.>
ich sprach:< by mynen ern,
min durchherluchte frauw,
mit an gefallem tauw
hüt fruow an diesem morgen
ging ich mit mengen sorgen
umb schweymen hien und her
und nam zu lest myn ker
zu eynem zwerg gantz reyn.
der ist sins lybs ser kleyn,
sinr synn doch hoch gegrößt;
der hat myr gantz entblößt
diß wesen und geschick.
von wunder ich herschrick
so ich im nach gedenck.>
ir gnad die sprach:< nit wenck!
der zwerg acht dich, myn knecht.
des machtu schauwen recht
gantz allen diesen handel.>
ich sagt:< gnad, frauw, on wandel
bin ich des diensts herfreyt.>
in dem so kumpt bereyt
ir frauwen zymmer gantz,
mit menger blumen krantz
geschont und wol geschmuckt.
da ward sich dieff gebuckt
von den gefinten werden;
ich weyß nit mer uff erden
der kostberlichen macht.
ir waren in myner acht
der jungfrauw ob druhundert,
eynr kleydung usß gesundert
von yttel scharlach rott.
myn gnedig frauw gebott
sich schicken zu der mesß,
und ging usß dem besesß
in sunder ir gemach,
das under zeltes dach
was an ein ort gestelt.
eyn schub sie ab ir velt
und schmuckt sich, als sie wolt,
ir har gebend von golt
und liechter robin gym
( die zal ich kleyn bestym),
dar uff ir kunglich kron;
die was so wercklich schon
durch steyn und golt geflochten
das wennig menschen mochten
herkennen sollich gemecht.
noch was es mynder schlecht
al umb zu allen orten
mit süeß gerümpten worten.
amor, dem kind, gemeß
der kungin schons geleß
was schynbarlich gegentzet.
biß uff ir brust sich glenzet
ir schons gebrech lieplich.
dar under hett sie sich
bekleytt mit guldem stuck,
sam hett ir wunschlichs gluck
zu frauden das geweben.
ich meyn nit das im leben
ir nicht gelichen kund.
wer ir nit guttes gund,
dem sy die lieb gehasß!
mit dem herblickt ich daß
ob dusent ritter und knecht
zu dienst nach irem recht
mynr frauwen gnad zu trungen.
dem was nit wol gelungen
der ir den rock nit truog;
dan weller mocht mit fuog,
der trang zu nehst hien by.
der hochsten fursten dry
der furten zwen die tock,
der dritt trug ir den rock
zu priesterlichem ampt.
da wart gar unverschampt
der muoßig don gesungen
usß franßsos welscher zungen.
ob funfftzig cantor warn,
die kunden offenbarn
süeßlich das gottlich lob.
dem selben schwebt auch ob
kunstlicher orgennyst,
und als zur selben fryst
das ampt gesungen wartt,
von stund man sich da schartt
zum essen yederman.
lang sag ich dar von han
mit willen ab geschnytten,
denn vil ludt han den sytten
das in kurtz red geveltt.
auch hat mirs gluck gestellt
mynr arbeyt klein genyessen.
usß dem volgt offt verdryessen;
ich zeyg den kurtzen weg.
die maßenny nit treg
dem essen nach sich schartten
mit partten wider partten
zu ritterlicher wer.
da was gantz alles her
zu rosß und fusß enbor.
gern wolt ich reden for
von aller ordennung,
so hat venus myn zung
zu dieser red verletzt.
gedicht wil sin hergetzt,
müssig, an verdriessen.
salt myn gedicht herschiessen
usß angezeygtem boßen,
so kem dar usß gefloßen
ein michel grosses buch.
das wer mir yetzt ein fluch.
dar umb gar offt ich zuck
und setz zu gnad und gluck
dem ich hie dienstlich schal.
solt ichs benennen al
von frauwen und von hern,
eym yeden sin lob mern
mit wesen, was und wie,
wie dieser, der und die
sich hant die zyt gehalten,
des kund her wolffram walten,
von eschelbach genent.
wer sin gedicht herkent,
min meynung hie vernympt.
doch sag ich, als myr zympt:
ein fur genommer platz,
dar uff man trutz und tratz
mocht ritterlichen bruchen,
zu vallen und struchen
was er verfaßt in schrancken
mit mengen starcken blancken,
zu ring vier dusent schritt.
gestult und hoch gebritt,
mit sammet uberzogen
stund dar by uff gebogen.
der frauwen zymer vil,
der ich keins nennen wil
denn besunder zwey,
der was auch diß geschrey:
frauw aventtur und venus,
die der sueßen mynn kus
in irm gewalt beschlußt.
wes man zu freud genußt,
das wirt ir presentiertt.
des ging ir gnad geschiertt
uff das gezymmer ir.
frauw aventtur auch schir
kam uff die andern sytten.
ein zu gang und ein rytten
was uber messig grosß.
da wart gesehen blosß
meng süeß gerötter mund,
und in der selben stund
so kumpt das zwerglin stoltz
mit in synr handt ein holtz,
recht wie eins marschalcks bengel.
geziert schier glich eym engel
was es in siner watt.
es ging mit zuchten dratt
zu beyd den frauwen myn;
den wolt gefellig sin
das man den schympff anfing.
an stett es dannen ging
zu sitzen uff sin pferd.
die beyd von der erd
warn dryer ellen lang.
zu dem ein trumpter trang,
den hieß der zwerg uff blasen.
wer sich nit wolt vermasen,
der must da wesen styll.
er sprach:< hie ist der wyll
beyd myner frauwen gnad
das nyeman red noch rad
zu dem das im nit zym,
und, als ich sie vernym,
wer eynich unzucht übt,
der wirt sins libs betrubt,
synr ern und auch sins gutts.
darumb so sind des mutts
das wir behalten zucht,
so nyessen wir der frucht
die uns der mey hie pflantzt.>
das zwerglin hopfft und dantzt
zu synem berg gar schnell;
da was die harnnasch zell
der ritterlichen fürsten
und aller der gedürsten
zu pflegen ritters ampt.
die wurden da versampt,
wie das was uff gemerckt.
was yden dar in sterckt,
des fand er keynen mangel.
des hat der mynnen angel
verschlickt meng küner tegen.
der pfleg der priester segen.
wer her kumpt, der muß hin;
verirrt ich aber bin
und für mich selber us.
der trumpter zu dem sus
der bliesen mennig huondertt,
da yede schar gesundert
hien zogen uff die ban.
sagt ich nun wie sichs an
des ersten hat gefangen,
so han ich mich vergangen
und kan dar von nit lan,
ich laß hie mit bestan.
fechten, stahel trennen,
thurnyern, stechen, rennen,
dantzen, sagen, singen,
nach pryß und ern zu ringen
was da kein underscheyd,
dann suchen alle freyd
ein tag und alle tag.
gespött ich mit myr trag
so ich uch nit entschliesß;
des durch der leng verdriesß
sich birgt hie myn gemüett.
es ist diß meyen güett
by arttus nye herhortt.
ob mich myn traum betortt,
das habt myr nit vor ubel:
ein bader lobt sin kubel
fur alls sin huß gesind.
mit scham ich hie verbind
biß furbaß zu dem end.
venus, myn frauw, behend
all ritterschafft wol kantt,
der sie myr wennig nantt.
sin was myn frag auch kleyn,
dann myr geviel der eyn
fur all die andern da.
die zytt was kommen na,
schilt, helm und spieß sich spryßten,
so daß man den gebryßten
ir ritterlichs justiern
durch alls gezung gloriern
mit red all tag da pflag.
myn frauw die sprach:< nun sag,
wer ringt nach danck dem besten
under allen diesen gesten?
das wil ich von dir horn.>
ich sagt:< ach frauw, betorn
mocht mich myn taube wyß,
sie streben all nach pryß;
ye doch gevellt myr der
der alle tag zucht her
geferbt rot, schwartz und wysß.
nach sym herschynten glysß
so ist er furst groß mechtig,
sin dienstlüdt all eintrechtig
sind in sin farb beschnytten
und üben manlich sytten,
sam wern sie held mit al.
deß fursten senlich qwal
duott nach den eren dursten.
herblickt ich ye kein fursten
begabt mit hoher tugent
in so gethaner jugent,
so meyn ich das ers sy.
er dutt sin ding so fry
als hett er riesen sterck,
sin lyedmaß ich nit merck
in so gethaner krafft,
sin hertz und wil verschafft
das im zu lob gelingt.
den danck er hynnen bringt.>
min gnedig frauw die sprach:
< min knecht, in mym gemach
red wir mit muß dar von.
er ist myn liebster son,
das wil ich dir urkunden
und so sin wesen grunden,
dar in du ine herkenst
und billich fur den nenst
der aller tugent wyelt.
unlang so wirt gespielt
diß wesen uff ein ortt,
so mög wir wort zu wortt
von dem und anderm sprechen.
hab acht der stangen brechen
und vil der ritter val.
din furst hatt unser wal.>
hie mit ging zu die wyl
das man durch müed mit yl
der arbeyt ruog begert.
venus, myn frauw, die kert
zu irm gezelt hien wider.
in irm gemach sie nyeder
sich satzt uff ein gestüel
und ließ ir bringen küel
getranck und auch von spyß.
die listig göttin wyß
hieß all die irn usß gan
und sprach:< myn fremder man,
wie liebt dir diß gevertt?>
ich sagt:< myr ist beschertt
myn zyt nie größer heyl
dan das ich sol zum teyl
uch sin benent zu knecht.>
sie sprach:< deß merck mich recht:
kein ding mag werder sin
dan das in gutem schin
dem wysen ist geacht.
all ding sind krancker macht
an ewigs ein alleyn.
merck uff was ich nun meyn,
dar von wir reden wollen
und billich, als wir sollen,
von dem der dir gevelltt.
den hab ich usserweltt
myr fur myn liebsten son,
wenn synr complexion
ist er sangwinibus,
under dem stern venus
unzwifflich geborn,
der myn gantz usserkorn
durch all sin vysamy.
ich won im gunstlich by
und han in auch alweg
gehabt in myner pfleg,
als ich dan furbaß wil,
biß in das mörtlich zil
zu dienen myr benympt.
sin angeburt die klympt
im romschen rych an myttel
wol glich dem hohsten tyttel,
so man uht kunglich wal.
sinr dugent vil an zal
ich yetzt zu melden laß,
umb das ich üb die maß;
ab der dich nit verdrieß,
ich sag dir und entschließ
hie wie ich in herkenn,
zu weller zyt und wenn,
und sag also anfangs:
ein kindelin klein und krancks
füegt myr frauw seld zu hus;
sin hertzlin lebt dem sus
des ye die mynn begertt
in dem han ich hernertt
den hochgelobten jungen,
biß diß herfur getrungen
ist hie durch all dieß diett.
sin manlich hant verschriett
hut vil der schilt und helm,
das für und auch der melm
von siner hurttir stoben.
hört ich nit uff zu loben,
min red sich nummer endt,
sin loblich werck herkendt
wirt dir und andern lütten.
des laß ich myn bedutten
und bitt dich, hör furbas.
eins tags er by myr sas,
da redt wir menger hand.
mit sufftzen er dick wand
sin hend durch vantasy,
sam dett im wonen by
eyn sucht, geheyssen sennen.>
ich sprach:< mich trieg dan wenen,
min son, du bist beschwert.
ob dich das kind versert
das amor ist geheyssen,
so finstu in den kreyssen
noch aller dieser land
( des hab myn truw zu pfand!)
nit beßers rats dan myn.
amor, myn kindt, sinnt pin,
wer nit herkennt sin artt,
und dem zu recht nit wartt
des er sich underwindt.
es sind an im herblindt
gar vil der menschen worden
in aller regel orden.>
< min gnedig frauw,> sprach er,
< dinr gnaden radts ich beger
altzyt in myner sach,
und ob ich schmertzlich lach,
ach, gnedig frauw, das dult!
din kind amor sin huld
jetzt schmertzlich mit myr deylt,
als ob sichs dieblich geylt.
ist das geheyssen lieb?
ich glich din kind dem dieb,
der gibt und wider stilt.
min gottin, ob du wilt,
was ist doch lieb, das sag!> - -
< min son, was dir behag,
das dun ich hertzlich gern.
dut dich din lieb versern
mit heysser mynnen brant,
das gib nur usß der hant.
lieb ist so reyner güett,
sie laßt din stets gemüett
in jamer nit versmehen,
wilt du der lieb nit hincken
und pflegen ir zu recht.
wer lieb zu recht betrecht
gantz ewig, der nit irrt!
mißbruch der lieb verwirrtt,
so das der lieb vernunfft
dritt in der narren zunfft.
min son, dem biß zu wyß!
hoch an der eren ryß
hat din gehürn geschlagen.
des laß dich nit herjagen
keyn zwyfel in der mynn!
nun, das myr nit entrynn
din frag was lieb doch sy,
die deyl ich dir in dry;
all ander ich verachtt.
die erst mit flyß betrachtt,
das ist die lieb gotlich.
die ander lieb die ordent sich
gantz in den selben flusß.
die dritten lieb bringt gusß
der angeborn nattur.
wurd myr das nit zu sur,
ein kleyn redt ich dar von,
min aller liebster son.
wem dubyttatt dryfaltig
hatt unser got gewaltig
die lieb also gedrytt,
gegründt und hoch gefrytt
wie ich die hie verfasß.
die ersten lieb ist dasß:
lieb solt du han ein gott
und halten sin gebott.
die ander lieb hat ordenung,
wie uns bewyßt die cristlich zung,
sackermentlich in der ee;
nit wytter red ich dar von me.
die dritten lieb ich furbaß meld,
die bringt uns seld und auch unseld;
der nent man mich ein gottin.
das ist, myn son, natturlich mynn,
in der sich wenig ich verbirgt
was die natturlich lieb dan wirgt,
es werd geoffent mym gewalt.
dar in ist übung manigfalt,
die dir nit not sind zu herzeln.
die hochsten übung wol wir weln
die mym gewalt geeygent ist.
amor, myn kind, mit klugem list
hat es gar mennig hertz verritztt
und sich dar in heymlich gespitztt
mit stich der mynn zu allen ortten.
ein loß geberd iu werck und wortten,
getaubt, geblent mit offen augen,
yetzt offenbar, dan stil und daugen,
yetzt rot geferbt, dan gel und bleych,
yetzt hertts gemüett, dann lind und weych,
yetzt verzagt, dann keck und fry - -
das wont, myn son, den menschen by
die der lieb nattür gebiertt
und in ir hertz gegossen wirtt
von angeborner krafft.>
er sprach:< myn frauw, so schafft
din kint gar wenig ruog.
ist sin gewalt so kluog
die hertzen zu herschlichen,
was mags din gud gerichen
das du im das verhengst
und nit mit ruotten zwengst,
das es ein masß behalt?
sin muotwil so veralt
und wird dar in herkecken.
mit ruotten noch mit stecken
herlaßt es sich sinr dück.
ich wen es dien zu gluck
und gar zu hohen ern,
wer sich beger zu kern
dir, venus, frauw, zu dien,
wen uß dem kung der bien
sugt man das honig seym;
das meynt ich in geheym
uß dir in mich zu ziehen.
eyn schrecken und ein fliehen
amor, din kint, myr zeygt.
und so myn hertz sich eygt
zu pflegen rechter lieb
und ich mich gantz hergieb
dienstlich der lieb uff gnad,
so kümpt zu fruo und spad
din kind mit vil der schertz
und dunckt sich sin gehertz.
im gilt myn schmertz gelich.
sind zwey in diesem rych
die sich zu sammen sennen,
die dutt din kind verwennen
in zuversiecht all stund,
ir beyder hertzen wund
werd gluck zu sammen fugen.
ich muß myn jamer rügen.
was ist fur sennen guott
da zweyer hertzen muott
eins willen sind vereynt
und in der tag bescheynt
ein finster, bitter nacht?
min gnedig frauw, betracht:
ist des din gnad gelobtt?
wüett so din kind und dobtt
nach dinr gethanen sag,
so glaub, myn frauw, ich klag,
bin ich geborn dym kynd.>
ich sprach:< myn son, nit lind
ist rechter lieb her obern;
lieb laßt sich nit herkobern
mit wunschen und gedencken.
bekrencken und versencken
dutt uber maß der ding.
merck, son, wenn dir geling
so das din lieb herjag
des sich din hertz vermag
zu lieb fur ander all,
so mit bedenck den schall
nach dym gevallen ewig.
im hymmel wont der selb sig,
hie ist er uns benommen.
keyn lieb ist hie volkommen
dan gotlich lieb die eyn.
natturlich lieb ist kleyn
der lieb gelich zu achten.
dar in soltu betrachten
was sy der underscheydt.
liebt dir ein schone meydt,
das ist ein lieb natturlich,
die nit bedenck sin ewiglich,
das dich din got nit straff.
hütt dich auch, nit verschlaff
die ewig lieb durch zytlich!
unratt dar in vermyschtt sich
wer lang dar in verbytt.
halt rechte masß und zytt
in allem dym gefertt,
so wirt dir nit verkertt
von gott und auch der welt.
und als din frag sich melt
was gut fur sennen sy,
da pfleg der artzenny
mit so gethaner witz:
laß das daß wyter sitz
dan du es macht herlangen.
die lieb ist kleyn verfangen
die man nit mag herreychen.
man ner sich dan im zeychen
das rechte lieb usß streckt.
durch hoffenung herkeckt
gar offt der menschen hertz.
die lieb übt vil schmertz,
dar mit man sie herkenn.
glaub, wen ir füer brenn,
der muß sich senfftlich küln.
usß wütten und usß wüln
wie unvernunfftigs schwyn
volgt mengem menschen pin.
min zarter son, das merck:
ub altzyt manlich sterck
in allen din gemüetten.
lytt ichts in dir zu brutten,
das schlach dir usß dem synn.>
er sprach:< myn kunygynn,
min lieb die laßt nit sich
zu mym gevallen mich
meynstern wie ich wil.
mag man der mynn spil
dan alweg so uff stossen,
so sind der mynn genossen
unstet und wanckel muttig.>
ich sagt:< myn son, bis guttig,
verstand mich als es ist.
bywesens dir gebrist.
du bist versert durch myden,
das mustu guttig lyden
oder also dar von lan.
nit altzyt mag man han
das sennlichs hertz begert.
gerechte lieb verkert
sich nit durch keyn abwesen.
ich wil zu dym genesen,
min son, dir hilfflich sin.>
< gnad, gnedig frauw die myn>,
sagt er an,< steett zu myr!
hilff, radts und ler von dir
bin ich altzytt begern.>
ich sprach:< wir wollen kern
von dieser dispetatz.
villicht vind wir ein schatz,
der uns auch kurtzt die wyl.
min son, nit geh noch yl,
dym zorn laß nit sin krafft.
halt dich dinr meynsterschafft,
so blybt din macht und ruom.
in diesem keyserthum
ist dir keyn furst geglicht.
des hat dich got gericht,
dem gib des er und danck!
dins regements anfanck
bedenck, allweg sin end
in gott, dym schopffer, lend.
nit din, sin will der werd,
dan was dir tregt die erd,
deß bistu pfleger sin,
sin ist es und nit din.
gerichts und rechts pfleg wyßlich,
parthyg nieman rechts ab brich,
verwyeß din furstlichs ampt
so das dich nit verdampt
die urteyl sinr gericht.
mit land und lütten vicht,
wer dich tring wider recht.
din ritter und din knecht
halt vest, sam dun sie dich.
nit allen mißbruch rich,
offt gnad fur recht bewyß
und biß doch nit so lyß
das man veracht din zorn.
mach dich dym fynd ein dorn,
so dich sin aug anblick.
im hertzen nit herschrick
ab grusamlichen mern.
dinr land und ludt beschwern
mit wysem radt betracht.
nit uber letist din macht
mit mengem last zu groß.
lasß dich nit finden bloß.
geschickt zu diner wer
din jerlich nutzung mer;
wan nympt sie deglich ab,
du kumpst zu krancker hab,
ich zeygs uffs kurtzst dir an.
was dir sy underthan,
das schyrm mit hoher truw
und allen unfryed schuw
da man dich friedlich laß.
hab flysß gerechter masß
zu fryeden und zu vechten.
bedenck das mittel flechten
im hochsten ist geflochten.
zu vil noch lutzel mochten
im lob noch nye besteen.
auch laß din schympf zurgeen
so er dich dunck im besten.
ein stetigs uber gesten
lert kasten und die keller
und brucht gar vil der heller,
der man zu nott bedarff.
ich weyß din syn so scharff
diß alles zu hermessen;
des sy der red vergessen!
ich red hie wie die muotter,
min drutter und du guotter;
usß truwe myn red bedenck!
mer wil ich suchen schwenck
die myner art gezymmen,
und wil dir die bestymmen,
so kurtzst ich yemer kan.
mich trieg dan al myn wan,
so lebstu mym geblütt.
ich acht dich glich der gütt
artus, dem bryttuneyßer:
der was zu unlob heyßer,
zu lob eynr hellen stymm.
min son, die leytter klymm
die ich dich für uff stygen,
so wirt din unlob schwygen,
din lob herklingen hel.
unheyl bringt wider vel,
verschult und unverschult.
der muß wir han gedult
und streben nach dem heyl.
gantz alle ding sind teyl,
nit all mit gelt zu kauffen.
mit arbeyt sur herlauffen
wirt dick das süeß gewonnen.
wer drinckt der mynn bronnen,
der muß myn regel halten
und uff des gluck ratts walten
steet setzen sin gelingen,
steets ritterlichen tringen
zu ritterlichen ern
und in die nachvolg kern
der taffelrunder dyett,
die nit durch gab und myett
ubten ritters orden.
die besten dar inn worden
durch güett der mynn geübtt.
kung artus nie betrübt
keyn ritter durch den gyl,
es wer dan under wyl
her kay und sin gelich.
son, wer der ern ist rych,
der hat dich fur den man
der dienst herkennen kan.
dem soltu sin so mylt
das im din gab vergilt
was er verdient umb dich.
so machstu williglich
dir diensts all ritterschafft.
merck wie der mynn krafft
die taffelrunder zwang:
hern partzevals anfang
ubt mynn in schulsacks kleytt.
die frauw vom lack uß leytt
den düern hern lanselott,
dem yenover gebott
vil ritterlicher datt.
schonottulandern hatt
geübt die magt syguvn
durch mennig groß forttvn
der heydenschafft zu wider.
dar vor und auch dick sider
zu ern und ritters muott
die mynn mer übung dutt
wenn aller fursten geben.
durch kyburg wagt sin leben
sant wylhelm der marckys,
der durch die hiemmel prys
an heyden hat herstritten;
der meldung blib vermitten.
ich weyß der namen vil,
son, die der mynnen spil
zu woldatt hat gereyßt.
ein schon jungfrauwe heyßt
und auch ein schones wyb
wol hoher selden schyb;
und das daß warlich sy,
das merck, myn son, hie by:
liebt dir ein wyplichs bild,
gezembt, nit dom und wild,
geberd und wandels zuchtig,
auch aller unern fluchtig,
geborn dir, furst, glich messig
oder ritters artt gelessig,
so sprich sie süßlich an
und mach ir underthan
dienstlich alls din begynnen!
ist sie von guten synnen,
vernunfftig und kan glympff,
sie merckt din ernst und schympf!
der wider lieb sie lebt,
ir hertz stetts ob dir schwebt
in lufften wie der falck,
und blickt ob nit der schalck
icht won by dir zu huß.
ir dutt anfangs der gruß,
biß das sie dich herkentt.
bistu ir dan benentt
billich zu lieb und lust,
sie vaßt dich in die brust,
dar in ir hertz, das reyn,
hat liebloß gantz alleyn
ein lange zyt gewontt.
alsdann sie dich belontt
dinr lieb mit wider lieb
und spricht: « gesel, ich gieb
min gunst dir fur al ander. »
sygun schonottulander
det anfangs auch also;
eins worts starb sie unfro,
des mals sie zu im sprach,
under des schiltes dach
wurd er ir lieb herarnen.
den dodt must er sit garnen,
der wunden verch in rurtt.
brack und seyl verfurtt
den jungen held, e laß!
der brack gardievyas
ist ubel da gebryßt.
des dotts sygun bewyßt
ir ubermessig truw.
ir clag was deglich nuw,
besargtt uff eyner lynden;
der must ir hertz entpfinden
mit leytt nün gantzer jar.
des glaub, myn son, furwar:
keyn erlichs wyb noch magt
vermag sich mans verzagt
oder der nit leb nach lob
und in der untzucht dob,
wie riffian by dem win.
wiltu gevellig sin
dins hertzen drutt amy,
so mach dich unzucht fry,
ritterlich und forchtsam,
und ub das sich herhöch din nam!
schyrm witwen und weysen,
hüdt dich vor winckel reysen,
dring alweg an das liecht,
da man die dursten siecht
sich schicken zu der wyrd!
zu gotts dienst hab begyrd
in allem handel din,
so das in dir herschin
das primuvm querite
gottes rych und des me;
inhalt der passional
bedenck zum tag ein mal
und danck gott, als du solt,
so blybt dir hertzlich holt
dins hertzen trosterynn.
min son, das kan die mynn.
red ich von diesem me,
so sprechen ludtt wie ee.
ich finds in alten buchen,
da machtu selb in suchen
der mynn und lieb geteten,
und was der mennig poetten
hand klug dar von geschriben.
ich han vil red getriben,
der dich verdriessen mocht.>
< das ist myn syen entpflocht,>
sprach er,< in myn gedencken.
gnad frauw, ich hort den schwencken
gem zu biß an ir end.
von diner gnad ich wend
und danck dir inniglich.
din gnad an myr nit brich,
wie ichs verdienen sol.
ich wil der mynn zol
dir undertenig zollen,
ich han mit flyß gehollen
in alles din geschick,
min hertz stett uff dem ryck
dins vessels an gebunden.>
ich sprach:< ich han befunden,
min son, das mich benügt
von dir, und so dir fügt,
so macht du wider keren.
alsdan will ich dich leren
min orden und myn regel,
und zeygen dir den pflegel
dar mit ich stettigs trysch,
und auch war mit ich fysch
dieff in des meres grund,
dar zu mit wellem vund
ich an dew hiemmel reych
und, ob dich unmynn leych
mit falschem an sich ziehen,
wie du dem solt enpfliehen,
und welles unmynn heyß;
was mit der üllen beyß
und hütt sich vor dem falcken,
da laß dich nit beschalcken,
min son, die nacht betrügt,
der sonnen schin nit lügt,
wie heyß der yemmer sticht.
hie mit myn red ab bricht
des ends, myn son, mit diesem.
schmeckt sie dir glich dem biesem,
das wer myn hochs hergetzen.
vernym myn yetzigs letzen,
gantz gunstlich in der zal.
er sprach: « mich hat ein stral
dynr süßen mynn geschossen.
des bin ich unverdrossen,
frauw, diner rett zu pflegen.
gnad myr mit dinem segen! »
mit dem schied ab myn son.
die meldung ich dir don,
die merck, myn knecht und gast,
und biß dem dienstlich vast
der dir dutt hie gevallen.
sin ernsten, schympfen, schallen
ist zu dym lob gesteltt.
so han ich dir herzeltt
die red, beyd sin und myn;
die laß gevellig sin,
min knecht, dir unverdrießlich.
min lang red hie endet sich,
syt ich nit hab der wyl.
zyt ist es das ich yl
mich schicken zu dem dantz.> - -
< gnad, gnedig frauw, mir gantz.
ich hort nie lieber mer
dan ich in diesem her
herblick und auch herhoer.
fund ich der engel koer
dem wesen glich inhalten,
ich wolt von hynnen schalten,
dar ylen, ob ich kund,
herlassen mich der sund
die mich dar an verhindern.>
nun hörtt, jetzt wil sich myndern
diß kurtzwyl vor dem end.
min kammer tür behend
stieß uff myn knecht durch sorgen,
ferr uff den tag am morgen,
und sorgt ich leg ser kranck,
da ich in dem gedanck
myns traums mit zabeln schlieff.
so lut er mich an rieff
das ich dar ab herwacht.
er sprach zu myr und lacht:
< ir hand die mesß verschlaffen!>
< dich muß der hencker straffen!>
gab ich zu antwort im;
ich kunt vor zornes grym
nit wissen wie myr wer.
da ich nach myner ger
myn traum nit mocht gar enden,
ich sprach:< got muß dich schenden,
das du mich hast herweckt.>
das wecken mich herscreckt,
so das ich hie herwind,
mym traum keyn end find. 11. bestrafte untreue.
nun dar, ir jungen werden,
die nun lebend uff der erden
in fröwden und in houchem muot,
die süllend gen des mayen pluot
sich frewen, deß ist worden zitt,
wann der süsse may der geit
fröd den wolgemuoten hertzen.
da wider fügt er senden smertzen
mir armer indem hertzen mein,
und leid ouch jämerliche pein,
du mir untrúw gefügt haut.
ich het ergeben an ain stat
lib, muot und ouch das hertze min
und wölt ouch deß gar sicher sein
wie ich hett gantze trúw da funden.
das haut in also kurtzen stunden
untrúw alles under farn,
das ich by allen mein jarn
von sölicher untrúw nie hort sagen.
min hertz mag wol von schulden clagen
das mir in also kurtzer frist
trúw mit untrúw vergolten ist.
es het geschworn das hertze min
es sölt bis an des ende sein
nicht wann trúw hon funden.
zwar ich hon aller erst enpfunden.
siner untrúw an dem end.
dar umb ich ain arm und ellend
beliben muoß und frowden än.
guoten gedingen und lieben won
haut untrúw mir gefüret hin,
dar umb ich ymmer trurig bin,
baide nacht und ouch den tag.
kain ruo ich nymmer gehaben mag,
uß dem schlauf ich dick erwach,
min hertz rufft dick mit seuffzen: ach!
ouch ist stet minß hertzen schrey:
wie gern wär ich unmaussen fry!
da wil man mir helfen nicht;
da von ist all mein fröd enwicht.
also lag ich an ainer nacht,
wider mich selb ich mir gedaucht:
< ach hertz, wilt du also verzagen,
so muoß ich hey allen meinen tagen
allen frewden wider urlab geben;
war zu sol mir dan daz leben?
mir wär bösser vil der tod
wen daz ich leb in sollicher nott!>
da ich in den gedencken lag,
ich sach uff, es was am tag;
auch hort ich der fogel gesang.
ich plaib dar nach unlang,
ich stund uff bald und gieng.
ain schmalen stig ich da gevieng,
der truog mich also pald
hin gen ainem grünen wald.
da sach ich ainen paumgarten
so wunneclichen und so zarten
das ich so schönes nie gesach.
es was deß garten überdach
nicht anderß wann loub und fógelin.
ich huob mich pald und gieng dar ein.
do ich in den garten kam
und sein alles war genam,
was wunn an dem garten was!
feiel pla und grünes gras
was da zuo samen gemenckt,
sechs farb gar schen gesprengt,
pluomen weyß, gel, prün und rot,
alß es der süsse man gepot.
wann der lag da reichlich zuo feld
und hett mit listen sine zelt
uff geschlagen ovn wer.
dar zuo so sach ich ligen ain wunneclichs her,
der selben zal on mauß was:
ich main die tropffen an dem graß,
von süssem tow gevallen.
die clar frow sunn mit schallen
durch die wolken da gelentzt.
vil schier so ward da engentz
des claren towes anehan
muost weichen von der sunn uff gang.
ich sach da mengen schönen paum;
ich gedaucht:< lig ich in ainem traum,
oder wer haut mich da her praucht?>
wann mir was sicher ungedaucht
das ich kain fröd sölt suochen da.
wär ich gewesen anderßwa,
das ließ ich gern on allen haß,
wann mir was lützel dester baß
alß ich ye me fröd da sach,
minem hertzen ye wirß geschach.
gedencken mich erst begunden man
das ich gedaucht:< muoß ich mich an
der fröden der mein hertz ye gert,
so sind ouch mir die fröd unwerd
die mine ougen senhend hie.>
grossen jamer min hertz da gefie,
belangen ward mir aber núw,
ich sennet mich nach stetter trúw,
wie fremd die mir nun worden ist.
ich gedaucht an der selben frist:
< ach got, sölt ich die fröd hon
da ich nun bin geschaiden von
gegen diser wunneclichen zier,
wer künd sich gelichen mir
an fröden und an hohem muot?
was achtet ich des maien pluot,
het ich des mein hertz begert!
deß pin ich laider ungewert.
das clag ich arme ymmer,
von der clag so lauß ich nymmer
biß ich vollende all mein tag.
was hilfft mich das ich lang clag?
es ist doch an mir niemand laid.
das ist ain grosser underschaid
das mir ist we und im ist wol.
ich wond das ymmer wesen solt
noch an unß baiden möcht beschenhen,
wann ich nun laider hon gesenhen
das er mein trúw gar ring wigt.
untrúw haut trúw angesigt
insinem hertzen sicherlich.
ich ducht mich als der kaiser rich,
würd trúw mit trúw vergolten mir.
des ich nun laider wol enpir.>
da ich also stund und clagt
und von laid het nachend verzagt,
gedenck machent mich so kranck
das ich muost on minen danck
da nider sitzen indas graß.
min krafft mir gar verschwunden was,
die hett mir unmuot gar benommen.
ich gedaucht:< ich mag nit mer wider komen,
mein leben wil sich enden hie.>
ain klaine krafft ich da gefie,
das ich ain wenig uff sach.
ich sag üch als mir beschach:
do ich also umb plickt,
von forchten ich da erschrick,
wann ich sach da dry frowen ston,
so wunneclich und wolgeton
das ich so schönes nie gesach.
von forchten mir da wegeschach,
wan ich west nit ab in ir muott
gen mir wer übel oder guott.
nur ainß dings tröst ich mich:
das sie warn frowen als ich;
da von ich ain hertz gewan.
die ain trug swartze claider an
und nant sich frow trúw, als ich da hort.
sú sprach:< mit swartz clag ich das mort
das manig man an frowen tuot
und doch will sein gerecht und guot.
er git ir trúw und swert ir ayd
er well in stättikait
gentzlich nach irem willen leben,
der trúw wird ir als vil geben
das sie es muoß globen zuo hand;
so pricht erß doch, und giltz ain land.>
die ander was in plaw; geklait
und nampt sich frow stetikait;
die clagt ouch ser und sprach also:
< ich, stet, mag nymmer wesen frow,
syd unstät mich verdrungen haut
indem land an so menger stat;
wann menig man ist also gemuot
das er an ainer frowen guot
pricht er waist selbs nit umb was;
dem sol man billich tragen haß,
die werden man und frowen guot,
wan er vor ern ist behuot.
unstät haut in als gar umb geben,
das im halt laidet stätes leben,
und macht sich da mit unwerd,
das sin niemand zuo eren gert.>
die dryt in wisser farb ich sach;
die clagt ouch ser und sprach:
< ich haiß frow lieb und hon den sin
das ich da all zitt gern bin
wa sich lieb mit lieb veraint
und das mit gantzen trúwen maint.
das haut laider sich verkert,
rechter lieb nun nieman gert.
das mag ich, lieb, nicht mer erliden
und muoß ir aller hertze myden.
die mir wärin gern under ton,
die mag ich nit behalten dar an,
wann ich waiß das manig man
ain frowen laut offt in guotem won
er hab sie lieb, und des ist nicht.
mit dem mag ich nit haben pflicht,
wann sin lieb ist trúw fry.
kain rechte lieb wondt im nit by,
sein lieb pringt myn allzeit laid;
das macht sein unstettikait
das er kain rechte lieb mag han.
die unstet zücht in da von,
das er an der guoten wenck
und sie an allen fröwden krenck.>
do die red also beschach
und yegliche besunder sprach
was ir zuo sprechen da gezam,
und das alles enntnam,
vil schier wurden sie gewar
das zuo in kam gegangen dar
ain frow, so recht schon und mynneclich
das ir da keine was gelich
an schöni und ouch an clarhait
sie truog ouch also riche klaid
das für die andern all wag,
als für die nacht der liecht tag
lüchtet stät mit sinem schein.
noch rötter dann der clar rubin
was da als ir gewand.
es was ir recht, sie was genant
die gewaltig frow mynn,
die da ist ain maisterin
weib und man uber alle land.
die dry frowen all zuo hand
gar schnelleclich uff sprungen,
frölich sye her gen ir drungen.
sie sprachend:< frow, sind got wilkomen!
ir hond uns trurentz vil genomen,
seid ir her zuo uns komen seit.
wir habe úwer gewart lange zitt.
seid uns úwer botschafft erst ward kunt,
zuo hand an der selben stund
so seind wir all dry her komen
und hetten gern von úch vernomen
was úwer will gen uns wär;
das möcht uns wesen nit zuo swär,
wir laistin geren úwer gebott.>
sie sprach:< das vergelt úch gott!
daz dien ich geren wie ich sol.
ewres rattes darff ich wol,
wan ich wil euch nit betagen,
ich wöll eüch allen dreyen sagen
von wunderlicher tagalt.
sich het ergeben in mein gewalt
ain fraw und ain gesell guott.
sie hetten baideu stetten muott
und waren mir auch under tan.
wie ich es gehebt, wolt han,
daz warens paideu stett berait,
gantze trew und stettikait
wont in gewaltigclichen bey,
sie waren aller untrew frey,
dar zu gab ich mein hilfflich stuyr;
mit dem rechten myne fuyr
zundt ich ir paider hertzen an,
daz aines nach dem andern pran
in rechter lieb on allen wanck.
nun ist sein trew worden kranck,
auch ist der rechten mynne schein
erloschen in dem hertzen sein.
sein trew hat er weit gezogen
und hat die gen gutten frawen also betrogen.
daz claig ich euch und ist mir laid.>
sie sprach:< sag an, fraw stettikait,
waz ist dar umb in ewrem syn?>
die stet sprach:< gnad, fraw myn,
wolt ir mir gynnen das ich sprich
und mich mit wortten an in rich?>
fraw myn die sprach:< dir sey gtan.>
sie sprach:< so wil ich heben an
und wil im wunschen das seinen leib
hassen alle werden weib,
und das in weder man noch fraw
kaines guotten nit getraw.
daz wunsch ich im, daz ist sein recht,
wan er ist gewessen schlecht
gen ir als aines kreßners stab.
auch gat im an der warhait ab,
die hat er vast an ir gespirt.
ich waiß wol daz kain fraw mir wirt
sie hab als gantzer stett gepflegen,
die er hatt lassen under wegen.>
fraw drey stund auff und sprach:
< ich mag von schulden clagen: ach
daz sein leib ye ward geporen,
an dem vil trew ist verloren!
dar umb wunsch ich dem ungetrewen
daz sich muoß sein laid newen,
und weß sein hertz zu frewden ger,
daz sich daz alles in laid verkör,
und wer in trewen und in stet gehaist,
daz im der nitz wan untrew laist.
daz ist vor gott sein rechter lon,
wan er daz selb auch will thun.
ich waiß die gutten in den trewen
daz mich ir trew muß ymer rewen,
die sie an im verloren hatt.
gott geb ir aller selden rat,
daz kann ir trew verdienen wol.
nit anderst man ir wunsche sol.>
fraw lieb drat da zu hand her für.
sie sprach:< an ewr red ich spir
daz ewr clag ist halben mein,
seit daz sich in dem hertzen sein
all rechte lieb verendet hatt.
ich wand daz ich von dem stat
seines hertzen nit wolt kumen
biß mir der tod hett benomen.
daz mag nit sein, sich hat verkert
sein hertz unstetter liebe gert.
die hatt in gar von mir vertriben,
und ist an nyemant stet pliben.
dar umb wunsch ich im, als ich kan,
daz sich sein schand muß heben an
und daz sein er als vergee
als in dem sumer thuot der schne,
und daz all sein friund sich schamen
seiner gepurd und seines namen
und im lützel guottes verjechen.
kain lieb im nymer muoß geschechen,
und wer im aller laidest sey,
der won im stettigclichen bey,
und wan er hab ain lieben won,
der muoß im mit grossem laid zergan.
daz wunsch ich im inmeinem muot,
wan die rain fraw guott
hett rechte lieb in irem hertzen
mit schimpffen, schal und schertzen,
dez ist sie sicherlich wol bewert;
ir hertz ye rechter lieb begert.>
da die red alle waz geschechen,
fraw myn begund zu in allen jechen:
< ich hor wol, ir send im gran.
daz pin ich auch im allsam,
wan daz ist vor gott sein recht.
er sey ritter oder knecht,
der soltich mort an frawen thuot,
dem süllen alle frawen guott
nymer wessen trew noch hold.
daz hatt sein untrew wol verschuld.>
fraw myn sprach:< ich will daz ir
all drey verhaissent mir
daz ir im kainen dienst thuott,
und rattent allen frawen guott
daz sie von seiner liebe ziechen
und sein groß untrew fliechen.>
sie sprachen:< fraw, daz sey gethan.
er sol kain dienst von uns mer han.
damit sült ir uns urlaub geben.>
sie sprach:< gott muoß ewr pflegen!>
also die frawen schieden sich.
in meinem syn gedacht ich
waz mir zu thuon wär.
mir waz leib und muott schwer,
wan ich waz alles trostes frey,
mir wont auch nyemant bey.
da begund verdriessen mich der zeit.
der gart waz lang und weit,
ich sach hin und sach her
und sach laider nyemant mer
der mir gab hilff oder trost,
daz ich von trewen waz erlost.
ich mocht nit lenger do pleiben,
die nach begund mich do von treiben.
ich gieng biß ich haim kam.
also mein fart ain end nam.
aber mein laid sich endet nicht
es geschech den ain geschicht
da von mir kem ain gutter muot.
auch pitt ich all frawen guott
daz sie gedencken an disser frist
wie es mir ergangen ist.
halt ewr hertz bey der zeit inn,
daz es euch nit zu ver entrinn,
und lat euch wessen nit zu gach!
gedencket waz kunftig wirt darnach:
nit wen laid und grossen nott.
dar vor pittent euch behütt gott.
all die sein noch überig sein,
ir werden frawen, gedenckent mein
und wunschent mir hail durch ewr güt.
damit uns gott alle behütt!
12. der minne gericht.
des morgens in dem külen tow
kam ich gegangen in ain ow
spatzieren durch verdriessen.
zuo aines prunnes fliessen
kam ich gar vergeben,
mein hertz in fröd tett leben.
da sach ich plümlin one zal;
pruon wolgemuot und die wal,
vergiß mein nit plab, das plümlm hel,
gedenck an mich, die pluomen gel
lachten da wider ain ander.
und ich also wander,
da fröt ich mich im hertzen,
paide vogel und die tier,
...
das by mein zitten mir
nie sölicher lust begegnet was
alß ich zuo wald und in dem graß
vand under des mayen obdach.
mit dem die sunn her prach
brunschlich als ain zuonder.
mein hertz nam michel wunder
wie es der may also kund schicken.
mit dem gund ich erplicken
ain frow by dem brunnen.
in fröden richer wunnen
grüst ich die tugentlich
und sprach:< ir werde frow wunneclich,
was suocht ir in deß maien zier
all hie, das süllt ir sagen mir.>
sie antwurt mir uß betrubtem muot
und sprach:< lieber gesell guot,
durch belangen und verdriessen
bin ich zuo desß prunnen fliessen
her komen den may zuo schowen,
die liechten pluomen inder owen
und zehoern der klainen fögel singen,
die in dem wald lustlich erclingen,
dar durch ob mir vergieng swär.>
ich sprach:< nun sagt ir mir rechte mär,
ir werdes, mynnecliches pild,
ob ir durch deß mayen milt
sint komen her durch fröden lust
oder umb ander sach sunst?> - -
< ja, gesell, durch deß mayen hail
und ouch umb cläglich sach ain tail,
die mir senden an lúgen tuot;
und wisß ouch, trutt gesell guot,
ich bin betrüpt im hertzen
und trag haimlichen smertzen
túff in mineß hertzen grund.
ich bin versert und verwunt
tieff mit untrúwen wauffen.
das ich ie ward beschaffen,
das clag ich ymmer und ewenclich.
ach, höchster gott im himelrich,
lauß vallen her ab ainen stain zetal,
der mich hie all zuo mal
erschlach zuo tod an diser stat!
o her, sol mein werden nymmer raut,
das sich mein unhail waicher,
her got, so ist all mein begir
du laust mich gar ersterben
und in deß merß grund verderben,
da mit ich käm deß jamers ab!>
ich sprach:< ach frow, úwers hertzen clag
pringt mir sicher selber smertzen.>
sie sprach:< mein lachen und min schertzen,
gesell, ist mir zuo clag und wainen worden.>
ich sprach:< pfúw, es ist erst verlorn!
klagt maßlich, ir minneclichs pild,
fröt uch hie deß mayen mild
und der liechten plümlin prechen,
zart raines wib, tuot mir vergehen
was doch sy úwer clagen pin!>
sie sprach:< lieber gesell mein,
wist ich dich als trúw vesten,
ob ich mich tett gen uch engesten,
das du mir triúlich raut woltest geben,
so wölt ich dir mein claglichs leben
gern machen offenbar.>
ich sprach:< zart frow, das sölt ir gar
gen mir on allen zwifel sein
das hertz, synn und der muot mein
deß hin für nymmer melden sol.>
sie sprach:< gesell, ich trúw dir wol,
du tuost mir trúlich raut geben,
so will ich dir recht als mein leben
sagen, all meinß hertzen clag.
sid dich got uff disen tag
zu mir her gefügt haut in disen may
und nur allain wir zway
sind komen in deß mayen rich,
so hör, gesell tugentlich:
ich clag über ain ritter herte clag,
dem ich vil mengen tag
tragen hab lieb und stäte trúw.
nun haut in recht affter rúw
begriffen und besessen,
und haut min gar vergessen,
alß ob er mich nie erkant hab.
noch ist ains mein gröste clag:
er haut mich verkert mit ainer andern,
die ist von flandern.
die selb zuo aller zitt
ainen umb den andern gitt.
das tuot mir am würsten im hertzen.
dar umb all mein fröd und smertzen
ist mir zuo grossem trübsal worden,
und clag das ich hon gar verlorn
an im all mein lieb und stätikait,
wann ich im allzitt was berait.
in zúchten und in eren
dett ich in allzitt geweren
alles das sein hertz begert.
ich hab in ouch gelert
guot ritterlich sach zuo triben.
man möcht nit halbs vol schriben
die untrúw als mir ist geschenhen.> - -
< zart frow, nun tuot mir ainß verjehen:
mag ch iemand von clag bringen?> - -
< ach, gesell, ich hab klain gedingen
das ich nymmer erfröwt mag werden,
dann ich hie uff diser erden
mein ziit in laid vertrib.
doch gesell, hie belib,
desß bit ich dych durch alle trúw,
ob noch möcht werden núw
fröd uns baiden.
mich haut alher beschaiden
frow mynn uff disen tag
und wil verhörn hie min clag.
sú wil mir ouch raut geben
wie ich hin für min leben
anfavch, da mit ich an fröd nit verderb
und als gar an hohem muot nit sterb,
als ich zuo ir hab ain trauwen.>
secht, da sach ich durch die owen
frow mynn dor her varen
inrott als der orden;
rott bedütt die mynn.
sie sprach:< ir höchste richterin,
frow mynn, nun horet min clag
und hertzelaid als ich trag,
wann ich vor jamer nit reden kan,
und bit uch, ir erloubt mir disen man,
das er úch, frow mynn, für mich mach kunt
meinß laides den aller höchsten punt.>
frow myn sprach:< ich gan im sein wol.> - -
< nun hört, sid ich clagen sol
an ir stat uch, frow mynn;
ir höchste richterin,
ir senhetz in swartz cläglich
mit gewunden henden sendlich,
ire ougen überflossen,
...
der raine ire wenglin rott.
nun hör, frow mynn, ir clag und not:
sie clagt úwern gnaden frü und spaut
das sie ainer engolten haut
ir überflüssiger trúw,
die ir allzitt gen im was núw
on alles wencken;
wann sie dett nie gedencken
anderß dann lieb stät an im zuo halten.
nun haut er sein trúw und lieb gespalten
an ir on alle schuld,
dar umb sie lidet und dult
tag und nacht; haimlichen smertzen
haut sie an irem hertzen;
ir sy ouch fröd und wunn vergangen,
sie hab ouch laides zangen
begriffen starck mit ir krafft,
das sie sy gantz dorhafft
worden von siner untrúw,
die ir täglich von im ward núw.
frow mynn, das tuot sie uch sagen
und herteclich clagen,
frow mynn, und bit uch raut zegeben,
da mit sie hin für ir leben
anheb, da mit sie werd gerochen.>
frow mynn sprach:< syd er haut zerprochen
sein lieb, stätte, trúw an dir,
rain sälig wib, nun folg mir
und ker von im, wann er ist varnde hab,
und schrib im er sy ouch schabab.
syd nun die schuld din nit ist,
so wigs ouch ring zuo aller frist
und gedenck: « was ich nicht haben sol,
des trúw ich mich verwegen wol. »
wann er haut übel an dir geton,
dar umb soltu in faren lon.
doch soltu disen ouch fraugen.
main ich er wiß dir ouch zuo sagen
was gehört zuo lieben sachen.>
mein hertz ward da in fröden lachen
das mir die aubentür beschert was.
ich sprach:< frow mynn, alles das
das ich der rainen west zuo rauten
oder da mit ich ir west komen zuo statten,
frow mynn, das dett ich ir gern.>
die betrübt sprach:< gesell, tuo mich gewern
und raut mir noch mer in trúwen,
da mit ich uß den affter rúwen
möcht komen und laides würd an;
wenn ich verste du siest ouch der welt man,
und sich wol das dir wonet by
der welt louff, wie dem sy.
dar umb tuo mir dinen raut noch geben.>
ich sprach:< got laus úch mit selden leben,
zart sälige wib, ich raut uch gern,
und gelobt mir by minen ern:
möcht ich uch selber helfen rechen,
dar umb wölt ich gern zuoprechen
spieß scherpff uff schiltes rannt,
wenn mich ie deß mein trúw ermant
umb das als er an uch haut geton;
deß solt ir keinen zwifel hon.
doch will ich uch me raut geben.
volgt mir und verkert úwer leben
wider zuo guotem muot.
das raut ich úch, zart frow guot,
und laust in sin wer er sy,
und werdent wider muotes fry
und fröwt uch mit den fröwden richen
und tuond niemt deß geleichen
samb uch laid sy geschenhen.
ouch tuond úwer laid suß niemant verjenhen,
wann offt tuot ains clagen ainem sin swär,
es säch lieber das sin mer wär.
so vindt ir noch gesellen vil,
die fröd und ritterliche spil
durch iúwer gepott triben.> - -
< swig, gesell, das wil ich laussen bliben.
kainer lieb der pflig ich nymmer mer,
und gloub mir uff min er:
solt mir noch arnest also beschehen
das ich aber ainem tet verjehen
stäte lieb und wari trúw,
und das er dann die affter rúw
gen mir mer solt gewinnen,
e wil ich deß gedingen
leben und gedencken, ob ich nicht hon,
das ich doch nichts verliesen kan.
so hab ich vor laid ruo und rast
und von senen kain überlast,
und wil ouch kain wechssel triben,
in stätt und trúw also zuo beliben,
er tuo recht an mir was er well.
da von, trut gesell,
sölichs rautz volg ich dir nit.>
ich sprach:< frow, nympt úch der syt!
bedunck úch mein raut nit guot,
so fragt frow mynn, die houch gemuot,
die úch uß sölichem laid
wol gantze underschaid,
waist trúwen raut zuo geben.
wie du dann uch haist leben,
da wider süllt ir nit sin.> - -
< wolhin, lieber gesell min,
erst rautscht du mir recht und wol.
dinß rautz ich dir folgen sol.
nun kum ich wider an uch, frow mynn:
raut mir noch dar inn
uff den raut den mir diser tuot.
da mit raut mir, frow mynn guot,
das ich nit kum in grossu rúw,
und rautent uff ewer ware trúw,
und man uch úwers höchsten orden,
alß ir habt gesworn:
wa ir yemant erfarnd tuot
do man mit unstätem muot
lieb und trúw wolt letzen,
die welt ir alle setzen
indas lannt gen rewental,
das in da nymmer mer kain maul
von lieb kain guot me sol geschehen.
nun tuond ir, frow mynn, selber jenhen
das diser mich von stät wölt kern
und welt mich unstät lern,
da mit ich käm in grosses laid.>
der gesell sprach:< uff mein aid,
frow, das verantwúrt ich gen ewern trúwen;
gelobend, es müst mich ymmer rewen
sölt úch mein raut zu schaden komen.
ich main ir habend mich nit recht vernomen.
ich raut úch nur zuo fröden das pest,
und geloubt: das ich west
das úch min raut verfürn sölt,
so gelobnd das ich wolt
e an lib und guot verderben
und selber an hohem muot sterben.
da von tuond mich nit verdencken,
zart frow, ich wolt úch ungern krencken
an fröwden, das uch nit wär zuo synn.
dar umb so fraugt frow mynn
ob ich an allen argen wan
úch dar inn nit recht gerauten hon.
das wil ich uch büssen gern,
wie mich frow mynn tuot lern,
und gern abtragen, ob ich kan.>
sie sprach:< du bist ain guotter man.
mainstu das ich buoß an dich beger?
ich waiß wol, din raut und ler
gibstu mir in trúwen und in guot.
aber mein sin und stätter muot
mag es am hertzen nit gehorn>
frow mynn sprach:< ich wil úch sagen,
ir betrübten fröwden an:
sinen raut ich nit verpessern kan,
den uch diser geben tuot.
dann stellet wider úwern muot
zuo den frowden richen,
so tuot úch laid entwichen.
das raut ich úch offenlich,
wann ir volgend billich
all hie disem trúwen man,
alß ver ich mich versynnen kan,
wan er git úch trúwen raut.
ir mügt wol an ain andriu stat
ewern schragen zuo besserm markt setzen
gen ainem der úch tuo ergetzen
ewers laids und swärer clag,
doch also das er uch ouch trag
stäte lieb on alles verkern,
und tuot suß kain gewern,
ir erkennet dann sin trúw recht.
vindent ir in dann trúw und schlecht,
so tuond nach sinem willen leben.
kainen bessern raut kan ich úch geben.
so wirt uch noch mer fröwd zuo tail
und vergaut úch alls úwer unhail.>
mit dem kam frow stät gegangen
und ward lieplich enpfangen
von frow mynn und ouch von mir.
< noch ains wellend rauten wir,
gesell, diser ellenden,
ob mir ir laid möchtin wenden:
sid frow stett ouch zuo unß ist komen,
als du das ouch haust vernomen,
das sie es auch raut tuo bitten;
wann die durch stäte sitten
ir dar inn billich rauten sol.>
er sprach:< frow mynn, es gefelt mir wol.>
die betrübt sprach:< ich bit sie gern,
wenn wer mich möcht wisen oder lern
da mit ich käm uß den sachen;
gesell, so tuo kündig machen
an miner stat frowen stätt,
und wie man mich trúw engelten laut,
das tuo ir alles machen kunt,
alles meinß laides ain rechten grund,
so waist sie mir dar inn zuo rauten
und dester baß komen zuo statten.>
also erzellt ich frow stet ir leben,
die ir ouch sölich raut tett geben;
frow stett sprach:< so raut ich úch
uff mein stätu trúw,
euch, vil rain, sälig wib,
das ir mit uwern jungen lib
ewer gemüt wider kerent
zu ainem andern der úwer begeret,
der uch lieb und stätt tuo halten
und sin trúw nit tuo spalten,
als ich hör das der erst hab geton.
nit baß ich uch gerauten kan,
wann es wär schad uff min aid,
sölt ir in solichem hertzen laid
ewer zitt uff erden vertriben.
lond den schnöden beliben
mit siner unstät wer er sy,
und laust uch machen muottes fry.
man vindt noch ritter guot,
dar zuo gesellen houch gemuot.
die noch kindent fröd machen
mit ritterlichen sachen
und die stäte orden tragend.
naintz bessers waiß ich úch zesagen.>
sie sprach:< ir sagent mir guote mär.
wa vindt man sie aber ovngefär
den man möcht getrúwen
und gantz uff sie puwen?
ich besorg man vind ir keinen
die uns mit trúwen mainen,
sid mich der haut verlaussen
der mir uß der maussen
uff erd der aller liebst was.
ir sond ouch für war wissen das:
er schwür mir den höchsten aid
das er durch lieb noch durch laid
mich nymmer wölt verkern.
mein trúw tett mich ouch lern
das ich im wider swern tett.
ach got, wie offt an menger stet
ist das von uns baiden beschehen
das ich im offt in lieb tett jehen
das sin lieb mein hertz durch gie!
ach, ich waiß wol wenn und wie!
das ist nun laider alles verlorn.
gott welt das ich nie wär geborn
worden von muoter lib!>
< erhör ouch, sälig wib>,
sprach der gesell und baid frowen,
< hab zuo der welt ain pesser trúwen
und zuo fröden guote zuversicht!
ain söliche laider offt geschicht
das trúw ains am andern tuot prechen.
das kan frow mynn mit recht wol rechen.
dar umb, zart frow, gehabend úch wol,
wann úch ye recht ergon sol
von dem der übel an úch haut geton.
dar an sond ir keinen zwifel hon.> - -
< frow stett, welt ir mir deß trost geben,
so will ich gern fröwlichen leben,
biß ich in zuo recht mag pringen.>
< frilich hab trost und gedingen>,
frow mynn und stät sprachend baid,
< dir sol hie on underschaid
recht widerfarn nach diner ger,
und wiß das uns kome her
etlich frowen zuo dem rechten
mit vil ritter und knechten,
die ouch maini zuo clagen.
dir haist ouch frow mynn sagen
sie wel das recht selber besitzen
und mit guotten witzen
trúwlich dar ob sein.>
mit dem kamen die frowen rain,
frow lieb und frow trúw,
frow zucht und er, die gehewr,
frow maß und frow scham,
der frowen aller höchster nam;
die tett frow mynn lieplich enpfahen.
sie tetten all zuo ir gahen
und sprachend:< frow mynn,
ir höchste richterin,
was pút úwer gnad unß allen?> - -
< ir frowen, es ist gevallen
ain frow in hertzeliche clag.
der hon ich ainen recht tag
beschaiden gen ainem ritter,
der ir suß ze bitter
gemacht haut mit seiner unstat
und sie trúw engelten laut.
ir frowen, die muoß wir schlecht machen
mit ritterlichen sachen,
wann sie das recht ruofft swärlich an.> - -
< frow mynn, sag unß, wer ist der man?> - -
< ir frowen, er ist von wangkelstein.
zuo unstettem felß ist er da haim,
und in falscheneck ist er behuset.> -
< nun pfú, dar ab unß gruset,
ab siner slöß bösen namen.
er mag wol sein von bösenn stammen
kummen, das gloub mir.
rain sälig wib, wir wellind dir
recht gen im laussen gon.
er muoß aber gen dir ston
in recht, das man hör din clag,
all hie hút uff disen tag,
wann er kumpt ouch für unß her.> - -
< frow mynn, das ist mines hertzen ger,
wann er dar wider nicht mag sprechen;
ich trú und hoff, ir sond mich rechen>,
sprach die betrübt wider,
< wann er ist falsch und nit bider.>
< frilich hab trost und gedingen,
wir wellind dirn zuo recht pringen>,
sprachend die frowen wider paid,
< dir sol hie on underschaid
recht hergon nach diner ger,
alß denn frow mynn ist komen her
zuo unß in dise owen
mit disen frowen und jungfrawen.>
do sprach frow mynn hoch gemuot:
< so wol her, ir frowen guot,
und sitz her zuo mir nider
und laust unß diser frowen pider
recht sprechen und hergon
gen dem der da hie sol ston
gen ir hút umb trúw und er.>
mit dem giengen die frowen her
und sprachend:< hoch gelopte min,
deß rechten ain rechte richterin,
sitzt under unß, wer uch gefall.>
frow mynn sprach:< nun sitzt all.
by erst so sitzt nider, frow stätt;
nempt zuo úch frow trúw, ir sind min raut;
frow lieb, ich haiß úch ouch sitzen;
frow zucht, nun sitzt mit witzen
und sitzend zuo disen frowen her,
das pút ich úch by mynne ger.
frow tugend, frow scham,
der frowen aller höchste nam,
sitzt zuo den andern frowen nider;
frow maß, ir raine frow pider,
sitzt ouch zuo disen frowen her,
und lond unß hören wer
uber den clag so herte clag.
dar nach ich úch deß rechten fraug.>
mit dem setzt sich frow mynn
und sprach:< wem sy zuo synn
zuo clagen, der kum her!>
die betrübt frow sprach:< ich beger
ains der mir mein wort die sprechen,
frow mynn, der úch herzel minen prechen.>
frow mynn sprach:< ich gan úch sin wol,
so vil ich dann durch recht sol.> - -
< frow mynn, so beger ich deß
der alhie in des maies beses
by unß ist gewesen disen langen tag.>
also gewan sie in mit fraug.
sie sprach:< gesell, sprich mir mein wort,
alß du hút von mir haust gehört,
tuo es durch aller frowen er!>
er sprach:< sid ich bin komen her,
frow, zuo solicher aubentür,
so wil ich úch gern lern und stúr
geben, so ich best kan,
so ver es mir mein frow min gan.>
frow mynn:< ich gan dirs wol.
ain yeglicher trúwlich helfen sol
des rechten, als er best kan.> - -
< frow mynn, so ding ich sie an,
ob ich sampt und nit recht ler,
da sú mich dann wol verker
mit ainem der es wol verste,
da mit ir doch recht erge.>
frow mynn sprach:< du haust ir gedingt wol.> - -
< so hört, syd ich ir reden sol,
frow mynn, so hört der betriepten clag.
sie clagt sie hab all ir tag
ain ritter gelieb in lieb und stät,
der sie nun trúw engelten laut.
der hab falschlich an ir geton
und hab sie trúw engelten lon.
er hab ouch haimlich hinder ir
sein hertz, sin, muot und begir
einer ander gewaltig machet.
dar umb ir hertz erkrachet,
dar umb sie an fröwden muoß verzagen.
frow mynn, sie tuot ouch me clagen
sie hab in zuo guotten sachen praucht,
dar an er sunst nie het gedaucht,
und hab im des ersten herweckt den muot,
alß noch vil menge frow tuot.
da mit sy er zuo ainem menschen worden,
und sie hab all ir trúw verlorn
an im, all ir hertzenlich lieb,
und er hab verholn als ain diep
ir verstoln ab und von ir hin
baid fröd, hertz, muot und sin.
das legt sie zuo im alß mit clag.
frow mynn, dar umb so tuot ain fraug
wes er dar umb schuldig sy.
frow mynn, sie haist mich ouch da pey
melden sie hab me zuo clagen.
frow mynn, nun tuot fragen!> - -
< peyt, gesell, nun nympt dir der sit,
ga sol man sich verjahen nit.
lauß vor berüffen den
der gen ir in das recht sol sten,
das er sein antwürt gen ir tuo!> - -
< frow mynn, so haist im sprechen zuo,
ob im her gebotten sy.>
ain jungfrow hoch gemuot und fry,
die hieß die von trúwenstain,
die sprach:< ir werde mynne rain,
ich hab im gepotten alß ich billich sol,
das sond ir mir geloben wol.
secht, er tuond herfarn
inplaw nach stettem orden;
er ylt vast, im ist gauch.>
frow mynn gar zuchticlichen sprach:
< biß wilkomen, gesell guot!
sichst hie die frowen in trurigem muot
vor disem rechten ston?
die bit mich das ich ir laus gon
recht über dein höchsten trúw und er.> - -
< frow mynn, ich bin ouch komen her
mich zuo verantwurten gen ir.
ich bit úch, ir herlobent mir
und schaffet mir aine zuo
die mir mein wort sprechen tuo.> - -
< gesell, suoch under den allen
welhe dir tuo gevallen,
der gan ich sin wol,
so ver ich durch recht sol.> - -
< frow mynn, so beger ich frowen zucht.
stett uff, ir wolgeborne frucht,
tuot mir ellenden mein wort hie sprechen.>
<...
an mir, wann ich sein nit enkan,
dann haiß ain andrun zuo dir gon.> - -
< frow zucht, ich beger úwer nit wandel,
ich wil úch wol allen mein handel
aigenlich und gantz erzeln.
ich will ouch kain andrun erweln,
mich benügt úwer gantz wol.> - -
< frow mynn, sid ich im sprechen sol,
so ding ich im alle sin recht
die ie ain yeder ritter oder knecht
vor ewerm hoffgericht haben sol.>
frow mynn sprach:< ich gan im sin wol
zuo wiem yedertail haut gerechtikait,
und ich will in baiden uff minen ayd
hút sin ain gerechte richterin.> - -
< so höret zuo, frow mynn!
ich clag von wegen diser frowen
das durch ir lieb und wol getruwen
ir falschheyt und on trúw ist geschehen
von dem dew ir hie tuot sehen
vor hoffgericht hie in ritters weyß,
uff den sie allen iren flyß
nur gelegt hab allain,
der falsch und unrain
mit ir umb gangen sy, als ich uch sag,
wann sie im baide nacht und dag
sy gerecht und willig gewesen.
frow mynn, send, den brieff laut úch lesen,
dar inn vint man siner untrúw vil;
dar uff ich ouch me reden wil.
nun hört deß briefes anefang:
« volkomen und mangen danck!
wysß, mein trost und usserwelt,
mein hertz haut sich zuo dir gestelt
vor aller welt, mein ainiger trost,
wan du haust mich von trúren erlöst
und bist die der ich zuo willen leben,
und wysß, ee ich dich welt begeben,
das ich an dir welt wencken,
das unser lieb sölt krencken,
e wölt ich nünstund sterben;
an lib und guot verderben
wölt ich ee uff ainen tag;
und wysß, mein trost, das ich nit mag
gehaben weder rúw noch rast
vor grossem senen überlast,
das ich so gern wer by dir.
o höchster hort, du liebest mir
von tag zuo tag, ye lenger ye mer.
zuo dir bekomen ist min beger;
wie gantz haut mich din lieb umbfangen!
mich haut ouch diner lieb zangen
begriffen vest und krefftenclich.
ich zúchs an got im himelrich
das du fúr war die recht bist,
die mein gewaltig ist;
wann sölt ich oder müst ich din enbern,
so wyß das ich uff diser erd
ainen tag ungern welt leben.
doch tuot mir vil fröwd geben
das ich wol waiß das du bist mein.
ich wil ouch anderß niemantz sein
dann din allain, das glob mir.
ouch tuo ich mer zuo wissen dir
das ain turnei ist genomen,
zuo dem ich in dein pot wil komen
und dein farb da frölich tragen.
möcht ich die er da her jagen,
dar nach will ich ringen
und dir sie mit mir pringen.
da mit so wünsch mir gluck und hail,
und geb gott das unß werd zuo tail
in kurtzem lieplich umbfang
das du mit dein armenlin plang
mich lieplich druckest an din prust;
so wurd erfüllt mein fröd und lust.
da mit behüt uns got
und halt uns baide in sinem gepott
und halt mich alß ich dich!
uff erd nit mer beger ich. »
nun hort, frow mynn,
ir edlu richterin:
das schriben als er ir haut geton,
da by haut erß nit beliben lon
und haut sin trúw und aid zuoprochen,
alß ich vor hin hon gesprochen.
da von lang zuo sagen wär;
so sagt der brieff alle mär,
da lauß ichs by beliben,
alß ir wol hort sin schriben.
nun habt ir clag und widerred vernomen.> - -
< frow zucht, nun tuo ich an uch komen
und fraug úch deß rechten uff uwer wirdikait.> - -
< frow mynn, mir ist von hertzen laid
das man in tuot so hart verclagen.
doch haist er mich úch wider sagen
er lögne nit, er hab ir geschriben
und sy ouch in dem synn beliben
ir zuo dienen ewenglich,
dann das in ain andrú muotes rich
ouch hab gemacht in lieber gir.
was er des süll engelten gen ir
mit recht, das well er dulden
und komen zuo iwern hulden.>
da red der clagerin für leger:
< frow mynn, hornd ir dise mär,
das er den wechssel haut getriben
und haut ir das verswigen?
deß bit ich úch zuo gedencken
das er mit valschem wencken
die frowen haut in laid gesetzt,
das sie an hohem muot letzt.
nun hon ir clag und widerred vernomen.
frow mynn, tuot in das rechten komen;
wes er ir schuldig sy, deß fraugt!>
frow mynn, die houch gelobt magt,
sprach:< frow stett, ich fraug úch,
das ir uff uwer stätte trúw
ertaild uff red und widerwort.> - -
< frow mynn, sid ir hie und dort
baider halben haut geschlagen an,
alß ich das nun vernomen hon,
und er vor gericht haut selber verjehen,
so sol im nymmer lieb geschenhen
von kainer werden frowen,
wann im ist nit zuo trúwen,
dar umb das er sein statt zuo prauch.
ich ertail das im folg hinden nauch
schand und laster biß an sin endes zil.
des ich uch trúlich bitten wil.>
frow mynn fraugt an frow trúw:
< ir raines wib, was bedunckt úch
recht sein, als ir habt vernomen?> - -
< ich sprich das er nymmer sol komen
zuo fröwden noch zuo kainen guotten sachen.
ir sol ouch namlich verswachen
alß ain verlogen trieger,
er sol ouch allen frowen unmär
sein biß an sin endes zil.
nit anderß ich zuo recht sprechen wil.> - -
< frow lieb, nun fraug ich úch
uff uwer lieplich trúw
was uch nun dar umb beduncket recht.> - -
< syt ir als gar unschlecht
umb gangen ist mit lieb und stätt,
so ertail ich das er frü und spaut
muoß haben den ewigen fluch.
man sol in ouch indas buoch
verzaichen und verschriben,
dar inn er sol beliben
by den unstätten allen.
frow mynn, das tuot mir zuo recht gevallen.> - -
< frow zucht, nun fraug ich úch
des rechten uff úwer trúw.> - -
< frow mynn, als ver ich mich verste,
so sprich ich: wa er sitz oder ge,
das er hie und dort verflúcht sy
und das im all zitt wone py
alles das ungeluck das alle land haben,
das er das alles allain muoß tragen,
dar zuo als hertz laid und pin.
frow mynn, das ist die urtail min.> - -
< frow tugent, nun tuo ich úch fragen.> - -
< frow mynn, so wil ich nun uff min aid sagen
und dar zuo urtail geben
das im aller rainer frowen segen
ymmer syen iwer fluoch
und wuocher im als der juden fluoch,
da mit sich mer sein unhail,
und das im alle dag werd zuo tail
hertzelayd und sendeclich pin.
frow mynn, das ist die urtail min.> - -
< nun fraug ich uch, frow scham,
der frowen aller höchster nam,
deß rechten uff úwer aid.> - -
< frow mynn, mir ist selber laid
das er alß falschlich haut geton.
doch ich im nit helfen kan
und sprich das im zuo kainer stund
von kainer frowen rechten mund
kain güttlich wort werd zuo gesprochen,
da mit all frowen werden gerochen,
dar zuo sin zitt in laster vertrib
und dar inn ewenclich belib
so lang biß an sins endes zil.
noch mer ich zuo recht sprechen will.
frow mynn, ir sond verkünden allen frowen
die da stät lieb púwen,
das er stät lieb haut zerprochen,
alß ich vor hon gesprochen.
dar umb das er keine me tuo laichen.
frow mynn, ir sond in ouch zaichen
mit ainem prand under sin ougen,
da mit im menglich müg schowen
und herkennen hin für by dem zaichen,
das hin für kaine werd gelaichen
von dem schalk nymmer mer.
das gib ich zuo recht uff min er.> - -
< frow maß, nun tuo ich uch fragen.> - -
< frow mynn, das wil ich uch sagen:
ich setz mein urtail zuo frowen scham.
ir sond im sinen ritter nam
nieman, dar zuo sant jörgen sporn,
wann er das billich haut verlorn,
und für ritters orden geben
der schnöden, bösen buoben leben
die man da frihet nemmet,
das man in da by kennet,
und ainer snecken korb an sinen kragen,
den er in dem land sol tragen
von ainem dorff zuo dem andern.
da mit laut in hain wandern
mit ainem buoben lotter holtz,
das er kainen ritter stoltz
also mer hin für tuo schenden.
ir sond in ouch pfenden
an dem lib umb das wandel
und umb den grossen handel
den er haut an der frowen geton
und haut sie trúw engelten lon.
ir sond in ouch zaichen mit dem prand
und von der rechten hand
die dry finger ab howen
da mit er haut der frowen
erschworn mengen falschen ayd,
da mit hin für frowen und maid
vor im sint versorget schlecht.
frow mynn, das ist ewer hoff gerichtz recht.>
frow mynn sprach:< wes begerent ir mer?>
die clagerin sprach:< sid im trúw und er
mit recht ist gesprochen ab,
so begert die frow aine gemain fraug,
das er hin für leg ab
die stäten farb plaw,
dann sie im nymmer mer gehört an.
sid ich das recht genomen hon,
so wil ich frölich schaiden hin,
frow mynn, und wa ich ymmer bin,
dancken ewern gnaden,
das ir mich habt entladen
meineß laides und in fröwd gesetzt.>
frow mynn sprach:< farnd hin, ir werdent ergetz
alles das uch ist beschenhen.>
secht, da het man wunder gesehen
klag von mannen und von frowen.
wir huoben uns uß der owen,
ich und die da warend fröden rich.
also gesegent sie mich gütlich
und dancket mir uß hohem muot
und sprach:< lieber gesell guot,
du bist mir trúlich gestanden by.
hertzelieb din lon sy,
das füg dir got on alles end!>
die rain pot mir ir hend
zuo urloub und schied mich von der rainen.
wie sies aber noch tuo mainen,
ob sie sich wider nach lieb stel
oder allain beliben well,
da selb ich noch nie erfarn kund,
und wunsch ir zuo aller stund
das ir noch alle lieb geschech
und sie wider in hohen fröden säch
13. der stern der treue.
ich gieng ains aubentz spaut allain,
da sach ich ain frowen rain
ston under ainem paum.
ich nam ir dan gaum..
paide ir sitt und ouch ir perd
die ducht mich ongevärd.
sie was gar adelich gestalt
und in rechter mauß pald.
ich nam ouch ir klaider war,
die warn ouch gar wandels bar,
ir rock was waidelich geschnitten
nach gewandlichem sytten
von ainem pruon sämat
...
gafalten als manß gern treit,
eben ir hübschlicheu claid,
und was ir ouch eng genuog.
uff dem rock die frow truog
uber all gesträt,
das es mein hertze erfröwt,
stern, von finem gold geschlagen.
sölt es ain kaiserin tragen,
sie waren kospar gnuog,
alß sye es uff dem rock truog.
ain pruoneu kappen von scharlach,
geschnitten klain und zwifach,
ir das hopt verdackt,
das ich ploß nit gesenhen macht
wann so vil das antlit clar.
die kappen was beschlagen gar
auch mit guldin stern,
da sach ich úch von fern.
aller ir wandel mir wol gefiel.
by ainem paum ain pruon wiel.
...
ich gedaucht:< solt ich allain
gen zuo der frowen
und sie recht schowen,
es hett nit guot gelimpffen,
so kan ich nit wol schimppffen.
ich will trincken hon zuo wort,
und schlach da by ainen ort.>
da ich kam zuo dem paum,
do hersach mich die rain
und gieng her gegen mir
und sprach:< gesell, got geb dir
guoten aubent; wa wilt hin so spaut?>
ich sprach zuo der frowen traut:
< got danck úwer tugentpar sytt
das ir úwer grüssen tailnd mit.
ich wolt hie gedruncken hon
und wolt mich sunst ergon.
nun ist mir aubentür geschehen
das ich úch hie hon gesenhen,
und west ouch gern wer ir wert.>
sie sprach:< ich wúrd licht vermert
von dir, das wär nit guot.>
ich sprach:< frow, nain, er entuot.
ir sond uff mich clain sorg hon.
ich wil ain wil hie by uch ston,
und sag mir, zarte frow rain,
was úwer wesan main
das ir allain hie so spaut sind?>
sie sprach:< ich sag dir wie es leit:
trúw ist min rechter nam,
hab es dar für nit daz ich mich schäm.
das ich hie allain pin,
das tuon ich uff ain sin.
ich hon geschafft vil,
das ich dir nun sagen wil.
ich hon gehofft in aim berg,
den verkoufft ain klainß zwerg.
da sind noch vil inn
die undertenig sind der mynn,
wann sie dar ein die schul haut
und lernd sie frü und spaut
recht mynn halten
und stet lieb walten;
ich hon ir vil in miner pflicht.
ir aller kunst wär ain wicht
wer mein nit gert zuo siner ler,
stätikait und rechte er
und wil doch mynn pflegen,
das wysß: der ist verlegen,
an allen guoten dingen
kan im nit gelingen,
und ist verschmächt aller tugend,
kumpt er in alter und in jugend.
das wyß uff mein aid,
ich hon dir die warhait geseit.
da von bin ich bekummert ser
zu der schul mit miner ler.
...
deß ich dir nit sagen wil.
aber war umb ich hie ste
und all aubend her gee,
das will ich gern sagen dir,
sid es zuo hörn ist din gir.
ich tuon es durch kurtzwil
und bin hie nachtz untz uff ain zil
und wart ainß sternß hie,
den kund ich lang ersehen nie.
sin uffgang pringt mir sorgen vil,
vil mer dann ich dir sagen wil.
sich wie der himel ist geziert,
mit allen stern durch floriert.
die lúchtend durch die vinster nacht.
der ainig stern meins hertzen bracht
mit aller wunn gar durch get,
so er ain wochen stet.
sin glesten ist so manigvalt,
da mit er mich by fröden halt.
sein schin gaut allen stern vor.
ich nam in mineß hertzen tor,
da sich gen im entschlust,
der wirdikeit genúst,
all die mit mir umb gand,
das ich die gütlich bestand.
sein louff ist wider die faigen,
die mir untrúw erzaigend
und mein gesellen, die ich hon,
manig untugend habend getuon
und alle zitt wider sie triegent,
nit worten uff sie liegend,
verratnuß triben vil.
mein stern der selb nit enwil;
sie sind by im abgezalt
so er wird reichsnen mit gewalt,
deß ich doch gedingen huon
es süll kúrtzwill ergan.
ob iw die wolken habind vertriebt,
so waiß ich wol daß er übt
alß das mir trostlich ist.>
ich sprach zuo der selben frist:
< frow, laut mich úch helfen senhen,
ob ich in recht künd ersehen.
dort staut ain stern, der ist grosß;
er mag wol sein úwer genoß
vor ander stern all;
secht wie er úch gefall.
nempt den, laut in farn!>
sie sprach:< woltest du mich bewarn,
solt ich den úwern verkern
...
mein nam zuo der frist,
ob der mein verporgen ist.
das macht lecht die bösen wind.
deß übergangs ich vil vind
da mit sein clarhait wirt bedeckt,
das nun mein liden erkreckt.
schur, hagel, regen und sne
tuond mir dick an im we,
so er über die berg gee,
so er über die uff gee
...
und saturnuß gen im staut.
so wirt nun mein hertz gar versert
und all mein fröd verkert,
so ich sein liechtes brechen
von wasser fluot nit mag gesehen.
und wie in der planet irt
( manig stund davon mir wirtt),
deß ich dir nit gesagen mag;
ich sag dirß nicht biß an den tag,
das pringt mich in plaidikait.
dar umb ich mich nit von im schaid,
ich sech in oder sech in nit.
mein hertz haut sich zuo im gericht,
ich acht keinß anderß sternß louft
du wüffes mir für bösen kouff
das ich sölichen wechssel dett.
pfudich diner bösen rätt>,
sprach sie zuo mir laideclich,
< ich waiß wol das du ratz an mich.
der ist mir von gott geben;
ich muoß nach sinem louff leben,
und wer mich zuo paulen hab
und verporgen argen dag,
der wär deß lustes von malio,
der wir dann mit sampt frow
so er sicht sein vollen schein.>
ich sprach:< frow, nun fart hin.
on spott, da gett ainer her;
luogt eben, ist er der?>
die trúw sprach:< lieber gesell min,
du magst wol ainfältig sein:
soltz du in vor mir senhen
und in sölicher manig spechen,
das muoß von gluk sein.
sich, ain stern der ist mein
der dort in der höch stet.
wysß das er vil tugend haut,
wenn ich in in miner pfleg hon,
und wer mir ist underton,
frow, ritter oder knecht,
ieglichen nach sinem recht
macht er stoltz, frow und gemaid
an laster mit underschaid;
zuo allen guotten dingen
muoß im dester baß gelingen.
wird, tugend und er
schickt er an widerker
dem der gnaud zuo mir haut.
wann er ist da, er sitzt mit stätt.>
ich sprach:< liebe frow mein,
wa von haut er klain schin
und da py so grossen gewalt,
alß ir mir vor habt gezalt?>
< mein stern ist groß und schint clein>,
sprach die minneclich, die rain,
< ich will in dir zuo kennen geben
hie nach der welt leben.
man kent sin edelkait dar by
und was tugend an im sy,
alß ain mensch das sin muot
edel und synn hertz behuot
vor wandel und vor schanden
und ist an minnen panden
verschlossen mit der stätikait;
deß er groß tugent tret,
die der man nit mag gesehen.
der klain schein tuot mir verjehen:
so ain mensch ye höher sy
an adel, dem wondt gnaud by
über wen er haut gewalt,
das sy sin tugend manigfalt.
das vind ich an dem mein.
die sich durch mich pin,
die sind demütig,
gedultig und gütig,
über sehen tuond sie vil
mir, wie ich es haben wil.
sye schickt im sendeu laid,
das waiß ich wol für ain warhait
und ist mir ouch kuntlich,
wann ich es offt und dick sich.
sie müssend scham und forcht han
und sich ouch genügen lon,
wie klain ich in fröden schick.
ob es wär ain ougen plick
von lieb, der durch mich geschach;
ain umbfang den niemant säch,
von dem liebsten das er haut,
und das geschach nach minem raut,
sol im volkomen fröd bringen.
ich herloub im ouch gedingen,
wann deß sol er ouch ymmer leben,
und sol ain trostlich fröd geben.
es sol im ouch beholfen sein,
das zaigt mir der clar schein,
wa sich so houche wirde naigt
und sy mir miniclich erzaigt.>
ich sprach:< das ist billich,
zarte trúw tugentlich,
das du dem beholfen bist
der dir dient sunder frist.
wer dir ist also under ton,
den soltu durch yemant lon
oder man würd dir gehaß.>
sie sprach:< gesell, waistu das,
was mainst das sinwel ist ain stern?> - -
< ich nain, frow, ich west es gern.>
< was sinwel ist, das ist weghaff>,
sprach sy,< und glich der minne krafft
und irew orden, den sie da haut.
wyß, sie ist geswinder rätt
und weglich aller creatur.
sie ist hilflich mit ir stür.
ir verschmacht doch nit,
alß sie dir noch wol vergicht
...
ainem zuo lieb, ainem zuo laid
tuot sy sich umb hie und da;
sie möcht e zitten werden graw.
sie wandelt umb in den landen.
hett man sie nit in panden,
ir geschech vil torhait,
die ich gern von ir seid.
wärich trúw und stätte nit,
sie wer ettwa on gericht.
wir müssend ir mit synne pflegen
etwan in allen wegen.
wa sie by guotten lütten ist,
da sy wir by ir zuo aller frist
und nemen vorcht da zuo,
das sye dester rechter tuo,
scham, zucht und er.
wa sie volgt unser ler,
da gett sie allweg vor
und schlüst uff minß hertzen tor
und gaut gewalticlich dar ein
und würd die gantz fröd sein,
wann sie lebt nach unserm synn.
so haist sie wol die werd mynn,
die aller würd kron trett.
alß ich dich wol beschaid.
wir süben sünd dar zuo gericht:
wa man rechter liebe pfligt,
das trift sie bald mit ir straul.
wan das hertz enpfacht das maul,
so bin ich by den ersten da.
da rüfft stätikait nach plaw,
die stricht dar an die recht lasur.
...
so kumpt maß mit ir kraft,
fürcht, die werd, die unbehaft,
dar zuo scham und ouch die zucht
louffend gar mit stiller flucht.
die kennent guotte krütter wol,
da mit man es verpinden sol.
sie pringent war sicherhait;
ain klaines krütel haist ain aid,
das ist unverprochen guot
das gelipt stral nit schaden tuot;
es muoß ouch gewachssen sein
under meins sternß schin.
hochen muot, vergiß mein nit
pringent sy zuo der geschicht.
wegwart die ist guot dar zuo,
ich main das sie ycht wirser túw.
...
die doch wol dem schaiden zympt.
valsch wachsset gern da under,
das hab nit für ain wunder.
belib ye dar under ain klain torn,
alle arbait ist verlorn.
ich sag dirß on spotten,
zagel hail ist verbotten
von unser aller kron.
die krütter niemant die trúw,
er, zucht und scham
und dar zuo unser aller nam
legend zuo dem hertzen
durch manigvaltigen smertzen
der dar inn verborgen lit.
wir müssend ouch zuo rechter zitt
sein mit unser hilff da.
die rind muoß ouch wesen graw
durch höchmütig gedencken;
es sol ouch nit enwencken,
wir niemans mer dann drifach,
das kain zwifel da durch schlach,
so wir es verpinden,
genädiglich verwinden
alß mit unser hand taut
und ouch mit der herrin raut,
die uns lerend das recht pond.
die verstrickt es mit der hand
und veraint lieb und mynn
dar nach unser aller synn,
das sie baide müssen leben
wie wir in raut und stúr geben,
und mit ain ander liden,
all untrúw vermiden.
sie müssend waidelich sin
und mit frölichem schein
all zitt sich erzaigen
ze laid dem bösen vaigen,
die durch nid in seind gehaß.
so wellend wir ouch von in das
das sie sich schön ziechen,
all von ontugend fliehend,
all trackhait müssend lon
und ouch got vor ougen hon,
wann er in gefügt, wann er wil,
fröd, er, glückes vil
hie nach der welt leben;
er mag in die ewig fröd geben.
nach mines stern wegung
so sol yetwederß zung
dem andern das pest jehen
und in sinem hertzen spehen
das kain gedencken dar in sy
da arger list won by,
und wie ains behütt
deß andern würd und güt,
des sol das hertz in zittern schweben.
die wegung kan mein stern geben.>
ich sprach:< werlich, es gefelt mir wol
das mynn iren orden halten sol
nach so hocher tugend raut.>
sie sprach:< sichest nit wie man sie haut?
wa die mynn an unß wär,
man briefft ir fürsicht in gevär,
als ich dirß e gelicht hon,
zuo andern stern die da ston.
ich mein nicht den mein,
den clarn und den fein.
das hon ich dir ouch wolgeseit,
die wegung hetten underschaid.>
ich sprach:< zarte, liebe frow,
dritt da her und schow
wa dein stern klain rest haut.>
sie sprach:< das ist frü und spaut,
des louff ist all zitt so schnell,
es sy trieb oder hel;
so ist es sein natürlich sytt.
da ist es mir gezaichet mit:
wa zwayer hertzen lieb wär
und die wärn ungefär
verschlossen mit der mynn pand
...
und ouch nach der tugend raut,
die lieb durch minne gepunten haut,
die ich dir vor genand hon.
also soltu mich verston:
das hertz ist minem stern glich,
das rúwet ymmer ewenglich
und muoß alzitt laidung hon
mit sinem liebsten sunder lon,
es sy mit lieb oder mit laid,
das ich mich nit von im schaid,
oder lecht durch gedingen,
wann im sol gelingen,
und vil licht durch schow.
es sy man oder frow,
deß müssend sie mir rechen,
wann ich hon gesprochen:
« wa ains gern by dem andern wer,
das pringt dem hertzen grosse swär,
und es dannocht muoß myden. »
wyß, das ist ain laiten
und gar vor allen dingen
mag es vil unmuot pringen.
es kumpt von dem frechen dar,
die tuont aller ding war
und kert es uff das pest.
deß aines ich mich tröst,
man ist im doch niemt hold.
naintz anderß ich im wunschen wolt.>
ich sprach:< frow, das war,
ich acht sie nit umb ain har.>
sprach aber die trúw zuo mir:
< es ist doch mineß hertzen gir
und mein gedencken by den zwain
die mit mir sind über ain.
die sind all zitt berait
durch mynn und durch stätikait
zewurcken alle guotthait.
wie man uns verspottet haut,
das dunckt sie gar unverdrossenlich.
sie sint ouch dick muotes rich,
sie habend fryd on zall
inder welt über all.
mit mangerlay won
sint sie by liechter sun
deß touffes all zitt berait,
alß mein stern von in seit,
und habend ouch klain rast.
ich welt nit das es kain vaiger weist
was aubentür in witter vert,
undrast und leyden ist beschert.>
ich sprach:< trúw, sag mir,
wenn ich der fraug nit enbir:
was maint die mainung die du trest
und dich so süberliche klaist?>
sye sprach zuo mir:< ich waiß sin nit.
ich gen also von gesicht.>
ich sprach:< trúw, nun vergich,
wann ich lützel frowen sich
guot mainung tragen,
sie kund ouch wol sagen
was sie maind da mit.
das ist nun der welt syt,
du solt dich sein nit schämen.>
sie sprach:< nach minem namen
hon ich mich begeben
in ein witwan leben
mit der demütikait,
zuo liden lieb und laid.
wie frölich ich ymmer pin,
dennoch sol hertz, muot und sin
gedulticlich hon verguot
was stät und er an mir tuot.
ich muoß mit senen ringen,
swigen ungezwungen
mit fröd manig stunt.
das tuon ich mit dem rock kund
und ouch mit der farb sein.
...
du haust das wol von mir gehört,
ich hon dich da mit nit bedört,
durch wen der stern mein wirt
und mein lieplich gird,
die ich hon verporgenlich,
gen dem mein minn staut tugetlich.
der mich halt on all mail,
dem füg ich aller fröd ain tail
und mag in aller tuget sat
...
mit mir das mein herz erfröt.
da von ich hon min claid beströwt
umb und umb und uber all
mit den stern ain zall.
die scharpffen eck die daran stand,
die zaichent meinß sternß schin;
das ich durch schonhait erdaucht
und das mein mainung werd verpraucht
mit den ecken werden.
wa ich bin uff der erden,
so sol ich halten stätikait,
das ain eck die mainung treyt.
das zweit: gerechtikait gen lieb,
und das ich ouch nit ze dieb
dar an mit listen worden sy.
das drit ist myr bezaichet by
nit wann ain rechte luterkait,
das hertz und wort glich seit
und stee all zitt anain.
das vierd eck ich dar zuo main:
durch ain vestmütikait
ich hon der vaigen widerseit,
das mir gedingen macht
und wider stee arger sach.
das funfft eck ist die er
das ich will nach der ler
ymmer stätt leben,
sie mag mir fröd geben.
das secht eck bedarff ich wol,
syd ich den stern tragen sol
allen minen gesellen vor,
die gond uff mines louffes spor.
das die orter sind so scharppff,
dütent da das ich wol bedarff
das ich mich der falschen wer
und mich mit sölicher tuget ner
dar durch ich die mainung trag,
und mich der bösen dück ensag
umb ire grosse misse taut.>
sie sprach:< gesell, es ist spaut.
du haust wol vernomen
war umb ich pin her komen,
und gehört nach miner sag
war umb ich die stern trag.
das ist dir worden kuntlich.>
< zarte trúw tugent rich>,
sprach ich,< hon es wol vernomen.
ich bin nie da hin komen
da kain edel frow
in so reicher schow
ire grosser tuget gaut
und sunderlich in sölicher spaut.
ich bin by uch gestanden hie,
und habt mir gesagt wie
ir haist oder wer ir seit
und was tugend an úch lit,
was maniger hande sin.
deß von ew ich gewist pin
das mir vor was unkund.>
sú sprach zuo mir der selben stund:
< es ist gern geschenhen.
gesell, wiltu spehen,
es ist sicherlichen spaut,
ich muoß von dir ylen draut.
ich besorg des gezwerg
ob es verschlúß den berg,
das zam der mynn schul nicht.
die mein wern unbericht,
die mir von ir enpfolhen sind;
es sind ettwa clainúw kind.
wer sie uß der huot laut,
ain kind bald vergessen haut.
das macht du selber wol verston.>
ich sprach:< welt ir gon,
so gond, das úch got behüt
all zitt vor ungemütt!
ich will gnaud von iu huon:
wa ir secht mich ainig ston,
das ir mir prediget zehand
und mich da her wider mand.>
sie sprach:< des biß von mir gewert.
du haust ain klain ding begert.
got geb dir guot nacht.
ich wil gen, du enmacht
nit lenger by mir sein.>
ich sprach:< gnaud, liebe frow min!>
sie kert sich umb und gieng von mir.
ich stond ain wil und sach nach ir,
biß das mir die nacht das benam,
das sie mir uß den ougen kam.
das braucht mir gar sweren muot.
so gedaucht ich dann:< es ist lecht guot,
sye möcht sich versampt hon.
so will ich ouch von hynnen gon,
es ist ouch schier uff dritthalb nacht,
das hon ich wol in miner acht>
und huob mich uff die strauß mein.
ich gedaucht:< es muoß also sein.
es ist ee geschehen.
was wyltu dar zuo jenhen?>
amen.
14. frau minne weiß rat.
ich tuo durch fröden verjehen hie
wie ich an ainem morgen gie
zuo suochen lust und aubentewr.
do kam gelück zuo stür
und weist mich in ain tieffes tal,
dar durch ain michel wasser val
uß ainem bürg erspringen tett.
ich huob mich an der selben stett
und gieng dem wasser nach zuo tal
und schout sicher über all
an bürgen und an lütten.
neben an ainer sitten
tett ain prunn erspringen.
so lustlich da besingen
hort ich golander und nachtigal,
hoch in die lufft und ab zuo tal
tett sich der lerch schwingen.
so maisterlich erclingen
hort ich usß maniges fogel kel.
so manig plümel liecht und hel
vil inneclich erlühten tett.
ich vand an der selben stett
deß mayen zellt gantz uff geschlagen.
von lust, fröd, won wär vil zuo sagen,
die ich sach in des mayen rich;
doch was die fröd niernd gelich
der fröd, haist lieb und mynn,
alß ich mich ouch wol versynn,
nach dem als es offt ist geschehen.
also tett ich umb sehen
an kern und an lutten.
neben an ainer seytten
ersach ich ain vest, on maussen hoch.
hertz, muot und danck mich dar zuo zoch,
das ich herfür die mär
wer uff der vesten wär.
da mit tett ich mir raut
das ich mich sunder traut
huob der vest zuo nahen.
mit ylen und mit jagen
kam ich an das erst tor.
da sach ich sicher vor
ain paumgarten gar zartlich,
dar umb ain hag von dorn rich
was gewachssen und zogen
und hett sich zuo der erden gebogen
von der rosen über last.
die gaben liechten, witten glast,
das mir mein hertz erfröwen tett.
ich huob mich uff an der selben stett
zuo des garten clusen.
an sorgen und an grusen
nam ich der vest an allen enden war
und ouch des garten gantz und gar.
und als ichs alß samd durch schowet,
da kam ain mynneclich frow,
in rott enzuont nach mynne recht.
ich gedaucht wie ich mein antwurt schlecht
gen ir wolt tuon, ob sie mich fraugt.
mit dem die minneclich magt
fragt mich der mär
was mein gefert da wär.
ich sprach:< ir mynnecliche jungfrow,
ich ge durch lieplich schow,
zuo suochen fröd und aubentür.
nun hoff ich, ir seyt mir zuo stewr
komen in des mayen zier.>
die frow sprach:< gesell, ich main, dir
wone by vil kluoger synn.>
ich sprach:< syd irs nit frow mynn?> - -
< ja, gesell, das betütt ich mit der farb rot.
ich mach ouch mengem hertz nott
und kan es wider zuo fröd pringen
allen den die zuo der mynn lieb han gedingen.> - -
< so wol mich hút und ymmer ward,
das mir die lieplich fart
an disem tag ye ward beschert!
mein hertz sich erst der fröden nert,
frow mynn, das ich uch funden hab,
wann ir doch sind meinß hertzen lab.
von wem oder welichen sachen
sich sölich hertikait tuot machen
das ainem man sein hertz vor lieb erklieb
durch ain werdes wibes lieb
und der frowen hertz sol gantz beliben,
das wunder will mir mein synn vertriben.>
frow mynn antwúrt mir wider
und sprach:< gesell, sitz nider
zuo mir in das grüne graß.
ich will dir sagen alles das
das da ist uff der mynne louff.
manger vint ain schlechten kouff,
etlicher wirt hart troffen,
manger wond er het ser geloffen,
so ylt er fer hinden nach.>
mit züchten ich hin wider sprach:
< frow mynn, ir hab laider war.
es ist noch nit ain jar
das ich ouch mer erfarn hab
das ainer ist uff, der ander ab.
frow mynn, beschaid mich noch deß
durch wen oder wie es
ymmer müg geschehen oder sein
das hertz nit über ain
sind paidu der frowe und des man.> - -
< gesell, als ich dir sagen kan,
ainem gestetten truwen man
sein hertz nit gantz beliben kan,
es pricht und klúpt sich inder prust.
das geschicht von lieb über lust
und von grosser überflüssikait
der lieb die er zuo ainer frowen treit;
und ist ir lieb dann nicht als gantz gen im
oder das der frowen sein lieb nicht zim,
so kan ir hertz nit prechen.
doch tuo ich wider sprechen
das nit unmüglich wär:
wa ain stätiger buoler wär
und der gesessen wär der waid
und der es trib on underschaid,
alß ain stritiger jäger tuot,
so gloub ich das kainer frowen muot,
ir hertz noch sin so hert müge sin,
sy precht ainer in der mynne pin,
lieb mynn die tet ir hertz zuoprechen.
wann vor war, gesell, was welt aine rechen
an yedem, er wär ritter oder knecht,
deß trúw gen ir stend schlecht
und des hertz durch lieb gen ir zuoprochen wär
und ir durch hertzen lieb ongefär
enpfilch sein hertz, lib und leben
und sich allain tett ergeben
in ir gnaud nach irem pott?
gesell, das wär wider gott;
wann allu trúw muoß vergolten werden
dort, hie und uff der erden,
die ain yeders dem andern tuot.> - -
< beschaid mich, werde mynn guot,
ir sind mir doch zuo selden komen,
als ich dann hab an uch vernomen
ewern synn am guoten tail;
und ob ainer wär in fröden gail
durch ain mynneclichs wib
und begert an iren werden lib
lieb trúw mit gantzer stättikait
und wolt ir gern sin berait,
und die im sein hertz het zuoprochen,
alß ich vor hon gesprochen,
ob sie sich des wider tett
und ließ ainem frü und spaut
red, mü und arbait verliesen
und welt sein ye nicht kiesen,
kain trúw noch lieb verjehen,
als das offt tuot geschehen:
wie sol sich ainer dar in halten
dem sein hertz tuot spalten
gen ainem mynneclichen wib
und ir hertz gantz belib,
und an ir kain trúw ervinden kan?>
sie sprach:< du bist ain guotter man,
gesell, verstest es aber nit.
nun hab ich gantze zuoversicht,
du verstaust es sider wol.
ain yeder die sach triben sol,
wann kaine als bald gern verjehen tuot
ob halt ir lieplich muot
und ir hertz zuo ainem ist genaigt.
doch in dem sich ain yedru erzaigt,
wer des erkennen kan,
dem aine liebs gan,
das es ist zuo versten wol.>
ich sprach:< dar umb ich nun ymmer dienen sol,
frow mynn, mit lib und mit guot.
ob ainer hertz, lieb und muot
ainer frowen undertenig macht
und sie sein als pald nit acht,
wie sol ich verston das
ob sie dennocht fürbaß
ir trúw welt zuo im kern?
zart mynn, das tuot mich lern.> - -
< so hör, gesell, und folg mir:
wa hin din hertz hab lieplich gir,
da pit nit lang und heb an
und sprich: « was ich ye fröd gewan,
das ist durch dich, mein höchster hort »,
und erzel ir gentzlich dinu wort
und red mit ir von der lieb wegen
und sprich: « solt ich zuo dienst leben
dir, mein trost, das mein gir. »
geloub, so vinst an ir schier
das sie sich ouch erzaigt
und ettwas gen dir naigt,
ob ir der will guot ist.
wann es sich kain lengerú frist
in zwain hertzen verbergen kan,
wa ainß dem andern guottes gan,
es vint sich mit lieplichen worten,
mit gesicht an mengen orten,
liep plick die ains dem andern tuot.
also kumpt ye guot uß guot.
noch ains merck vor in allen:
wenn ains dem andern tuot gefallen
und ains das ander erplickt,
vor fröd in lieb sein hertz erschrickt
und erzint sin anplick für rott.
das macht als der mynne not
und die lieb die ains dem andem gan.
vor lieb ains nicht wol reden kan,
bis es wider gefaucht muot.
da von, gesell guot:
habst yendert zuo kainer frowen
trost oder getrúwen,
der du din lib gern tailst mit,
so merck disen sytt
und sag ir din willen gantz.
habs fuog, so bit sie umb ain krantz
und sprich du wöllest zuo fröd en tragen.
tuot sie dir sein nit versagen,
so ist es aber der lieb ain zaichen.
...
dein arme mit ainem lieplichen umbfang,
und ettwas mit getrang
tuo sie lieplich an dich drucken
und früntlich zuo dir smucken.
ob sie des dir in züchten gan,
so soltu kainen zwifel hon,
sie gitt dir der lieb widergelt.
ist aber das es ir nit gefelt,
dinü wort und din weyß,
so leg uff sie nit din fliß
und versuoch anderßwa diner fröden waid.
doch laus dir dar umb sein nit laid
ob sie es am ersten nit nyem verguot.
es ist kain frow so hoch gemuot
noch so arme noch so rich,
noch so edlu noch so gelichu,
sye muoß durch aller frowen scham
und durch werder frowen nam,
durch zucht sich in halten,
wie wol ir hertz tut spalten
inlieb gen dir als sich das din.>
ich sprach:< ir werde mynne rain,
ir sagt mir recht, deß verstee ich wol.
mein hertz iu ymmer folgen sol.
es wär ouch schier schad und nit guot
das die frowen hoch gemuot
alß pald yeden solten gewern,
sie tette dann vor lern
wie yeder gesytt wer,
und erfür alle mär.
welche dann erfarn tett
das ainer sin trúw und stett
recht hielt, als pillich wär,
die solt ouch nit lange mär
dar uff machen, uff mein aid,
wann offt geschúcht groß hertz laid
von langem verziehen und harren,
und werdend uff paiden sytten zuo narren.
so wirtt ouch offt versampt ein tag
der nymmer herwider komen mag.
da von, es sy man oder frowen,
die lieb garten tuond pawen,
die niemans spil wann es gefelt;
wann wenn sich ye ainß zuo dem andern zelt,
so ist ouch dein werck gar guot.>
die werde mynne hoch gemuot
sprach:< gesell, du haust war.
nun hon ich dir gantz und gar
der mynn und lieb louft erzellt.
haust du dir ouch yendert erwelt
kainú die dir muot macht geben
und durch die gern wölst leben
in fröd und hohem muot,
das sag mir, trutt gesell guot,
dar inn will ich din helferin sein.>
ich sprach:< ir werde mynn rain,
syd ich als ver zuo red bin komen
und an úch hon vernomen
wend ir mir dann beholfen sein,
so will ich úch by dem aid mein
allen mein gehaim verjehen.
so wist, mir tund geschehen
so we von ainer frowen guot,
der mein hertz, synn und muot
alß gem wär willig und underton,
und alles des mein hertz ye began,
so gedaucht ich allweg der frowen dar inn.
so haut min hertz lieb mynn
gen ir stett verschlossen.
mich hett ouch nit verdrossen
sie ain gantz jar zuo sehen an.
doch waiß ich nit ob sie mir es ouch gan
als vil guottes alß ir mein hertz.
dar umb hon ich inwendig smertz.
doch will ich úch, frow, sagen gar:
es ist mer dann ain jar
das sye mir deß ersten gefallen tett,
und sind nun von der selben stett
gewan mein hertz wenig ruo und rast,
von grosser lieb uberlast
ist mein hertz in fröden streben gen ir.>
frow mynn sprach:< sag, lieber gesell, mir:
hastu irs nie zuo wissen tuon,
da mit sie an dir müg verston
das sie dinß hertzen wol gewaltig wär?> - -
< frow mynn, ich will úch alle mär
sagen, wie mir ist geschehen:
das ich sy pey erst det sehen
und sie ain wenig erkennen tett,
da kund mein hertz an kainer stett
weder safft noch rúwe gehaben,
und möcht ir sein biß her nit gesagen
und hieß manckfalt gern geton.>
frow mynn sprach:< ouch, du gemelich man,
biß also in frowden erstickt
und in der liebe mynne erschrickt,
dorst ir nit dein notdurft sagen?
geloub, du wärst dar umb ungeschlagen.>
ich sprach:< frow, ich bin mir selb darumb gran
und will weh sagen wie es kam,
dar umb ichs als lang gelaussen huon.
ich was ains tails gen ir im won
wie sie ön kainen puolen wär,
und rett doch mit ir mengu mär.
in schumpffen und in lachen
rett ich mit ir uß mengen sachen,
von lieb und der welte mynn.
ains tags sprach ich: « frow, ich pin
wie ir on kainen puolen sind. »
sye sprach: « nain, uff mein aid! »
ich sprach: « frow, deß geloub ich hart. »
sie rett mit manchem wortt
dar wider wie sie unschuldig wär,
frow mynn, und durch söliche mär
hon ich ir meinß willen nit dürren sagen
noch mein not nit dürren clagen
das ich sie hett vor etwan lieb,
und habs verholen alß ain diepp
allain in minem hertzen tragen.
und noch mer tuo ich uch sagen
das mir ir lieplich plick und rotter mund
vil redentz wär zuo aller stund
vor grosser begir die ich zuo ir hab,
das mir doch all mein tag
von kainer mer ist beschehen,
und hab mengu stoltzu frow gesehen,
der mein hertz ouch lieb trüge.
es wär zuo sagen ungefüge
wie gar mein hertz in vorcht herschrickt
wenn ich ir lieplich aneplick
vor mir in fröden sehen tuo.
da von, frow mynn, raut, helfend dar zuo
wie ich tuo in miner nott.>
frow mynn sprach:< yo durch gott,
ich muoß dein selber lachen,
weder tuost schlauffen oder wachen.
gesell, fach mannes muot!
sid dir die rain und die guot
tuot gefallen vor allen frowen,
so hab gedingen und trúwen
sie nym dich ouch zuo ainem diener uff.
wöltest du aber wanckeln kouff
mit der rainen triben,
so lauß nur beliben.
wilt aber gen ir sein from, trú und stett,
so will ich dir hilff und rautt
gen ir tuon und sy machen
mit minneclichen sachen
das sy dir ouch sol lieb verjehen.> - -
< frow mynn, möcht das geschehen
das sie mich ließ iren diener sein,
so het zuo pfand die trúwe mein
das ich mich gantz wolt ergeben,
lib, hertz, mund und leben,
dar zuo synn und muot.>
sye sprach:< swig, gesell guot,
ich will es machen gen ir schlecht,
als dann ist der lieb recht,
und ir dein lieb machen kund,
das dir von irem rotten mund
diner trúw sol gelont werden,
das kainem uff diser erden
sölicher lon wurd geben.> - -
< o frow mynn, so wolt ich gern leben!
so hilff und raut in kurter stund
das mir von irem rotten mund
werd verjehen lieb und trúw,
und das wir baide on affter rúw
in lieb und stett beliben.> - -
< gesell, ich will zuo triben
so ich aller best kan,
dar an soltu kain zwifel hon.
doch far schön und nym dir sytt,
man mag es alß ergachen nit,
man kanß ainß straichs nit abhowen.
doch hab dingen und trúwen,
es sol kurtzlich werden guot.
da von, gesell houch gemuot,
gib mir urlob, zitt ist hie.>
fröd groß mein hertz durch gie
alles umb das
das mir frow mynn so willig was,
und urloubt mich da von der guotte,
der stolten, wol gemuotte,
und sprach:< frow, beschaid mich
wa hin oder an welhes end ich
süll zuo úch komen wider.>
sie sprach:< guot gesell bider,
in mein huß zuo hoffen hail.
da mit far hin, biß frölich, gail
und merck recht was ich dir sag:
kum von hút uber acht tag!>
ich sprach:< frow mynn, ich kum gern.
durch lieb tuot mich noch ains gewern
und urlaubt mich mit úwer hand.
mein hertz ye trúw gen úch ermant.>
ir hand ich in mein hand enpfieng.
durch lieb und trúw ich nit enliesß,
ich umb fieng iren lib minneclich.
die rain tet mir ouch deß gelich,
und schieden uns in gottes namen.
do die acht tag wider kamen,
do ylt ich hin gen hofen hail
und was da hohes muotes gail.
da suocht ich aber die guotten,
die stoltzen, wol gemuoten,
und als ich lang da suochen tett,
da kam mir an der selben stett
ain jungfrow minneclich
und sprach:< gesell muottes rich,
was suochst alhie in disem garten?>
ich sprach:< ich tuo warten
ainer frowen, die haut mich beschaiden.>
sie sprach:< jamer und liden,
gesell, ich clag dir mein hertz swer
und die jämerlichen mär
die sich kurtzlich haben ergangen.
es haut der tod mit siner zangen
die frowen baid hin genomen
dar umb du her bist komen,
und habend mich dir haissen sagen
das du zuo kainen tagen
ir zuo fröd mer mügst geniessen.
sie ließ sich ouch nit verdriessen,
durch ires sterben nott
sie mir trúwlich gepott
dir die laidigu mär zuo sagen.> - -
< o jungfrow, erst muoß ich verzagen,
wann all mein trost der ist da hin.
ach got, das ich nit pin
selber dott für die rainen!
ach gott, was wylt du mainen
mit mir ellenden man?>
die jungfrow sprach:< wol uff, dar von,
meinß beliben ist nymmer hie.>
mit dem die jungfrow gie
von mir mit wainen und clagen.
das ich da nit dett verzagen,
für war da was genad by.
< o meinß hertzen aumey
sol ich dann nymmer mer geniessen!
zart jungfrow, laut úch nit verdriessen,
zuo urloub biettend ir mir úwer hand,
wann mich vil trúw gen úch mant.>
ir hond ich in mein hand enpfie,
jamer und laid mein hertz durchgie
alles umb das
das die rain gestorben was.
sie schied von mir in betrüptem muot.
so bin ich der die frowen guot
will clagen biß an mein endes zil.
gen got ich ir ouch nit vergessen wil,
als wenig als uff erdrich.
ach ewiger got von himelrich,
das du maniges unmensch laust leben,
das niemand kain trost tuot geben,
und töttest söliche raine wib!
das laid ich in mein hertz schrib
und will das clagen alle tag!
die red haist schwig und niemant sag. 15. der mynne gericht.
do der summer was da hin
und do der winter ungewin
wolt pringen den klain vögelin,
das sie in irß hertzen schrin
muosten verliesen ire gesang
durch deß argen winters zwang,
und der ryff kalt und pitter
und deß herbst ungewitter
uff sie fiel, das sie sich schmügen
( wie houch die lerchen vor flugen,
ab muosten sie sich setzen),
ains morgentz rait ich hetzen
mit winden und mit vogelhunden
für ain loch, da ich het funden
zuo hetzen vil, das gedaucht ich.
holtz halb huob ich mich,
ob es mir lieff an die hand.
der hund ainer ain hasen vand;
do ich in ward ansichtig,
ze hand zuckt ich den strick
und hetzt an in, ob ich in vieng.
der has doch den hunden engieng
und lieff in vor biß an das holtz.
do sach ich ain frowen stoltz
gegen mir gien uff ainem steg.
ich sprach zuo mir selber:< nun schwig,
stand von dem pferd zuo der erden!
möcht dir ain grüsen von ir werden,
so wär wol beschehen dir.>
die selb frow engegnet mir
und gruost mich. do das beschach,
ich danckt ir und sprach:
< gnäd, frow schön und rain,
wie sind ir also ain
komen her? deß nympt mich wunder.>
sie sprach:< ich hett mir baß besunder
zuo lieb erkoren ainen man;
der haut so übel an mir geton
das man in solt schelten.
er laut mich deß engelten
das ich gar stett an im was.
nun gevelt im ain andre baß,
die selben haut er in dem muot.
das er das ungerecht gen mir tuot,
das will ich frow mynn clagen.
werlich, die kan nit vertragen
das man unrecht tuot an mir,
das soltu geloben mir.>
ich sprach:< frow, laut mich mit úch,
ich gib uch deß mein trúw
das ich úch ymmer dienen will.
ich hon ir ouch zeclagen vil
alß von ainem rainen wib,
das ich von der belib
so gar on hilff und on trost.
möcht ich von der werden erlöst,
das ich so gar hertz, muot und synn
an sie nit leg on allen gewin!>
sie sprach:< ich für dich mit mir dar.
da würstu ouch wol gewar
wes da die mynn kan walten.>
sie fiert mich aubent halben
durch ain holtz uff ain haid.
da sach ich in kuniglichem claid
die mynn da zuo rechten
mit vil ritter, frowen und knechten.
die warn all geladen dar
und namen da deß rechten war.
funff frowen sprachen do das recht,
die ir frow mynn hett erkort,
die da richterin was.
frow er, frow trúw waren das,
frow stett, frow seld, das waren vier;
die funfft nem ich uch schier:
das was frow lieb, die mengem man
lib und guot gewund an.
durch das gedreng ich da prach,
ich gieng für und sprach:
< edlu kunigin fenuß,
ich bin komen alsus
das ir mir richtet hie durch gott,
wann tuot durch úwer gebott
was unvernumpffticlichen lept,
und mir ain fürsprechen gebt,
der mir min wort hie sprechen wöll.>
sie sprach:< lieber gesell,
nym selber wer dich dünck guot,
des gan dir wol mein muot.>
frow senden ich da mit urtail gewan,
die nam ich und fuort sie hin dan
und klagt ir mein kommer,
das von ainer frowen ich tummer
hett erlitten groß arbait,
das sie die von minen wegen klaid.
die fuor hin gar zuochteclich
und sprach:< frow, vernympt mich!
ich sol dem das wort hie sprechen,
so weger ob ich im dett prechen.
geschach an zúg oder dingen
oder an tagen das im müg pringen
schaden, ob ich es nit recht handelt,
ob ich im sam, das er mich wandel
hie mit ainer ander ger,
der selben urtail begert er.
doch tuot er es nit gern,
er wolt er möcht sin enpern.
frow mynn, sprech zuo sinem lieb dar,
ob sie es noch gentzlichen und gar
wölt laussen an ir zuo,
so geb er ouch ettwan dar zuo
das wirß mit der lieben machte slecht;
das wär besser dann das recht.>
frow mynn sprach:< ich tuonß gar gern,
welt sy der bet mich nun gewern.>
was sie die lieben da gepatt,
da kunt sie an ir nindert statt
vinden das es möcht gesin.
do sprach also der fürsprech mein:
< der hie des rechten gert,
er mag es sein von mir gewert;
wann der lit von mir smertzen,
der haut sie in dem hertzen
und haut sie ouch in dem synn
und ist deß nie von ir ynn
worden ob er ir gevall
etwas für ander man all.
und er ir nit gevelt,
frow mynn, ob ir es welt
und ob es das recht geben mag,
man geb im hie ain andern tag,
die wil er erfarn sol
ob es stee übel oder woll.
dar nach geschech was recht sy.
der urtail will ich geston py.>
frow mynn fraugt dar umb zuo hand
frow eren was der wer bekant.
frow er sprach:< im ist nit also.
man sol tragen gemuot houch
von frowen on ainen klainen lon.
sicherlich das staut schön.
wer des selben nit will pflegen,
des sol man sich verwegen.>
frow mynn fraugt da zuo hand
frow trúw was ir wär bekant.
frow trúw da zuo hand sprach:
< es ist pillich, wer ungemach
litt von des andern schuld,
das er ettwas hin wider dult,
das ainem sein pin widerlegt werd.>
der selben urtail ich da begert.
frow mynn fraugt dar nach zuo hand
frow stett was der wer bekant.
frow stett sprach mit wortt:
< wa ein frow ain man allfart
steteclich in irm dienst sich
und er zuo allen zitten spricht
sie sy in sinem hertzen die best,
und ouch sin hertz ist gen ir vest
und ouch mit gantzen trúwen stätt:
ob die ain gnaud gen im tätt,
das geschach on allen haß.
er clagt von aller erst das:
da er sie erst an sach,
das im da sein hertz prach
und fuor dar ein mit gewalt
und haut sich dar ein enthalt
on recht biß an die stund.
er clagt das ir rotter mund
in frävelich haut verprant,
das sie mit selbs ir hand
der myn für leit an in tougen,
deß sie nit wol mag gelögnen.
sie hab des nit geruocht
und hab in haim gesuocht
vil manig nacht und tag,
so er in sinem pett lag.
und so alld welt sol haben frid,
so acht sie deß alles nit,
sie enpút im den unlust
unverdient und umb sunst,
haim suochen, roben und prennen.
frow mynn, das sond ir erkennen
und sond in deß von ir machen fry.
fraugt was dar umb recht sy
das er an sie haut geleit
gantze lieb und stätikait
mit gantzen trúwen offt und dick,
und sie mit ainem ougen plick
in getröst haut noch nie.
der selben schuld ger er gerichts hie.>
frow mynn fraugt dar nach zuo hand
frow selden was der wär bekant.
frow säld die ertailt also:
< es macht ain frow ain man wol frow
offt mit ainem ougenplick dar.
das chund ir niemand gar
verkeren, wann es wär billich.>
der selben urtail begert ich.
nun stund alles mein hail
an frowen lib urtail.
die bedaucht deß doch sich
und sprach also gar zuochteclich
hie mit guotten sitten:
< wir süllend disen pytten
das er von dem rechten laß
und sich der clag mauß.
man soll uff gnaud dienen frowen,
villicht so wirt man hilff schowen.>
dar nach in kurtzen tagen
( was sol ich úch mer da von sagen?)
sie benampten mir ain tag,
uff den solt ich meinß lons betrag
lugen von der zartten.
ie doch ich fürcht ich muoß warten
der frist noch ain wil.
ich sprach zuo mir selb:< nun yl
und richt dich hin uff die fart.>
urlob mir da gegeben ward,
und ließ die andern all clagen.
aber man sol der lieben von mir sagen:
richt sie sich nit myt mir vor dem tag,
das ich es fürbaß clagen mag!