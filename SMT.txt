meister heinrich teschler
swem von liebe friuntlich meinen sî beschehen,
der fröwe sich so lieb geschehener sachen!
mir ist des ze sinne und wil sîn iemer jehen,
ez müge vil fröide an recht gemuoten man wol machen.
swer von lieb ie sölher wunne teil gewan,
und er daz mit züchten tougen tragen kan,
secht, der dunket mich zer welt ein sælig man,
und sol im wol von schulden allez trûren swachen.
hette ich sender man ie sölhes liebes icht
von eines herzenlieben wîbes güete enpfangen,
sô hette ich bescheidenlicher fröiden pflicht.
ouwê, nu muoz mich maniger schoenen zît erlangen,
sît daz ich ein wîb ze liebe mir erkôs,
daz ich noch von ir stên alles liebes blôz.
wê, wer könde mir an fröiden sîn genôz,
ob mir von herzeliebe icht liebes wære ergangen!
sælig wîb, ich bin noch gar der sælden arn.
daz mir von dir ie wurde ein kleinez ungemüete,
des lâ mir vil sendem manne widervarn
lieblicher dingen etteswaz von dîner güete!
sich, so wirde ich aller fröide wol gemeit
und in hôhem muote wüetend âne leit,
und iedoch mit fuoge in der bescheidenheit,
so daz ich dîner êren niemer missehüete.
ich hân vertriben
die mînen besten zît daher von einem kinde,
got weiz wol, nit wan in der lieben dienste gar,
und bin ir doch unwerder nû danne dô ichs êrst began.
ich bin beliben
alsô daher, daz ich von ir nit dankes vinde:
si stêt gegen mir vil leider aller güete bar.
daz hât geswachet sêre mich vil helfelôsen man.
ouwê, ja dâchte ich, dô ich sî des êrsten mir erkôs,
si hette wunder güete und wære milter sinne!
wie ez darumbe sî, des bin ich sît wol worden inne:
ir ungenâde ist sunder schulde gegen mir al ze grôz.
ach, herter muot,
waz hât dîn diu güetlich gestalte, züchte rîche!
nieman enwizze mir, ob mich des wunder neme:
ich hân so lange her gedienet ir edlen werdekeit.
dêswâr, si tuot
an ir getriuwem, stætem friunde unminneklîche
und ander, danne guotes wîbes güete zeme,
daz sî nicht achtet mîner langewernden arebeit.
ob ichs mit hulden sprechen tar: si hât gesündet sich
und hât vil grôzze herte an mir daher begangen,
daz ich ie was dur sî mit sender nôt so gar bevangen
und sî darunder ein vil lützel nie getrôste mich.
bin ich unfrô,
sich, welt, diu schulde ist der vil minneklichen süezzen.
hette ich gegen dêr ie missevarn bî mînen tagen,
so hette ich noete zît, gedinge und arebeit verlorn.
wære ez alsô,
son solte sî mir niemer sende swære büezzen,
wan daz ich iemerwernde riuwe solte tragen.
sît aber ich ie gegen ir noch alle unfuoge habe verborn
und ie daz beste habe getân, sol mich daz nit gevromen,
so lât iuch, wolgemuoten liute, daz erbarmen,
des ich von rechte rîchen solte, daz ich des muoz armen
und daz mir trûren kumet davon mir fröide solte komen.
hei, schoener gruoz! hei, lôser ougen blik!
ouwê, vil minneklîchez lachen!
wie hânt ir mich so gar verlâzzen und verkorn!
ich bin gevallen in der sorgen strik
von dien vil schedelichen sachen,
daz ich iuch sunder mîne schulde hân verlorn.
vil sælig wîb, gar unverschulde lîde ich dînen zorn.
sol der an mir gewinnen wernden sik,
daz tuot mîn leben alsô verswachen,
daz ich vil lieber wolte sîn noch ungeborn.
guot wîb, sît ich dîn künde alrêst gevie,
sît wær du mir in mînem muote
daz liebste lieb zer welte alleine und keinez mê.
nach dir gewarb ich offenbâre nie:
diu zucht was ie in mîner huote.
noch enbin ouch nit der einer( dazz in übel ergê!),
die sich von wîben rüement anders, danne in wol anstê.
durch dich sprach ich lob allen wîben ie,
dur dich gedâchte ich ir ze guote,
durch dich tet mir ir êre wol, ir laster wê.
got weiz wol, in verdiente nie den haz,
den dû âne alle mîne schulde,
viel liebest alles liebes, hâst an mich geleit.
durliuchtig mîner ougen spiegelglas,
sît ich den unverschulte dulde,
so tuoz dur wîbes güete und swende mîne leit.
gib mir her wider, des mich beroubet hât dîn werdekeit,
des ie mîn sendez herze gernde was:
ich mein dîn wunnebernden hulde,
die dû mir hâst muotwillend âne recht verseit.
hievor, do was mîn wünschen alles sô,
daz ich die lieben solte sehen:
do was sie guot und ich ir güete vrô.
sît her ist mir von ir beschehen,
dâz ich nû ein anders lobende bin,
daz heizzet:< ouwê, daz ichs ie gesach!>
wer mochte haben so senften sin,
daz in nit muote solich ungemach,
als mir, in weiz durch waz, von ir beschicht?
nu wie diu swære sî getân,
des kan ich tumber mich enthaben nicht,
diu welt, diu müeze es künde hân.
ir reinen wîp, ir wolgemuoten man,
vernemet von ir mîn sende klage:
ich habe ir, als ich beste mich versan,
gedienet alle mîne tage
und hân, swie ez ze leste doch gevar,
die zît und ouch des lîbes arebeit
âne allen valsch, mit triuwen gar
und ouch mit rechter stæte an sî geleit.
ouwê, nû tuots alrêst dem gelîch,
sam sî nit wizze, wer ich sî!
ist danne mîn sang dur nôt nit klagerîch,
sît ich gegen ir bin schulden frî?
noch klag ich einez, daz mir nâher gât,
daz mir vil scham und smerzen birt:
der gruoz, den al diu welt von ir enpfât,
des nieman guoter âne wirt,
secht, der selbe ist mir von ir verseit,
des sunderbaren ich geswîgen wil,
der mich doch wîlent nit vermeit,
des ich von ir genâden hette vil.
nun kan ich leider anders noch enmag,
wan al der welte sîz geklaget,
daz triuwe, stæte und alse manig tag
so krankez lônen hânt bejaget.
< wâfen, minne, wie hâst dû mir sô getân!>
solhen ruof und klage ich næte von dir hân,
wan du wistest mich an sendez ungemach
unde riete, des ist lang, mir an ein wîb,
daz ich dar ergab daz herze und alle den lîb.
wê, waz ich do trôstes mich ze dir versach!
dar dient ich sît, daz ich mîn stæte nie zerbrach.
ouwê leider, daz hât mich vervangen nicht,
wan daz man mich trûrig und verdorben sicht,
dâvon daz mir helfe nie von dir beschach.
nu trachte, minne, ob ich von dir dur nôt nit klage:
wa ist mîn fröide hin und mîne besten tage?
dêst âne allen dank von dînen schulden vür.
gôt weiz wol, daz ich mich nit versinnen kan,
sît daz ich mîs liebes minne alrêst began,
daz ich daz mit keinen sachen ie verlür.
daz ich gegen stæter minne so wernd unliebe spür!
minne, woltost dû mir noch ze statten komen,
swie grozzen schaden ich dîner sinne habe genomen,
wie gerne ich ûf bezzerunge daz verkür!
frouwe minne, ich wil dir noch getriuwen baz:
hilf dur dîne güete mir erwerben daz,
daz mich diu liebe ir minne in solher mazze wer,
daz ich ir lieb echt inrenthalb des() herzen sî,
und si wîlent tüege friuntlich gruezzen bî,
und ich ir lîbes minne ûf ir genâde enber.
si müezze mich vergên, ob ich ir anders ger!
lieb vor allem liebe, sælig vrouwe mîn,
dur dîne tugent so tuo mir sölhe minne schîn:
der bin ich dîn, swie dû mir sîst, ze vollem wer.
si jehent, ich habe doch vollen teil
der welte volge und ouch die kunst:
warumbe ich swîge und nit ensinge als wîlent ê!
si redent ir zucht, got geb in heil
und daz ez in gegen liebes gunst
baz danne mir noch gelungen sî ze leste ergê.
in zwîvel nit, und wüsten sî,
wie rechte krank daran gewesen ist mîn gelinge,
si stüenden mir des alle bî,
daz es mir nôt tuot, daz ich swîge und nit ensinge:
sus wunder nieman, ob ich sanges abe gestê. als mir in die gedanke kumet,
waz ich ir liebe schaden habe,
dur die mîn herze senelichen kumber treit,
und mich daz nie nit hât gefrumet,
wan daz ich bin gewachsen abe
an fröide, diu der welt ie was von mir bereit,
so wirde sinne und witze bar:
wie mocht ich danne gesingen ûz so trüebem muote?
mîn neme ir helfe bezzer war,
daz mir doch etteswaz von ir beschehe ze guote,
so ist mîn fröide und al mîn singen hingeleit. sîd daz ich nû nit bringen mag
der welte fröidenrîchen sang,
dêswâr, so muoz ouch klagesanges sîn geswigen!
ob ich des ie daher gepflag,
daran so was mîn witze krank:
daz muoz nu hinnenvür von mir geruowet ligen.
waz toug ze sange ein trüebez klagen,
ein siufteberndez liet, ein fröidelôs gedoene?
geschicht mir leit, ich wils gedagen,
kumet lieb, mit fröidenrîchem sange ich daz bekroene.
von dirre zît so muoz der sitte an mir gesigen! ein wachter sang:< diu nacht wil hin:
wol ûf, swer iender tougen lît,
und sî gereit: ich siche den tag ûf dringen.
herze und gedank und al den sin
twinge er von liebe( dêst mîn strît
vür kumftig leit, vür starkez misselingen),
mazze sich alsô der minne,
daz unmazze nit gesige,
sô daz er nach ungewinne
dur sîn lieb ze lange icht lige.
dur got, wol ûf, êst scheidens zît!
bescheidenheit diu hoeret zallen dingen.>
< so wê mir, tag, der künfte dîn!>
diu vrouwe ûz trüebem muote sprach:
< ja wilt du mich der hoechsten fröide pfenden.
du bist ein slag der fröiden mîn,
so leide mir noch nie geschach.
ouwê, sît dich nu nieman kan erwenden,
so wache, vriunt, mîn trûtgeselle,
troeste mich vil senedez wîb!
ich vürhte des, der tag, der welle
mir enpfrömden dînen lîb.
daz ist mîn hoechstez ungemach:
nu wache und sich, diu nacht, diu wil sich enden.>
der selben stunt wart nit gespart,
da wurde nâhen bî gelegen:
fröide unde spil ergieng da von in beiden.
da tet in kunt ir edel art,
wes lieb bî liebe solte pflegen.
do was daz zil, daz sî sich muosten scheiden.
sus schieden sich diu zwei gemeinen
mit bescheidenlichen sitten,
doch muoston siu sich ê vereinen,
daz si sich nit lange mitten:
des wart da sicherheit gewegen
mit triuwen vil und ouch mit manigen eiden.
frouwe minne, nâch der grozzen swære
mîner seneden ie getragenen arbeit,
der ich niulîche vil unsanfte entladen bin,
dem gelîch, als ich nit müede wære,
hâst du aber al ze balde ûf mich geleit,
des sich erkumet mîn lîb, mîn herze und al mîn sin:
ich meine eins reinen, süezzen wîbes niuwen minnelast.
ouwê, warumbe hâst du, liebe, daz getân?
ich bin doch, dem noch sender swære selten ie gebrast:
du soltest mich billîche ein teil geruowen lân.
dîn last ist mir kûme tragebære
von der ê getragenen burde unsenftekeit.
diu hât mir lîb und al den muot vil nâch dahin.
frouwe minne, gewaltig meisterinne,
sîd dîn wille an mir dekeine mazze enkan,
in müezze senede nôt nach werdem wîbe tragen,
sô geruoche des, daz ich gewinne
dîne helfe, die ich leider nie gewan.
tuo mich, dur dîne güete, bezzer heil bejagen,
danne dû in mîner alten sache tætest wîlent ê.
nu tuo mir zweijer buozzen eine und habe dank:
du fuege, daz der lieben werde mir gelîche wê
und uns gemeineklîche twinge dîn getwang,
oder nim von ir die mîne sinne,
daz ich minnen vrî werde und ein ledig man!
dêswâr, son mag ich arges nit von dir geklagen.
frouwe minne, wol mich iemer mêre,
sît daz mich betwingen sülen dîniu bant,
daz daz umb ein so rechte sælig wîb geschicht!
des sag ich dir lob, genâde und êre,
daz du hâst mîn herze an sölhe stat gesant,
da man bî schoene vil und wunder güete sicht
und dâ diu schoene minneklîche zir gesellet hât
und ouch der güete stêt güetlich gebâren bî,
da man ze vollen vindet, swaz ze lobenne an() wîbe stât,
und dâ man alles valsches âne ist und frî.
süezze minne, nu gib mir rât und lêre,
wie ich ir mit schoener fuoge tuo bekant,
daz ich si minne âne aller valscher liebe pflicht.
valschelôser minne kraft
trage ich einem wîbe
stille und âne ir wizzent manige stunt.
dâbî tuot mich kumberhaft
an muote und an lîbe,
daz ich irz nit tar gemachen kunt.
si ist der êren alse rîche gar
und hât ir so wunder,
daz mich daz tuot under,
sô daz ich genenden nit getar.
dannoch ist ein ander nôt
( daz ich der engelde,
sölher vorchte wirt ich niemer vrî),
daz ir lieblich munt so rôt
mich ûz zorne melde,
swie güetlîch er doch gestellet sî.
secht, diu vorchte tuot mich ouch verzagen,
daz si nit wirt inne
mîner stæten minne,
die ich ir lange tougen habe getragen.
alsus ist diu liebe mir
sunder valsch mit triuwen
lieb, daz sîz nit weiz noch nie bevant.
dise liebe wil ich ir
iemer gerne niuwen:
wâz danne, ist mîn liebe ir nit bekant?
und ob mir darumbe wê geschicht,
dulde ich dâvon smerzen
lîbes unde herzen,
doch minne ich si deste minre nicht.
wâfen, daz ich seneden pîn
sô vergebene lîde,
sam ich her vil ofte habe gelitten
durch die lieben vrouwen mîn,
sô daz ich vermîde,
sam ich nû vil lange habe vermitten,
daz ich ir davon nie nicht gewuog.
ach, ich tôre tumber,
daz ich disen kumber
ie so lange unendelîch getruog!
wie( daz mîn unwîser muot
sich des nit bedenket!)
mache ich ir mîn leit mit fuoge erkant,
daz ir daz nit schaden tuot,
noch an êren krenket?
darzuo hât vro sælde an sî gewant
sô vil süezzet güete und senftekeit,
daz ich umb die schulde
von ir nit endulde
melde noch kein ander herzeleit.
lîchte ergêt mir liebes icht,
weiz diu wolgetâne
gegen ir mîn vil senedez ungemach.
anders wirt der liebe pflicht
alles endes âne:
wâffen denne, daz ichs ie gesach!
nein, dur got, lât stân! ich willz doch ê
mit gefuogen dingen
ir ze künde bringen
ûf ir milten güete, swiez ergê.
fröiden bilde und ir gebærde,
fröiden schîn treit ûzzerthalb der welte vor mîn lîb.
dâbî ringet mit beswærde
tougen innerthalb daz herze durch ein sælig wîb,
von der ungenâde ich vinde
nit wan werndes leides pîn.
sô bin ich der welt gesinde:
der tuon ich mîn fröide schîn,
und iedoch mit der geværde,
daz daz herze duldet leit, der fröiden widerkîb.
sus muoz ich mich fröiden twingen
dur der welte liebe. doch ist solchiu fröide ein nicht,
diu mit sô verdachten dingen
und mit trügelisten nâch der welte gunst geschicht.
sô der lîb der welte lachet,
so ist ez umb daz herze alsô,
daz ez in den sorgen krachet:
sölcher fröide bin ich vrô!
möcht ich trôst von liebe erringen,
sô hette ich mit beiden wârer, gantzer fröiden pflicht.
welt, nu lach mich des geniezzen,
daz ich dîner fröiden ie leiter und venre ie was!
und solt mir mit wunsch erschiezzen
und mit worten gegen der lieben, der ich nie vergaz,
daz si mir von sendem leide
mînen ungetrôsten muot
durch ir süezzen güete scheide:
welt, ob sî daz durch dich tuot,
sô wil ich dir êrst ûf sliezzen
fröiden hort, daz dû von mir nie wurde erfröwet baz.
swie frömde mîn lîb der minneklichen süezzen sî,
mîn herze ist ir doch stæte bî.
daz ich sô gar selten zuo zir kêre,
dâz lâzze ich, gotweiz wol, durch ir êre,
daz ich die behalde und nit versêre.
si wizze, enwære daz,
ich wonte ir bî baz unde baz.
swie frömde mîn lîb der minneklichen süezzen sî,
mîn herze ist ir doch stæte bî.
durch guot und für arger huote melden
sicht man bî der lieben mich so selden:
des sol sî mich lâzzen nit engelten!
bedenket sî sich wol,
durch recht ich des geniezzen sol.
swie frömde mîn lîb der minneklichen süezzen sî,
mîn herze ist ir doch stæte bî.
wê geschehe der huote, diu mich scheide
von ir schoenes lîbes ougenweide!
loub, gras, bluomen, ouwe, walt und heide,
diu dunkent mich ein nicht
gegen mînes liebes angesicht.
swie frömde mîn lîb der minneklichen süezzen sî,
mîn herze ist ir doch stæte bî.
lieb, du hâst mich gar gewert:
swaz liebe ich hân ze dir gegert,
des hâst du dich dur mich verwegen.
des sî mîn lîb und al mîn leben
ze widergelte dir ergeben:
der solt du gar vür eigen pflegen.
hierunder sîst gemant an triuwe, an stæte:
der pflig gegen mir, als dû vil gerne ie tæte,
so wil ouch ich diu beide dir
ûz herzeklicher liebe gir
mit voller wâge widerwegen. lieb, dir sol nit wesen leit,
ob ich dich triuwe und stætekeit
gegen mir ze leisten habe gemant.
daz kumet von missetriuwen nicht,
daz weiz der in die herzen sicht:
mir ist dîn muot, dîn herze erkant
so rechte gantz, so vest und sô vermezzen,
daz dû nicht triuwe und stæte macht vergezzen,
daz ich daz weiz so sicherlîch,
daz ist ein ding, daz iemer mich
hin zuo dir bindet und ie bant. lieb, ich weiz dîns lobes mê
( vil lange wernd ez dir bestê!)
daz hât dîn lîb und ouch dîn muot:
dîn lîb hât schoene und guote jugent,
dîn muot wîsheit und ganze tugent:
sus bistu beidenthalb behuot.
waz hulfe ein ubermæzzig lob gesungen?
diz lob, swie kurtze ez sî mit rede getwungen,
ez ist doch vollen wît und breit
und hât dabî mâzze und wârheit:
daz solt du hân von mir vür guot.