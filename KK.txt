frou wildekeit für einen walt
mich fuorte bî ir zoume:
sâ sach ich bluomen manecvalt
mêr danne zeinem soume;
ouch vant ich einen brunnen kalt
dâ under grüenem boume,
der eine mülen mit gewalt
wol tribe an sînem stroume.
der brunne lûter als ein glas
stuont wol mit grüenem üemet,
daz velt darumbe schône was
gezieret und gesüemet;
von einem plâne ich nie gelas
der waere baz gerüemet:
der meie het dâ wol sîn gras
geroeset und geblüemet.
darobe stuont ein schatehuot
gewünschet wol nâch prîse.
man sach dâ lachen wîze bluot
ûf dem vil grüenen rîse
des man ze winter niht entuot
bî dem vil kalten îse.
dâ sâzen vogel ûfe guot
und sungen süeze wîse.
nu hoeret wie mir dô geschach
bî disem brunnen küele,
der harte wünneclicher bach
wol kerne hiute müele.
ob ime stuont ein schönez dach,
darunder ein gestüele
gesetzet, daz man verre sach
dâ liuhten vor dem brüele.
darûf ein werdiu frouwe saz
an leben unde an künne:
man seit daz si sich verre baz
dann elliu wîp versünne.
an ir lac zwâr, geloubent daz,
vil gar der werlde wünne,
si was ein reinez tugentvaz.
daz ir got liebes günne!
got selbe haete si gesant
dâher ûz himeltrône,
darinne fröude wird erkant
der tugent sîn ze lône.
ir namen ich geschriben vant
reht oben umbe ir crône:
gerehtekeit was si genant,
daz las ich dâ vil schône.
frou wârheit mich niht ligen lât,
daz wizzet sicherlîche:
ir crône und ouch ir liehtiu wât
die wâren alsô rîche:
die wîle und disiu werlt gestât,
in allem künecrîche
daz nieman alsô guotez hât
daz disen zwein gelîche.
ouch sâzen bî der frouwen vil
die rîche crône truogen;
an den lac hôher wünne spil,
des ich begonde luogen.
ir namen ich iu nennen wil,
wand ich si vant mit fuogen
geschriben ûf ein endes zil
mit worten harte cluogen.
dâ saz erbarmeherzekeit
frî vor missetaete,
diu triuwe was dâ wol becleit
und ouch diu glanze staete.
ouch vant ich dâ bescheidenheit
in wünneclicher waete:
die viere wâren wol bereit,
vil guot was ir geraete.
dâ saz frou güete gallen frî,
der crône was gewieret,
êr unde milte ich vant dâbî
nâch wunsche wol gezieret,
an die vil werden frouwen drî
wart von mir vil gezwieret:
si bluoten als ein rôsenzwî
daz ûf der heide smieret.
dâ saz frou scham diu reine fruht
frî vor itewîze,
von der man seit daz ir genuht
für alle tugent glîze.
dâ saz frou mâze und ouch frou zuht,
diu lûter und diu wîze;
si haete kiusche an sich gedruht
mit herzeclichem flîze.
dâ saz ân alle missetât
ouch bî der küniginne
wârheit und ir vil hôher rât
und ouch gerehtiu minne.
swaz edeler tugent namen hât,
daz was dâmit gewinne:
unz an die kunst, der was ir wât
zebrochen ûze und inne.
ob si an fröuden sît genas,
daz kan ich lützel wizzen.
ein samît grüene alsam ein gras
vor alter gar zerizzen
ir cleit dô bî den zîten was,
sô sêre iezuo zeslizzen,
daz liehte borten als ein glas
ûz ir vil schône glizzen.
an fröuden dürre alsam ein strô
was si von sender quâle,
armuot si troffen haete dô
mit ir vil scharpfen strâle.
hin für die küniginne unfrô
gienc si zuo dem mâle
und huop ir rede hin zir alsô
mit zühten sunder twâle:
< vil ûzerweltiu künigîn,
ich suoche an dir gerihte.
dur die vil hôhen êre dîn
mîn crumbez dinc verslihte;
lâ dir mîn leit geclaget sîn
und michel ungeschihte,
wie valschiu milte vâret mîn:
daz bringet mich ze nihte.
ich bin verdorben als ein mist,
sam bitter als ein galle;
vil ungenaede si mir ist
ze hove und in dem schalle.
si wil daz manec süezer list
in armekeit nu valle,
und machet rîche in kurzer frist
die künstelôse alle.
swer kunst in sînem herzen hât,
den kan si wol versmâhen,
swer aber âne fuoge stât,
dem wol si balde nâhen.
si kan dur valsche missetât
die gengen gâbe emphâhen,
diu mich vil armen dîcke lât
in grôzen kumber gâhen.
sus wîset mich in arebeit
diu valsche milte sêre,
si machet mîne sorge breit
swar ich der lande kêre.
sît dû nu bist gerehtekeit
genennet, frouwe hêre,
sô rihte dû diz herzeleit
dur aller frouwen êre>.
gerehtekeit diu sprach:< daz sî!
antwürte, valschiu milte!
sît dir ist swaere alsam blî
diu kunst, die ich niht schilte,
swaz ir von ir wont leides bî,
vil schiere ich dir daz gilte>.
ûf stuont frou milte fröuden frî:
der rede si bevilte.
< ich bin unschuldec> sprach si< gar
des si mich, frouwe, zîhet.
des swer ich ûf dem alter dar
dâ got ûf wart gewîhet.
vor kunst ich guotes niht enspar.
swie kûme ez doch gedîhet,
mîn hant diu nimt ir guoten war,
si gît ir unde lîhet.>
< zwâr frouwe, daz getet si nie>
sprach aber kunst diu slehte,
< wan wîlent dô ir nâhen gie
mîn fröudenrîch gebrehte.
nu lât si mich versmâhen die
hôchherren, ritter, cnehte:
und ob ich daz beziuge hie,
geniuze ich des ze rehte?>
< jâ!> sprâchen dô von hôher kür
die tugende algemeine.
< frou wârheit, nû sô gât herfür,
und ouch frou staete reine,
und helfet mir daz man hie spür
ir schulde niht ze cleine,
diu mir sô gar der saelden tür
beslozzen hât aleine!>
...
...
...
...
...
...
...
...
< swer ir tuot genge gâbe schîn,
dem fröuwet si sîn herze:
mit crâme füllet man ir schrîn,
des wirt vil cleine ir smerze.
si sitzet als ein keiserîn
behenket mit ir merze:
des wirt diu kunst verdorben sîn,
wan si niht hât von erze.>
< jâ> sprach dô diu gerehtekeit,
< und spulget si des meiles,
daz man ir heim dur miete treit
swaz man dâ vindet veiles,
sô frâge ich dich, bescheidenheit,
waz dû darumbe teiles:
wirt mir daz reht von dir geseit,
an sorgen dû mich heiles>.
< ich teile>, sprach die frouwe dô:
< swer künstelôser diete
guot umb êre gebe alsô
dur keiner slahte miete,
daz im darumbe ir smaehe drô
diu werde minne erbiete,
sô daz er niemer werde frô
swenn er sich frouwen niete>.
sus wart geteilet bî der zît
von der bescheidenheite.
ouch wart ir ot gevolget sît
vil schiere und vil gereite:
< der milte schaden machen wît,
ir ungemach vil breite!>
sus riefens alle widerstrît
zuo der gerehtekeite:
< sît si nu niht ze rehte wil
ir hôhez ambet üeben,
sô müeze kumbers harte vil
ir dienestman betrüeben.
vil manger hande wünne spil
wir in darumbe erhüeben:
sus müeze leit ân endes zil
in volgen in ir grüeben.
frou scham ir selber des gesteme
daz si in gar vermîde,
sô daz er schanden sich niht scheme
und lasters sî geschîde.
frou êre im hôhen prîs beneme,
diu lûter und diu blîde,
und allez lop daz im gezeme
von fluoche er iemer lîde>.
< hie mite sî der rede gnuoc!>
sprach dô diu rihtaerinne.
< gespilen hövesch unde cluoc,
swer rehte kunst niht minne
und doch hie milten namen truoc,
den lânt mit ungewinne
hie leben durch den ungefuoc
den er hât an dem sinne.
ir habet staete swaz iu sî
von mir geteilet hiute:
er sî iu swaere alsam ein blî,
swer rehte kunst niht triute,
minne und aller fröuden frî,
im fremden hie die liute!
bî cuonzen der uns stât hie bî,
die rede ich iu enbiute>.
sus kêrt ich hin ûf mînen phat
und seite disiu maere,
diu mich dô ûf der selben stat
der edeln künste swaere
den rîchen herren künden bat.
diu sint alsô gewaere
daz im diu saelde sprichet mat
swem kunst ist wandelbaere.