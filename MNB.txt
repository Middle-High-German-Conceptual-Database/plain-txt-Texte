der mynne buch
ditz buch daz hat funf capitel. daz erste capitel saget ein geschichte
wie mynne wart geborn und wer ir vater und ir muter sy. daz ander
saget von einem meister der siben kunste, wie der sagte von dem kinde,
als die geschicht lyt. daz dritte capitel seit wie der meyster dem kinde
entwurt aller siner frage. daz virde capitel sagt wie daz kint ersach ein
burk und fur die geviel, und wie ez sie gewan mit dez und nach dez
meisters rat, und wie die burg gewert wart. daz funfte saget dar nach
daz daz kint die burk gewan, daz die burk wart berant von bruefern
und von falschern und klaffern, und wie die burk behalten wart. und
ditz buch hebet sich an mit dryn liedern und sprechen also:
die sinn wert an got ich wirdig bryse,
wyse, die er uff mynne geleget hat.
ez hat sin rat
durch mynne gunne uns schon nach im gebildet.
got mildet sich gen moyse durch mynne vor hie mit spise.
sin mynne die wert hie her von angenge
strenge, wenn er nam an sich menschlich wat.
dar in er trat
durch menschlich kunne, daz im daz waz verwildet.
gezildet hat er an we uns zu der engel menge.
hie got wol wert daz mynne ist daz beste,
wann er durch uns gar feste
an dez crutzes este
durch mynne wart genegelt,
da mit uns wart verhegelt
der helle bruonne, ob sunden uns bevildet.
ez git der gryse
sich uns zu spise,
daz sin mynne uff uns ryse.
sin uberflußig mynnen runs gen uns ye mynne gert.
nie beßers wart wann daz man got durch sinnet,
mynnet: daz bringet ewicliches heil.
so machet geil
der mynne glut, wo sie die hertze enbrennet.
sie trennet sorgen bant entzwey, wo hin sie suße rynnet.
der mynne wartt die machet trurig hertzen
schertzen und bint sie an der freuden seil.
gar sunder meil
sie samfte tuet, wo man sie reht erkennet.
sie bennet mort und jamers schrey und wendet allen smertzen.
die mynne die wart ir diner vor unteten.
in wirden orden treten
lert sie ir steten
und machet sie eren girik,
ir freude stet und wirik.
sie gibt dem muot der sie zu frawen nennet.
die mynne bringet
daz den gelinget,
der mut nach irem willen ringet.
ir lere snydet sam ein grat, sie hat ie messers art.
syt mynne leit so gentzlich kan behuoren,
truren fur war daz wil ich varn lan,
wann ich mir han
mit liebes bant ein lieb in mich gestricket.
daz zwicket mir min sendes hertz, daz ich by ir mus tueren.
min hertz ye leit groß lieb uff sie gehuere,
tuere, daz ich der lieb niht abe gan.
gar sunder wan
ich nie derkant kein wyp so schon geschicket.
sie blicket sam ein falken tertz uz heißer gute fure.
strit ich ye leit von mines gedanken witzen,
daz ich der mynnen kritzen
ir nie torst ergitzen,
die mich hat gar bekreist
und by mir ist erbeist,
daz ich enpfant min hertz also zerbicket.
wer kan durch loben
ir wirden kloben
und auch ir lob daz unbestoben
und kan durch wirde daz suße wyp, dez lyb wyt sunne treit?
es waz an einem sumer tag,
so hitz tut hitz von ir jag
und hitz in hitz wut trilch
und so ez wirt vor hitz swilch:
an dem ginge ich spatziren.
die sonne mich durch luchtiren
begunde mit heißem glitze,
daz ich vor großer hitze
floch uff ein groß gevilde,
uff ein wuchsten wilde,
daz ich niht anders umb mich sach
wann heyde und ein gevilde flach,
bestreit mit manges ronen clos,
und auch ein wasser eben gros
nahen by mir hin fließen,
in boltzes wise schießen
in ein gebirg, daz waz hoch,
daz sich den wolken nohen zoch
wol an der hohe geliche.
in sinnen waz ich unriche.
ich gedaht: wo soltu tummer hin
wenden, keren dinen sin?
doch sinte ich fur baßer.
ich gedoht: ge an daz waßer
und folge sinem fluß hin;
der furt dich da die lute sin.
daz wasser ging ich so hin nider
in daz gebirge, daz e noch sider
min hertze hohers nie erkant.
daz wasser ob den wolken rant,
daz ez ergallmt und erdos.
ez bracht und tet manigen stos
uber der stein rotschen.
gar grulich waz sin blotschen,
daz ez an steinen tet wider.
ez fur sam ez het gut gefider.
also gie ez lang hin neben.
dar nach sach ich uff im sweben
holtz uff ein ander gehegelt,
gebort und geschregelt
in aller der wise sam ein flos.
min gelucke wil werden gros,
gedaht ich sinnelaßer;
ist daz newr daz waßer
den flos tut zu mir schupffen,
daz ich dar uff gehupfen
mag mit minen gelidern,
min leit mus sich genidern
und auch geringen gar min swer.
der flos nach mines hertzen ger
tet als all min sinne hetten
durch varn bytens in gebeten.
er tet dem lande so nahen swank;
mit einem stab ich uff in sprank,
daz ich gar wol dar uff gesaz.
daz wasser snellich niht vergaz,
ez rumpelt und snurret.
hin wek ich balde hurret
in manigem großen swindel.
daz wasser sam ein trindel
an maniger stat fur toben.
ich mocht dez himels lutzel oben
vor dem gebirge erblicken.
also fur ich in schricken
in einer cleinen wille
wol uff zwey hundert myle,
als ich in minen sinnen maz.
do wart daz wasser snellich laz
und treib mich vil nohen einem staden,
daz ich wol mochte gewaden
an sorg uff daz uffer.
min sin der wart vil nufer,
wann ich uff einen anger quam,
der waz nach wunsch lobesam.
da het die sunne den tawe
gesoten in der awe,
in der blumen, kruter runsen,
daz sie vor edelm smak dunsen,
als sie vor suß trunken weren.
gar zitig waz irr freuden eren.
in freuden sie sich drungen,
wann in waz wol gelungen
von sußer brunne rifferes fluß
und von dem fuecht dez tawes guß,
des glich der sunne hitze.
die vogel clug ritze
sungen nach sußer armonyen.
manig gebrochen noten schrien
hort ich uff der planeyen do.
sus volgt ich nach dez waßers sla,
bis ich die schonste burk ersach:
die waz besloßen mit dem bach
all umb zu allen sytten;
dar nach mit einem graben wyten
waz sie bewart, dez umbe sweif
der waz so ussermoßen tieff:
wer dar in schrey, dez selben gal
uz siner tieff tet wider hal.
dez graben grunt waz wilde.
gen siner dicke sich niht gezilde
von rosen buschen, dornen hagen,
daz ein brak must sin jagen
laßen an der selben stete,
wann er kein phatt gefunden het.
ich ging mit herten fusstaben
umb die burk und umb den graben
und sach der burge muer
hoch, stark. vor windes schuor
dorft sie ir wenig angen.
tribok, blyden, mangen,
ebenhoch, lonker, katzen
torst ir gar wenig tratzen.
ich quam zu irre brucke schon,
geziret mit gewelbes thron,
dar uff risen, lewen lagen
und hunde, die der brucke pflagen.
der burg torhus waz beschurt
mit einem turn, hoch gemurt
von mermel und von augstein.
cristallen und helffenbein
luchten uz den simsen schon,
als obe ez were der sterne thron.
ein schustor stark ob dem tor hing,
dar uz von hertem stahel ginge
vil spitzen stark gezaphet.
die burk ich lang an kapphet,
bis von des heissen sunnen eter
sich hub gar ein starkes weter
von winden, blitzen, donren, regen,
daz ich dez lybes mich het erwegen.
daz weter wunder worchte.
ich wart mit großer vorchte
gar lise zu der buerge treten.
ich sach daz wol vernumen heten
die lewen, risen, hunde
daz weter da zu stunde
und sich zu samen druckten
und auch zu samen smuckten,
als ob sie wolten sloffen.
ich gedaht: ach die woffen!
ez ist gar boese verderben hie!
gar lise ich gein der brucken gie
mit stillen trites tuecken,
bis ich quam uber die brucken
in die mynnenclich burk.
dar inne stund ein sule kurk:
die waz so gar durch finet,
durch glentzet und durch schinet,
als obe die engel einen thron
in heten do gemachet schon.
die suole waz hoch und sinnewel,
mit list geworcht schon und hel,
gar sunder wandels meile.
die sule zu schatel marveil
waz an gezirde niht so rich.
kein aug gesach nie ir gelich.
got selber waz ir werker.
von brasemen waren ir erker.
uff ir ziburyen tuernel
lage manges steins kurnel,
der lucht mit hellem glenster.
barillen warn ire venster.
ein gestule stund dar inne:
daz waz mit spehem synne
geworcht von wilder bilde vachen,
mit vogeln, wurmen, fischen, trachen,
als obe sie alle lebten.
ettelich auch do klebten
in dem golde versmeltzet fin.
durch glentzet waz ir aller schin.
gar spehe mit vernuenfte pims
waren ecken und sims
der sule wehen durch graben
mit erholtem werk erhaben.
dar umb und auch dar inne
waz mit clugem synne
verworcht manig edel stein,
der brennende uz dem golde schein.
perlin und dyamanden,
crisoliten, jechande,
onichel und thopasion,
saffir, magneten, celidon,
sardin und ettlich gut smarag
an siner besten stat do lag.
es kunde so vil wunders
kein meister nie von lunders,
von bruck, paris und dolet;
sin sin alda begriffen het
nuwer wunder dannoch mere.
auch waz die sule gezirt so her
mit bilden wol durch gniten,
us flader holtz gesniten,
buchsbum, aloe, cipressen,
daz knie, bein und hessen
heten so recht gelenke gar,
daz ich ez niht wol sagen tar.
ir zen, ir augen und ir gran:
dar uz vil manig stein bran
ye nach der selben varbe,
als ez erwunschet garbe
von meisterlicher kunste were.
troye waz sulhes werkes lere;
und auch die burk zu montsalvas,
do der groel inne waz,
daz waz gein dem ein crempel;
und salmonis tempel
waz sulher grosser richeit an.
die sule waz hoch und eben schon,
gewelbet sam ein turnlin;
dez dach waz niht dann rot rubin,
mit jacinckten grun gemischet.
under dem dache auch durch frischet
stunden funff schone fenster:
die gaben hellen glenster
gar uz der moßen riche
und auch gar kunstenliche.
jegliches do verglaset waz
mit einem hellen spigel glaz:
in dem sach man gar eygentlich
waz umb die burk da auget sich
und in der burg besunder.
ich stund; mich nam groß wunder
waz wunders in der sule were.
do kom der burg kamerer,
der mir dez wunders allez buste.
gar tugentlich er mich gruste.
ich dankte im nach den witzen min
und sprach:< waz mag ditz dink gesin?>
er sprach uz clugen synnen kurk:
< dise burk heisset der mynnen burk>.
er slos mir uff die sule dar nach,
bis ich sie innen wol besach.
do sach ich mit dem ersten blicke
daz die spiegel gleser dicke
vor den venstern waren gar
und doch zu beden sytten clar
wis waren durch poliret.
waz ußen dar in zwiret
und sich verbilden wolt dar in,
daz gab dar inne vil lichtern schin
dann ußen dran und glentzer,
und waz auch innen gentzer
dann ez ussen dar in schein.
do sach ich den mitten ein
mannes bilde vor mir stan,
daz von lutterm glase bran
sin varbe glantz durch frischet
und waz so wol durch mischet
mit karfunkel und parellen,
mit lutterm und mit hellem,
durch den witzen haften sin,
umb daz ein bilde dar inne erschin
by naht als an dem tage riche.
wann dez mannes bilde waz geliche
gesetzet sunder triegel
hinder der funf fenster spiegel.
also waz in der spiegel ein
oder in ir keinen do erschein,
zu hant erschein ez tusentbar
lichter in dem bilde clar.
ich sach furbaz wunder wilde,
daz obe dez mannes bilde
stund ein frawen bilde sleht,
uff gerichtet und gereht,
von starkem stahel wol durch smitt,
mit hertem dyamant durch litt,
daz ez gebucken nieman kunde,
wann dem ez sin von hertzen gunde.
daz bilde wann ez sich bucket,
in dez mannes bilde ez gucket
und besach die forme die dar in
erluchten nach dem willen sin,
lank oder kurtz wie ez gezilde.
wann ez sach in dez mannes bilde,
so waz mit sehen ez behert;
wann ez sich aber dannen kert
von dez mannes bilde,
so waz im sehen wilde,
daz ez erblindet allzuhant.
doch bleib sin sterk im unzertrant:
die kund zubrechen nieman leren,
ez het ez dann gesehen gern.
sust quam ez an einer tagzit
daz von den ussern spigeln wyt
in dez mannes bilde erschein
eines mannes bilde rein.
gein wunsche daz selbe sich zilde.
daz dersach der frawen bilde
und wart ez lenger sehen an
denn sie vor eines het getan.
sie sach ez an vil manig zit
mit gir und auch mit großer gyt,
mit blicken also strange
( wann ez erluchte so lange
und auch so oft sunder triegel
in des mannes bildes spigel),
daz do der frawen bilde
ir starker stahel milde
und ir herter dyamant
wart zutrennet und zutrant,
daz sie zu hant wart swanger gar
und auch ein cluges kint gebar.
reht als der heißen sunnen stuere
uff einem spigel bringet fuer,
daz er ein tuch verbrennet gar,
oder als dez strußen sehen clar
uz sinen eyern bringet frucht,
so gebar sie ez an ungenuht.
nu hoert, ich wil euch furbaz sagen.
daz kint wart unlang getragen;
ez wart geborn snelle
vor miner augen zelle
und wart auch da bevolhen mir.
ich sach ez an mit voller gir.
ez waz schon gewunscht nach lobe.
sin sin waz clug und nindert grob.
die sterke waz sin gemahel.
ez brach ysen und brach stahel,
waz im nuer in die hende quam.
sin sterke fur starke risen lam.
zu wem ez kom, dem ez wart kunt,
den het verdroßen keine stund.
ez het zwar an wones schimel
uff gewachsen in den himel,
der im nach siner girde streben
het zu reht zu eßen geben.
ez kunde alle sprachen zwar.
dar zu gesach ez ubel gar.
so ez gesach ye verrer hinder,
so wart ez ye an sehen blinder;
und so ez ye wart elter,
so wart sine blintheit manigvelter;
und wer dez kindes frunt waz ye,
den duchte daz die blintheit nie
dem kinde stund ubel an.
do ich dez kindes kuende gewan,
do geviel ez mir so rehte wol,
daz ich im ymer dinen sol
mit willen an myn ende.
on alle missewende
wil ich im ymmer wonen by.
ich wil sin nymer wesen fry..
ich wil im getriulich by gestan.
hie wolt ich ez gelaßen han
und wolt verswigen han der mere
waz ditz bispel gewest were,
ob ich vor miner frawen torst.
sust mues ich in der synnen forst
vernuenfte baum nider hegen
und uch daz byspel recht uz legen
mit cluger sußer rymen tritel.
ir habt gehort daz erste capitel,
wie ich daz fur geleget han.
nu hebt sich hie daz ander an.
ich pflag dez kindes nach sußer art,
bis daz ez gar vil fragend wart.
ich kund ez halbes niht vernemen
daz es mit fragen kunde beschremen,
daz ich fragt den selben kamerer,
waz daz selbe kint nue were
oder waz betuttet sin geschicht.
er sprach:< ich kan dirs sagen niht>.
er waz doch an den witzen clug.
er sprach:< ja nue han ich goldes gnug,
pferd und richer dresenye,
lattwerigen stark uz ertznye,
getempert uz den wurtzen queck.
daz allez hulff uff verren wek.
woldestu zu disen ziten
nu hinnen von mir ryten
und woldest uns einen meister suchen,
der in der kunste buchen
wer der hochsten meister ein,
dem wolt ich geben golt und gestein
und waz auch were sines hertzen ger,
und woldestu in bringen mit dir her,
daz er daz kint und uns berichte
umb sin leben und sin geschicht.>
ich sprach:< ich wil ez tun gar gern.
ich wil uch fur die warheit wern
daz ich die botschaft gern wirbe.
ich weiz daz ich dar umbe stirbe
oder ich bring ein meister her,
der nach aller unser ger
uns sagt sin leben und sin art.>
zu hant ich do bereittet wart,
wann ich ez von lieb tet gern.
ich fur gein paris und salern,
gein padau und gein mumpalir,
gein dolet in britania schir,
gein norweg und gen engelant.
keinen meister ich dar ynne vant,
der mich moechte innen bringen
iht warheit an den dingen.
ich fur gen kriechen uff der vart.
da selbest mir gesaget wart
von einem meister wandels fry.:
in egipten zu allexandrye
wer er mit huse geseßen
und wer da fur gemeßen
daz er were der kunst ein kern
fur alle die da lebendig weren;
und waz sin name genennet alsus
ein meister hoch neptanaus.
do mir daz do gesaget wart,
do richt ich mich schir uff die vart
und ylte dar mit sorgen
den abent und den morgen,
bis ich quam in die stat.
sin hus vant ich in eren rat.
ich grust in, er dankte mir.
er fragt mich waz do were min gir
und waz auch min gewerb do ruche.
ich sprach:< durch kunst ich uch hie sueche
und uch zu sagen wunder.>
do sagt ich im besunder
an triegens und an liegens fule
von der burg und von der sule
und von den bilden usserkorn,
wie eins ein kint het geborn.
ich sagt dez kindes natuer
im gar und sin figure,
wie die were allez wunders vol.
er lacht und sprach:< ich weiz ez wol.
alle tage ez in der werlt geschicht;
allein man ez doch merket niht
noch ez versint sich nieman gar.>
mich wundert siner rede zwar.
ich sach in an in minem muet
und vant sin visonomyen gut:
sin heubt gro, sin augen tief,
sin stirn hoh. sin sprache swief
grop sitig uz dem munde her.
einen langen grysen bart trug er.
sin haubt waz gar wol bewett
mit einem pirriet, dar umb er het
ein tuch gar harte gebunden,
nach heidenischem siten gewunden.
ich sprach:< ey hoher meister wyse,
tut ez durch got und ewern brise
und durch ewern edeln art;
zu dem kinde ir mit mir vart,
daz ir im selber saget war
von sinem leben rehte gar.>
er sprach:< ich wil dich niht betoeren.
ich wil dich vor laßen hoeren
mit dines synnes volleister
daz ich der siben kunst ein meister
bin an aller slahte meile.
mich dunkt, du wist sin auch ein teile.>
waz er mir sagt, solt ich daz sagen,
ich muest an sinnen gar verzagen.
ich kund ez niht halb fur gelegen.
ez must uch sagen meister egen
von bamberg der wise man,
von dem ich vil gehoeret han,
wie er der kunst ein meister sy
und wie der kunsten ein bluender zwy
durch saffet habe im sine lider.
nu wil ich aber kumen wider
mit mines synnes gesperge
uff dez buches rechte materge
und wil uch furbaz sagen sus:
der meister wis neptanaus
waz in clugen kunsten gra.
er kunde niht ein gramatica;
er kund latin, er kund ebreisch,
er kund krichisch und kaldeisch
mit geblumter rede gemacht guter
reht sam die sproch siner muter.
er legt mir fur die kunste siben,
waz die wunders in im triben.
er sagt von irre figure
und sagt mir von nature
meisterlicher rede vil,
daz ich hie gar durch kuertz verhil.
nach dem sprach er ein fruntlich wort,
daz mich vil wol erfrewet dort.
er tet nach mines hertzen gir.
er sprach:< fur war ich wil mit dir.
sag mir die zit an diser vart,
als daz kint geborn wart;
so wil ich noch hint entweln.
und sin geburt gar durch zeln
und wil uns suchen durch bewarn
ein gut stund an der wir varen.
sag mir in dinem synnen wige
welich ende dez himels die burg lige.>
ich sprach:< die burk mit richer kost
ligt, meister, hin gein ost nort ost.>
er grust mich schon und gie von mir.
ich wart gefurt nach siner gir
da ich die nacht gar wol beleib
und sie mit gutem fride vertreib.
dez morgens frue er zu myr kam
mit grus als ez im wol an zam.
er sagt mir alle geschichte.
er sprach zu mir:< dich richte,
als wir von hinnen wollen.
zu vesper zit wir sollen
balde zu dem lande jagen.
ich han uns hinaht ein bilde geslagen,
daz uns nieman kan gesehen.
ich han gemacht von clugen spehen
ein salben riche mit guter gunst,
die heißet nacta platonis kunst;
die macht daz wir an not besten
und auch zu hant hin heim gen.
nim uns daz astrolabium
und auch dar zu den cylindrium
und auch den guten quadranten min
und daz vil cleine buchlin,
daz wir ez allzit by uns han.
so kan ez uns niht missegan.>
daz waz auch allez also wol
gemachet daz zu paris sol
sin geliche nymmer werden
noch nindert uff der erden.
der rede min sin hie ende gyt.
sust furen wir in kurtzer zit,
bis wir gein minnenburg komen.
daz kint, der kamerer die nomen
unser war mit guter pflage.
der meister der hub an sin sage.
er sprach uz susser rede furt:
< ey kint, ich weis alle din geburt
vil wol und allez din leben
und waz dir hat gegeben
dez firmamentes gestirne.
so du wirst ye mer firne,
so wirt din sterke ye swinder
und din gesicht ye blinder.
din sterke kan so hoh uff wimel,
daz sie wehset uber die himel.
din ewikeit ist stark gelottet.
du lebest ymmer, der dich niht totet.
solt du kein wille lebende sin,
du wirdest blint. ich tu dir schin
daz du ez bist die mynne.>
nu sult ir werden inne
waz sie die burk, die sule gewesen,
von der ich vor han gelesen.
der meister sprach uz kunsten riche:
< die burk, die sule gar eygentliche
betutet gar din wesen gantz,
daz du an dinem libe glantz
gesichticlich macht an dir haben.
die burk umb floßen und umb graben
ist ein reines wyp gar gut,
die vor schanden ist wol behut.
die lewen, risen und hunde
beduttent hut zu aller stunde.
der lewe ist selblich huet und ere,
die sie treit in ir selber, die here,
vor yenen und vor disen.
ir frunde beduttent die risen.
so betuten auch die hunde
brufer, claffer, die uz irem muende
manig rede lippen lappen
und boses fur daz gut ye snappen.
vor den dryen entar ein man
niht beltlich in die burk gan
von usserlichem synne
( ich mein in dich, fraw mynne),
ez sy dann daz enprinne
der starken weter mynne
und auch mit huffen uff im bleib,
daz ez in uff die brucke treib
vor lieb in der stunde.
sicht er dann die hunde
gesmukt in slof vervacht,
ob wol der lewe erwaht,
er mag an schaden in die burk
gen mit sinen witzen kurk;
wann wip die natur an in han
daz sie verhoern gern die man,
die von in drucket der mynne knuol.>
er sprach:< sich, kint, die schon sule,
die ich da vor gelobet han:
daz han ich uff die wip getan;
wann sie betuet ein reines wyp,
der tugenthafter zarter lip
in eren ist verwaset.
die venster funf verglaset
daz sint ir funf synne,
in den sie sicher inne
beginnet alle ding verstan.
von glas der berillen man,
der hinder den funf fenstern stat,
ist ir vernunft mit voller tat:
in dem so wirt sie innen
waz in den ussern synnen
alle dink gewesen sin,
und werden in vernuefte schin
bedaht, verstanden gentzlich gar.
daz frawen bilde von stahel clar
und dyamant gesmidet rein
daz ist ir fryer wille eine,
den niemant kan betwingen
mit keiner slahte dingen,
er wolle dann selber ez.
der selb wille ist blint gemes,
ez sy dann daz die riche vernunst
in gar dur lucht mit rechter gunst.
nieman kan erdenken niht
mit willen an vernunft geschicht:
da von ist wille blint genant,
ob im ist niht vernunft bekant.
merk, edels kint nach wunsch erkorn,
du wirdest sicherlich geborn
von gegenlicher kuenste
in dem willen von vernuenste,
also daz der vernunfte list
sicherlich din vater ist.
also ist auch wille din mueter.
vernunft din vater gueter
sines samen eygenheit,
einez dinges gegenwertikeit,
gußet dann sunder zillen
in din muter den willen.
ist wille din muter dann durch weht,
daz sie den samen gar enpfeht
und mit vernunft niht enhuzzet
und iren samen wider gußet,
der da heisset wol gevallen
an arger slaht gallen,
so wirst du dann da von geborn
und heissest mynne ane zorn.
minne, du bist niht anders, sich,
wiße, wanne ein vernunfticlich
wirklich wirkunge dez willen!
und mus dann dar in gillen
daz do heißet woellen
( also dich die lute sollen
erkennen in ir hertzen kunst)
oder niht woellen mit gantzer gunst.
also wirdestu hie uz geleit.
daz aber gegenwertikeit
by vernunft zu der geburtte mus sy,
daz wiße und solt auch merken da by:
kein wollen mochstu noch kein gunst
gehaben zu keiner ding vernunst,
du vernemst ez dann gentzlich und gar.
du mochst auch kein vernemen zwar
von keinen dingen niht gehan,
ez were dann also getan,
daz ez die gegenwertikeit
in din vernunft dir het geleit
von sagen oder von horen
oder von der funf synne koeren.
daz auch groß wol gevallen
by willen mues uz wallen
und auch by der geburt mues syn,
daz merk hie an den worten min.
ich wil dicke und ich enwil
an wolgevallen dinges vil:
uff der selben dinge brunst
wehset mir kein gantze gunst.
syt daz nu der mynne list
mit gantzer gunst dez willen ist,
so mus auch nach den synnen min
groß wolgevallen ye da sin
in willen ye by der geburt.>
hie sichtert sich dez buches furt,
wenn ez hat ein ende gar
dez andern sinns capitel zwar,
in dem ir wol gehoret habt,
waz sy die sule, die burk umb grabt
und wa von minne werde geborn.
ey kunst, tu mich mit witz durch born,
wenn ich ob kunsten tischlin
sitze und han niht synnes win
dar uff noch kuensten wilpret!
ich han von witz auch kein geret,
daz mir min grobes hertze erquik
und kunsten sterke in mich schicke.
daz ich der hohen kunsten clug
bis her nie han gehabet gnug
zu eßen noch zu smecken
und sie niht mocht gestecken
under meines synnes riben,
dez ist min sin gar clein beliben
reht alsam ein clein getwerk.
nu nemt den willen fur die werk
an disem buchlin cleine.
uz grobes sinnes meine
ist ez uz mir gezwyet.
ez ist auch niht gefryet
mit weher spruche slegen.
ez hete sicher meister egen
von bamberg getichtet baz.
nu horet mich und merket daz:
ob ich ditz buchlin wolde
betichten, als ich solde,
und solt im sin gropheit luttern
mit wilder worten reinen krutern,
so wist daz mir den sin zustreuft
der sin, der mir engegen leuft:
ich mein zwor der matergen gank;
von der so tun ich nymmer wank.
ey clugen wip und hubschen knaben,
welhes die mynne lieb wil haben,
daz lese ditz buchlin dicke!
sin wunderliche ricke,
sin frage, sin entwurt, die ez hat,
zum ersten nieman reht verstat,
daz er gesagen da von mueg.
ditz buechlin sagt an alle lug
und auch an triegens mit wist
waz minne sy oder waz sie ist
oder wie sie zu dem menschen kumt
oder wie sie schadet oder frumt
oder waz sie werket oder wirket,
wie sie sich in vernunft verzirket
und wo von sie erblindet.
syt minne nu uber windet
alle menschliche synne,
also hat auch mich die mynne
gentzlichen uber wunden.
sich fugt zu einen stunden
daz die schonste frawe reine
durch miner synne venster schein
in myn vernunft so gentzlich gar.
dez wart der wille min gewar
und wart die selben frawen
so lang ane schawen,
daz sie mir also wol geviel,
daz große mynne dar uz wiel
und daz auch uff der selben vart
ir mynne in mich geborn wart
von irem wol gevallen.
da von so wil ich mit ir schallen
fur war sunder triegel.
ir wirde luchtet als ein spiegel.
auch ist ir varb erglentzet sa
reht als sie sy fraw elena,
geborn uz der selden stam.
ir brennende varb zwor ye glam
als in fuer ein durres laub
und als enbrant sy ein schaub
by einer nehte vinster.
ir varbe die ist niht dinster;
sie glentzet sam ein wisser sne
a uß roter varbe schine ge.
b also ist sie durch luchtet wehe.
nymmer wird ich der synne so spehe,
daz ich vollobe der sußen frucht
ir lip, ir wandel und ir zucht
und allez ir gelesse.
ich wurde in der keln reße,
solt ich ir eren bluendes zwye
und auch sie zart min suß amye
mit worten volle brysen.
die selben zarten kurtysen
wil ich von hertzen mynnen;
wann ich kan nihtes begynnen,
ich rite, ich ge, ich lig, ich ste,
sie won mir in dem synne me
dann mir vor fraw ye getet.
ich gedenk an sie frue und spet.
mit ir leg ich mich sloffen nider.
wann ich dann aber uff sol wider
sten, zuhant ichs vinde.
in sloff ich niht erwinde,
sie lig in mines hertzen gir
mit treumen( truwen!) vil von ir.
von wunderlicher geschichte
ditz buchlin ich dichte
durch sie und wil ez gern tuo.
der materig wil ich griffen zue,
da ich sie vor gelaßen han,
und wil sie wider heben an.
daz kint daz fragt balde dar nach
wyslich den meister und sprach:
< sag, lieber frunt mir uz erlesen,
wo ist min wonen und min wesen?
ich han vil lute horen gesagt,
der munt von irem lieb so clagt:
« ich mynne mit lyb, mit hertzen die,
und wolt doch mich gemynnen nie! »
nu sag mir sunder schertzen,
won ich in lybe oder in hertzen?>
der meister sprach:< nein sicherlich!
sagt ich dir daz, so betrug ich dich.
ich han dir vor gesaget eben,
wie daz du mugest ymmer leben.
wer dann din leben in hertzen, in liben,
so mochstu niht ewig blyben.
din edel wesen daz ist gantz
mit vernueft in der sele glantz.
lyb und hertz daz mynnet niht.
ez ist ein fleisch, als man wol siecht,
und hat vernuft nindert kein.
ez minnet nuer die sele rein.
da von wonstu mit gantzer zunft
in der sele mit vernunft.
wo ich die sele tue furbaz nennen,
da by sol man dich, mynne, erkennen.
die sele mynnet alle dink.
minne und sele umb vecht ein rink.>
do sprach daz kint:< bewise mich
einer frag, dez bit ich dich.
an mir ich groß wunder merke.
war umb wachs ich so ser an sterke
und nim so rehte swinde abe
an minem gesichte, daz ich habe?>
der meister sprach mit synne:
< ich sage dirs, liebe mynne.
min kunst dez wol enphindet.
du bist ein dink daz uberwindet
alle dink gar krefticlich,
wann ez mag vernuenfticlich
kein dink geschehen dann von dir ein.
du hast auch by dir armut kein;
und alle ding in armuot ist.
wa du niht in den dingen bist.
minne, du enfurchtest kein geschicht.
minne, du enmissetruwest niht.
minne, du hassest unstetikeit.
minne, du bist an kunterfeit
daz getruweste dink uff erden.
minne, du hast dinen werden
frunt als dich selber liep.
du stilest leit reht sam ein diep.
minne, din gemintz versmehstu niht.
minne, du liebest alle geschicht
die uz gut sin gefloßen.
minne, du bist auch unverdroßen;
und alle dink die sin ane dich,
minne, gar verdrossenlich,
in den du niht enringest.
minne, alle dink du twingest;
so mag kein dink betwingen dich,
ez sy dann din gelich,
der da heißet widermynne.
doch bruf ich in dem synne
daz er dich dannoch twinget niht.
er macht an dir wol die geschicht
daz du in widermynnen
liep haben wilt in synnen
und dich zu im genehest.
minne, wenn du an gevehest,
so bistu krank und siehest wol
waz dir wol oder ubel sol
gevallen in der vernunfte din;
so mag auch licht ein dink gesin
daz dich dann ablaßen tuet.
so du aber wirst stark und fruot,
volwachsen in der vernunfte rink,
so uber sihestu alle dink:
aller gebresten gunterfeit
dunken dich volkumenheit.
waz dinem gemynten ubel an
stet, daz dunket dich wol getan.
daz machet, mynne, din große truwe.
so du in diner ersten nuwe
zum aller ersten an vahend bist
und so du dannoch wol gesihst,
so wiltu haben clugheit,
hovieren, zucht, gefugheit
und waz da suberlich ist.
wenn aber du gewahsen bist,
so erblindestu an dinem gesichte
und ahtest sin dann allez niht.>
daz kint den meister fragt furbaz.
ez sprach:< ey meister, sage mir daz,
syt du die wisheit wirkest und zedelst:
waz ist an got daz nuetzest, daz edelst
dink uff aller erden nu?>
der meister sprach:< zwar daz bistu!
minne, din nutz ist unveraffet.
din macht dez hymels wegung schaffet,
von dem alle dink mit remen
wesen und formung nemen;
wann umb die mynne gotes
und der naturen gebotes
bewegen die engel die speren,
daz sie sich wenden und keren.
din nutz schuf daz uns got erlost
alle uz der helle rost.
kein gut du nie vermide.
du schickest allen enden fride;
wann ez kan kein fride an dich
gewesen ymmer ewiclich.
daz aber fride schaffest du,
daz wiße hie by( mich merke nu!):
du gerest nieman zu tun niht
anders zwar kein geschicht
wann als du woldest, daz man dir tet.
minne, din tugenthaften rete
schaffen allen dingen suen.
du kanst nieman unreht getun.
wiße, edele suße mynne,
daz du bist ein wirkerinne
aller tugent, aller gute,
aller manheit fruete,
aller milte, aller gunst,
aller clugheit, aller kunst.
du tust nach eren ringen.
du tust untruwe verdringen.
du tust laster verbern.
du bist der suße ein mandelkern.
du bist ein derfullerinne
der gebot uz tugende synne.
du bist an wirden zanger.
du bist ein bernder anger.
du bist ein karioffel ryse.
du bist ein zwy uz dem paradyse.
du bist der ere ein bluender hag.
du bist ein sußer balsam smak,
der wirde ein fluckes falkentertz.
du bist uz rotes goldes ertz
gefinieret golt uz araby.
du bist ein suße tempery
aller gebresten, aller leit.
du bist der smele ein wite breit,
ein große lenge der kurtze,
ein gerechtikeit der luertze,
ein vergulde aller freuden hort.
din tugenthafte suße wort
von wandel sint benomen.
du bist auch volkumen
zwar uber alle geworchte dink.
du bist ein wallender ursprink,
der tugent ein rifyere.>
do sprach die mynne schire:
< din kunst ist hoch gebriset.
du hast mich under wyset
waz sy daz nutzest, edelste dink,
so ez begriffet dez himels rink.
vil edeler meister here,
nu sage mir furbaz mere
ein ding, nach dem ich ringe.
waz ist der bosten dinge
eins und daz verdrossenlichste
und auch dar zu daz unnuetzlichste?>
der meister sprach mit sinnes list:
< der bosten dinge daz eines ist,
minne, wer dich by ym hat,
der dich dann alleine lat.
daz ist daz gar verdrossenlichste
dink und auch daz unnutzlichste.
ez ist gar bose an mynne wesen.
an mynne nieman kan genesen,
der ye zu got kumen sol.
ein sele an minne ist haßes vol
und tut vil nydens in ir tragen
und hat dar zu ein bissendez nagen
in ir selber ane ruwe.
minne leret tugent spat und frue.
an minne lernet nymant kunst.
an minne gewinnet niman gunst.
kein wil an mynne
hat nieman fride in synne.
ez ist auch unnaturlich
und auch ungehurlich
minne allein zu laßen,
ich mein in sulher moßen:
obe dir ein mensche mynne vergiht,
daz du ez wider mynnest niht.
der himelische vater wert
niht anders von uns selber gert,
nuer daz wir in wider mynnen.
ez ist kein man in synnen
so zorniger noch so herter,
sin sin wurde linder und zerter,
weste er daz in ein mensche gantz
hette lieb an allen schrantz;
und mynnet ez hin wider schir.
daz selb tet auch ein wildez tir,
kunde ez vernemen, waz mynne were.
minne die rein, die seldenbere,
die uß erwelt, die mynneclich,
ist ein slußel der billich
alle hertze entsliessen sol.
die minne die gert irem frunde wol
zu tun ye daz beste,
zu raten waz sie weste,
als selber ir vernunfte fin.
syt mynne an nuetz wil sin,
so hat sie von natur die art,
daz sie ir frunde so lieb, so zart
hat reht als sie selber sich.
dar umb daz man billich
kleiner fruntschaft danken sol,
so danket man och billichen wol
gentzlichen umb gantze mynne.>
daz kint uz wisem sinne
sprach:< edel meister wandels fry,
du sprichst also: minne die sy
und sulle von reht, von schulden
sin, daz sie habe in hulden
den und wider mynne gar,
der sie da mynne ane var.
als ich ez danne bezedel,
so wer ein yglich edel
gut wip und verstanden
einem torn mynne enplanden
und schuldig, der sie liep het.>
der meister sprach:< kein wip so stet
an mynne lebett nymmer,
wann zwor sie were ymmer
zu keinen dingen guoten
noch zu sachen fruoten
zu zeln niht zu keiner geschicht.
aber sie ist doch schuldig niht
liep zuhaben einen man,
der sie niht ynnen bringen kan
mit keinerleye genuchten,
mit fugen noch mit zuchten,
wie daz sie sy synes hertzen liep,
und der niht wislich als ein diep
die mynne kunne reht gehandeln,
ire phede heimlich wandeln.
daz kunnen alles toren niht.>
daz kint sprach:< sag mir die geschiht,
gut meister kunsten fruchtig,
ab ein wiser man gar zuchtig
ein gutes wip zu liep erkure
und ir daz selbe leget fuer
und auch gar suberlichen seite
mit unstrefflicher clugheit
und obe die frawe nach wunsch geborn
ir vor ein liep hette erkorn,
wer sie im dannoch schuldig iht
wider mynne oder niht?>
der meister sprach besynnet:
< wiße, wer zwey mynnet,
der mynnet niht nach mynnen art.
minne ist so edel und so zart,
daz sie leret mit gantzer stete
an alle zwifels rete
nuer, wie man eins mynnen sol.
zwor mynne gevallen nymmer wol
zwey dink gelich in synne.
ein edeler stam bistu zwar, mynne.
din einig zwick bringt nur die frucht:
liep haben eins an ungenucht.
obe uff den zwick unstete
beltzet ir frucht und sete,
minne sich, da lihestu
dines stames saff niht zu.
und sol ez aber beclyben,
daz mus ye dar zu triben
unsteter weter regens flus.
daz birt die frucht und wehst dar uz
( minn ez also misset!):
welich mensche der fruchte ißet,
daz daz trag ein schemlich masen
an dem antlutze by der nasen.
wiße auch daz ware mynne
sich teilet in keinem synne.
da von sol ein sogetan
wyp eines mannes rede enphan
und sol im sagen mit umbe meren,
wie sie lieb wolle enpern,
und sy ir niht im synne.
da von wiße auch, mynne,
gar sicher an gevere:
ob sie halt schuldig were
sich im durch mynne zu geben,
sie mocht ez niht geleisten eben,
wann sie ist vor vergeben hin.>
daz kint sprach:< dinen wisen sin
spur ich an allen dingen.
nu tu mich ynnen bringen
der frage, der ich zu dir trib!
wa by sol ein reines wyp
wißen an zwifels rete,
welich hertze hab in rechter stete
mines pensels varb enpfangen eben,
so daz sie sicher muge geleben,
daz man sie iht betriege
und auch mit rede iht liege?>
der meister sprach:< ich sag dirs gar.
ez ist vor oft gesprochen zwar.
wo du mit ernste an geverde
wonst, da toerstu mannes geberde,
also daz ez wol merklich ist
wybes sin, wil sie den list
in gedanken schule studiren
und wil sie durch visiren
sin mynnen blickenden blicke.
du strichest auch oft und dicke
mit blickes pensel nuwe varbe
nach dines saffes art vil garbe
an menschen antlutze, daz ez stot
jetzunt bleich und dar nach rot,
also du nusse verbest.
mer wunders du auch gerbest:
du verstumest dicke einen man,
der sust doch wol gereden kan,
daz er niht weiz waz er sol sagen,
wann er sol sinem lieb clagen
sinen kumer und sin not;
der doch vor lang getichtet hat,
welher wort er wolde remen,
wenn er zu sinem liebe queme.>
daz kint sprach:< edel meister here,
bewise mich einer frog mere.
ob ich mit großer heres zunft
kum in eins mannes vernunft,
daz er ein wip wirt mynnen,
wie sol er sie dez innen
bringen, daz sies werde gewar?
sol er irs balde sagen gar
oder sol er irs vor verheln,
kein wille vor versteln?>
der meister sprach uz kunsten do:
< ez ist der mynne natur also,
wo sich ein mensch mit mynn bestrebt,
daz ez die wider mynne entsebt
gar dicke und sin innen wirt,
e man halt kein sagen begirt.
ich han gar dicke by minen jaren
vernomen daz zwey mensche waren
ein ander lieb von hertzen gar
und doch heten gesehen zwar
ein ander nie wann ein stunde,
also daz doch ir beider munt
ein ander nie kein wort zu gesprach.
von wider mynne daz geschach,
wann mynne in mynne sich mynne versan.
dar umb so sol ein iglich man
sinem lieb sagen niht
mit worten keinerley geschicht,
als lang daz er wirt gewar,
daz sie in wider mynnet gar.
wann ettlich frawen han den muet,
ob ein hubscher mensche gut
sie lieb in sinem hertzen treit
und ob er in daz selbe seit,
daz sie im dar umb tragen haz.
sich, dar umb sol man laßen daz.
auch ettlich frawen han den sit
( und toern sich doch selbe da mit):
er sol aber der reinen
zu aller zit bescheinen
mit werken als sie sy sin lip,
und sol heimlich als ein diep
zu allen ziten warten,
wa er zu der vil zarten
sich irgen kunne genehen,
und sol sie ane sehen
mit clugen augen blicken
und doch in sulhem schicken,
daz sin yman werde gewar.
sicht er danne daz die frawe clar
daz selbe im ab gemerket hat
und ez an allez zurnen lat,
so mag er dann wol heben an
und sprechen: « fraw, ich weiz ein man,
der hat uch in dem synne getragen
lang und torst uchs nie gesagen.
der bat mich in rechter mynne
daz ichs solt uch bringen inne. »
verveht sie dann daz in guete
und spricht: « sag mir sinen muet »,
merkestu daz sie dar nach hat gir,
so machtu ez dann sagen ir,
wie du ez selber seist fur war.>
daz kint sprach meisterlichen gar:
< ey meister gut, nu tu mir sagen,
obe zwey uber eine tragen,
so daz sie beyde mynnen
ein ander in den synnen,
ein wib ein man, ein man ein wib,
waz sol dar nach dez mannes lip
die mynnenclichen guten
an biten und an mueten?
daz soltu mir vil eben sagen.
sullen auch die zwey tragen
die lieb, die wille sie leben,
oder ein ander uff geben?>
der meister sprach mit witzen:
< kein man der sol ergitzen
mit rede gein siner frawen iht,
da von ir ere wurde enwicht.
er sol halt niht gedenken
keines dinges daz mochte krenken
ir lob der werden guten.
er mag sie wol an muten
daz sie in in irem hertzen habe
und in mit trost trostlichen labe
und daz sie sy sin frawe gut;
so wolle er durch sie hohen muet
bis an sin ende gern han.
er sol auch nymmer ab gelan,
ob halt ein kunigin umb in wuerbe.
were dann daz die frawe stuerbe,
so solt er heimlich han die not,
als obe im sin vater were tot,
und solt auch tragen swartz ein jar
und myden stechen, tantzen zwar.
so sol ein frawe wol getan
der lieb auch nymer abe gan
und nymmer da von ringen,
ez sy dann von zweyen dingen.
daz eine ist abe er sich vergaffet,
daz er ez vil den luten claffet,
daz man des wurde gewar:
so mochte sie wol ane var
in laßen uz den synnen
und furbaz nymmer mynnen.
daz ander dink ist so getan,
dar umb sie mochte von im lan:
ob er mit gantzem ernste bete
sin frawen, daz sie mit im tete,
daz ir verlur ir ere.
dannoch solt die rein, die here
ez im zwirunt uber sehen.
wolt er ez aber furbaz jehen
und wolt der rede niht abegan,
so mochte sie wol von im lan
mit reht und auch mit eren.
an die zwey nieman keren
sol von der mynne orden.>
< nu bin ich inne worden>,
sprach daz kint,< der kunste din.
ey meister gut, nue tue mir schin
einer frag; dez bit ich dich.
nu ob ich enbrenne innenclich
eines guten mannes synne
sere mit miner heißen mynne,
so daz er liep gewinnet
ein wip und sich versinnet,
daz er irs saget cluglich,
gar heimlich und gefuglich,
so daz sie ez wol verstet
und ir daz niht zu hertzen get;
abe dann die frawe fruetlich
in niht ab wyset guetlich
und sprichet durch fug: « ez fugt sich niht »;
und bo sie dann die geschicht
von im sagt in haßes gir,
ist sie dar umb iht schuldig mir?>
der meister sprach:< ja, mynne here!
sie sol furbaz ymmer mere
by guten wyben sin geschant
und auch ein clefferin genant.
sie ist dir dar umb schuldig,
daz du solt ungeduldig
furbaz uff sie ymmer sin.
sie solt geschonet haben din,
und auch daz sie von ersten dannen
sint bekumen von den mannen
und daz die wip die werden man
tusentstund lieber han
dann ye kein man den andern tet,
der doch durch in gewaget hette
den lip an allen vare.
ach mynne, du solt ir zware
zu dinen nymmer ruochen
und solt ir ymmer fluchen
in haß und auch in zorne!>
die mynne die hochgeborn
sprach:< meister gut, ich bit dich.
ich kan niht fluchen; flucht ir fur mich.>
er sprach:< vil gern, sußes kint.
wee von norden, scharpher wint!
stret sorgen, herte kisel!
netze, kalter regen risel!
letz, arger winter sur und kalt!
swig, singender vogel! selb dich, walt!
heyde und brehender anger,
sit blumen niht mer swanger
und wachset zedelicher!
waz auch uz edelicher
natur gebot erwahsen sy,
daz berge sich und sy freuden fry
und nem auch abe an siner norm
und schin in ungestalter forme
dem wib, die gutes mannes bete
verstanden und vernumen het
und sie dann dar nach meldet!
welhe sich also unseldet,
mit snappes lupp ein surppent zung
oder verstummet gar an wort ursprung
zem ir zu der selben stunde
verre baz in irem munde!
ir snappes gelupter winkels claff
derr an eren irs hertzen saff!
dez swint ir mark in lobs gebein!
ir geeder daz mus gar unrein
mit fluches ritiger hitze schaden
sich sere und swerlich uberladen!
si valle auch in der sorgen strike!
ez dimpfet uz irs augen blicke
totlicher untrost uff der vart
reht nach basilisken art!
den fluch den ich hie han getan,
der mus auch uber die ergan
die boses von frawen claffen,
und uber die die da schaffen
mit falscher rede und trugender list,
daz manig fraw in dem won ist,
sie minn ir lieb von hertzen gar,
daz doch ist nirgen bissen war.>
daz kint mit sinnes geiste
us sines sinnes volleiste
frogt den meister uff der vart.
ez sprach:< lieber meister, wart
ich geborn alleine?
sol iht gesindes reine
by mir wonen in minem gemach?>
der meister meisterlich do sprach:
< ez ist mit dir geborn new
begirde, stetikeit und truwe;
die zemen diner geburt wol.
minne, by dir auch wonen sol
verswigen und wisheit,
hut und auch gerechtikeit,
wol getruwen und warheit,
gantz genug an varheit,
clugheit in allem synne.
und wiße auch, edele mynne,
daz ich mit nihte wil gedagen,
ich wolle dir din natur sagen.
wiße, mynne, wo du gentzlich bist,
der ez weste, keine frist
ließe man dich alleine.
ach mynne wert und reine,
wo du wirdest wider mynne,
do ist freude in allem synne;
da wirt truwe mit voller kraft
und auch die ware fruntschaft;
da erkent ein frunt sin frunt vil gut
in leit und auch in armuet
als wol als uff gelickes ryse;
da ist ein irdisches paradise;
da bistu, mynne, in zweyn eins,
in einem zwey, getruwe und reins;
da sleussestu und entslussest.
alle dink in freude du entspruessest.
dir ist ein wite enge
und wit ein enges gedrenge.
du senftest allen smertzen.
du slichtest aller kruemen lertzen.
ach mynne, du werder krisem,
du sußer balsam und bisem,
wo also din gestrakter
minnen sußer karackter
wirt in wider mynne gedrukt,
da selbest alles truren tuckt
und kan do niht beclyben.
dar umb rat ich reinen wyben,
die mit eren sint durch berelt,
syt sie in diser lebens werelt
den mannen zu trost gegeben sin
( und auch daz ires fleisches schin
von mannes rippe ist bekumen,
daz sie wol dicke haben vernomen
und selber ez bekennen)
und mannes muot und hertze enbrennen,
daz sie selber in gestemen
und gern war wollen nemen,
wo eines guten mannes hertze
von rechter lieb drucket smertz;
daz sie den leydes machen fro
mit wider mynne und doch also,
daz er ez kunne cluglich,
gar heimlichen und gefuglich
getragen in cluger wisheit,
so daz ez nymmer werde geseit.
ich rat einem guten wibe hie by
daz sie den laß ir liber sy
dann der ir lieber, leider dinge
niht cluglichen kund innen bringe,
und lieber auch dann einen man
der ir kein truwe nie hette getan,
oder einen cleffer unstete.
welich wip dez niht entete,
der wipp mit morde wer durch garnt,
wann sie totet ungewarnt.
sie wer ein diep, wann zwor sie stel
synne und muot und hertz in hel.
sie tet auch wider got dar inne,
wann got gebot nuor wider mynne.
sie tut wider alle natur.
sie versumet ir selber sure
der hochsten freude und lustes bejag,
so er ye uff erden werden mag.
sie wirt von got geschendet stete.
sie tut auch wirs dann judas tet,
der verkauft got umb nutz den lip:
so verkeuft und verzert ditz wip
einem man sin freuden leben
an nutz, daz er mus streben
in leide und da mit haben phlicht;
und daz enhilft sie doch niht.
waz kunde sie schadens da von han
daz sie wider mint einen man
mit vernunft in irem synne,
der wislich kunde die mynne
nach irem reht gehandeln
und in guter hut gewandeln,
daz ir ez niemant mocht verkere?>
der meister sprach:< ich sag dir mere.
vil liebe mynne, nu schauwe:
wo ist ein mynne bernde frawe,
die niht wil wider mynnen
in irre vernunft synnen
den sie mit minn durch rest,
und die die minne allein lest?
die ist fur war eygenlich
einer muln gar gelich.
ire reder gen von waßer,
daz sinen ursprink furbasser
uz quellendem leide hat genomen
oder von winden, die da kumen
von starkes weters suftzen
und heiz gedankes wufzen.
vernunft und will, ir zwen stein,
malen uff ein ander clein
und hertt, daz sie zubrechen eben
dez mynners hertze, mut und leben.
dez kan er sich mit nihte bewarn,
sie tue in in gedenken varn
in zubrochem schif uff meres flut
mit uff geworfem segel gut
wider wasser winde stark
vil verre von der mark,
da er gern wolte sin.>
hie wil ich durch die frawen min
von diser rede ein wille lan,
wann ich ein teile zu sagen han
von der die mir zu hertzen gat,
und wil auch hie an diser stat
machen einen underbint.
sit daz alle dink nu sint
von minnen her bekomen,
so habt ir wol vernomen
wie ich mit mynne mynne ein wip.
do ich der tugenthaften lip
zu dem aller ersten an sach,
do waz min minne dannoch swach
an ir selber und krank.
mit irem sehen sie da swank
zu ir und sach reht eben
ir geberde, ir wise und allez ir leben.
daz geviel ir allez also wol,
daz sie gein ir wart truwen vol.
die frawen sie in ir verbark
und wuchs so sere und wart so stark,
daz sie zu hant verblindet.
min sin dez wol enpfindet.
min frawe zart, die suberlich,
die suße frucht, die mynnenclich,
kan uff erden niht began,
ez dunke mich allez wol getan.
eya fraw zart, nach wunsch erkorn!
nu bis auch mir zu trost geborn
und tue der mynne an mir reht,
syt ich bin din eygen kneht!
mich drucket sere din susser last.
gib mir als vil als du mir hast
genomen, ich mein din hertze;
wann ez hat sunder schertz
herwerg in dir daz hertze min.
ich han auch zwor dem hertzen din
in mir gar schon gestuelet
und han uz mir gewulet
waz wider dich sy mit gewalt,
und han dir herberg schon behalte.
gerechtikeit sol herre da sy;
stet sy marschalk auch da by;
vernueft und wille sy hofgesinde;
truwe die sy hofmeister linde;
begirde die sy pfortener da vor,
die gein dir uff slust die tor
und schryt:< kum zu mir, liebez truet!>
wann sie niht mer mag werden lut,
so windet sie ihr hende wis
in leide und spricht:< kum mit fliß!
kum, liebez trut, min susser gast!
trost mir min ingesinde vast!
daz hat nach dir belangens vil.
der wirt dir gern borgen wil.>
ey frawe zart an erge,
sit daz im herwerge
min hertz in dir gevangen hat,
so rumet ez mit nihte die stat,
solt ez dar umb sterben.
laße hulde ez erwerben
von den sußen gnaden din!
min wißes zartes seßelin,
dich hat got nach wunsch gesnitzet.
wiß, als min hoffen uff dir sitzet
in suftzen und in grosser pin.
leg dines trostes kusselin
under mich an spottens hon!
min suße rein quintern gedon,
min sußer lutter rotten clank,
min pfiffen schal, min orgel sank,
min nachtigaln snebelin,
min lerchen munt, min ziselin,
leg mir driakkers trost zu stund
in miner wunden sichen munt!
hilf, lieb, min hoher freuden schatz!
min sprußelin, min undersatz,
min stege, min freudenricher zetrip,
min wirt, min gebieter uber lip,
min nach gebur, min meister,
miner kraft ein gantzer volleister,
min trost, min wunne, min liebes valk,
in din suße minne du mich walk!
min macht, min sele, min aw,
min gelucke, min sußer tawe,
min edeler sußer granat oepfel,
min sußes meyen rysendes troepfel,
min susser lust, erkul mit gunst
mines hertzen sorgen brunst!
ey frawe zart gehure,
diser mynne abenture
han ich durch dich getichtet.
wann het sich niht verpflichtet
min sele, daz sie wolt mynnen dich,
ez wer ymmer ewiclich
von mir ungeticht beliben.
din mynne ist in myr becliben,
daz ich von dir niht mag gelan,
und wil och ytzunt ymer an
ruffen dinen zarten lip
und dich, minnencliches wip.
die mynne die ich hie uz lege,
die wil ich furbaz rur und rege,
die dir wont in der sele din,
und wil sie an schriende sin,
ob sie mich wolle wider mynnen.
ich weiz daz du bist in den sinnen,
ob ich dich ymer ane bete,
daz ez din lip darumbe niht tete,
ez machte dann die mynne,
die dir wont in dem synne.
ach mynne, nu laß genißen mich
daz ich alhie betute dich
in disem buchlin cleine!
laße mich niht alleine
die zarten mynne mynnenclich!
hilf daz sie wider mynne mich,
die zarte frawe wol getan!
sust heb ich, mynne, hie von dir an.
ach mynne, werde mynne,
nach mines hertzen synne
lieb mich der zarten edeln!
in ires hertzen zedeln
entwirf mich sunder wenken!
hilff daz sie muß gedenken
truwe und allez gutes mir!
ez lit an ir mines hertzen gir.
niht laße sie an den smertzen,
sam ich trag an dem hertzen!
tustu mir we und ir niht sam,
ein morderin so heist din nam!
ich mynne sie gar inneclich;
niht weiz ich ab sie mynnet mich.
ey mynne, werde mynne,
rat daz sie ez mich bring inne!
ervar ich daz sie mynnet mich,
ich wil werden freudenrich,
niht an ir wenken ewiclich.
ey mynne, suße mynne, nu sich,
du ußerwelte frawe rein:
meins armen hertzen fuerstein
ruret harte, ach mynne, an zerte
din stahel, fur ysen herte.
da zwischen hat gestoßen zunder
ein zartes wyp, dez lobez ein wunder,
bewart von meyles swertzen:
dar an mins leides swefelkertzen
fur war sin entzuendet;
die han furbaz an gekundet
minez hertzen hus, daz ez an stuere
stet in hohen lohens fure
und brennet stet tag und naht.
der rauch mir tempfet libez maht.
ey kum, vil suße trosterin!
lesche mich mit trostes wasser, mynne!
hilf mir uz noeten die ich dol,
wann miner freuden swartzer kol
glimmet sere in leydes hitze!
ich wil verliesen schir min witze,
ach mynn, und lyden jamers mort
dar umb daz din richer hort
ist also gar verswunden.
dez han ich wol enpfunden
an mir an allen wider strit.
by miner truwen niblung zyt,
hie vor do ich der frawen min
gerucht zu erste ir diner sin,
din schatz uff mich, ey minne zart,
steten syfrid geerbet wart.
der ist von miner frawen slak
versenket nu in zwyfels wak.
daz wil ich dir, mynne, clagen.
wann wiße, ez ist gar erslagen
min freuden frenckisch ingesinde.
an minem synne ich wol enpfinde:
ez tet ir heunen missetat.
minne, wende noch ires zornes grat
der usserwelten frawen zart
durch din vil hoch geborne art
in wiplich suße milde,
daz irs zornes krimhilde
in laryen erbermde sy
gein mir! so wird ich leides fry
und wil auch furbaz sin gemeit,
wann sie hat ir erbermde cleit
ewichhalb geleget an.
ich witzen kunstenloser man
wil miner schonen frawen clug
ein rede hie tichten durch gefug
und clug synne die sie hat,
wann mich ir lip dez niht erlat
( der ist so sueberlich getan).
von ir heb ich die rede hie an.
ich bin eygen der besten,
der schonsten und der vesten
frawen und auch der clugsten
und auch der baz gefugsten,
so sie got ye gegerbet;
der antlutz ist geverbet
hin nach der sunnen streimen.
in den ersten zweyen rymen
sult ir vir sinne merken.
ob ich die wolt verterken,
daz sie niemant mocht spuren,
ich wen min hertz wurde sich erbuern,
daz ez vor leide wurde bratzeln
und also torlich atzeln,
reht sam ein tall die atzeln tuet,
so sie verrert ir zungen blut..
doch e ich daz gesperge
rure der rechten materge,
so wil ich durch der synnen durff
hie werfen einen wurf,
der mir mag kumen zu helffe.
wist, wo junge welffe
nach einem hirtzen schone
her jagen in sußem done,
daz den gar dick bruchig wirt,
ob ir meister daz verbirt,
daz er sie niht erkobert.
ist aber sin sin durch obert,
daz er in volget uff den bruch
und schryet zu in durch hilffe< juch>
und bringt sie wider uff die vart,
so jagen sie nach irre art
sust nach dez meisters helffe.
also ist mir vil tummem welffe.
in mines synnes throne
jag ich mit hellem done,
mit worten wol geblumet,
ein lob, dar inne geruemet
wirt der ere, der wirde,
nach der min hertze mit girde
so volliclichen strabelt.
doch sich min sin verzabelt,
daz er wirt witzen bruchig
und an dem libe suchtig,
ob min vil suße meisterynne
mir niht wil tun ir helffe schine
und wil mir sin erbolgen.
wil sie mir aber volgen
mit truwen uff der verte mit
und wil mich tummen welffen niht
mit spotte verpfuchtzen
und mich lieplich an wuchtzen,
wo mir wirt an dem lobe bruch,
erhore ich dann ir liplich< juch>,
wie ich der stymme bin heyser,
ich lob sie: ez mocht ein keyser
gar gern hoern sicher.
wist aller menglicher:
wer wol von got wil kosen,
der mues mit synnes glosen
in ruffen an umb stur, umb helff.
also sult ir mit lobes gelf
mir helff die zarten an ruffen,
daz sie tu in mich schuffen
ir genaden sußen risel:
so let min herter synnes kisel
sich wurken weich sam wahses tror.
wer mich nu. hoer mit synnes or,
der spreche mir ein irdischen grus
der ußerwelten frawen suß,
die da luchtet fur die sterner:
so gewert sie mich dez gerner.
sprecht:< ey glantzer engels glander
und auch engelischer galander,
mach dinen diner wyser!
die sußen beltzriser
diner gut tue in in pfropffen:
so wirt sin fred uß knopfen,
daz er niht ander helffe bedarf,
und wirt sin sin also scharph,
daz er lobet dinen namen.>
umb die bete sprecht alle< amen>!
als ich vor gesprochen han,
also wil ich ez nu heben an.
ich bin eygen der besten,
der schonsten und der vesten:
daz han ich vor geleget fur.
in disen worten ich hie spuer
vier synne; die wil ich zeigen.
der erste ist< ich bin eygen>;
der ander ist< der besten>;
der dritte< der schonsten>;< der festen>
ist dar nach dann der virde.
kund ich mit lobs gezirde
die synne hie umb zismen,
durch balsam und durch bismen,
daz sie mit vyolischen spruchen
den luten in ir orn ruechen,
so wolt ich der matergen gank
hie heben an einen an vank.
< ich bin eygen>, daz sprich ich,
und bin vereygent eygentlich
und kan niht eygener werden.
kein eygenschaft uff erden
kan sich gein der gemodeln.
ich sten auch an den rodeln
do eygen lut sin angeschriben.
ich bin in eygenschaft becliben;
die ist uz mir gezweyet,
daz ich bin niht gefryet
als ander frye lute.
ich mus mit hor mit huete
in eygenschaft mich senken.
nu mocht ir wol gedenken:
wer der mit synnen iht durch saft,
er gebe so sin eygenschaft
den luten niht zu merken.
er solt ez heimlich terken,
daz ez von im niht wurde vermert;
wann in hat niemant also wert
als einen andern fryen man.
den gedank ich wol begriffen han
in mines hertzen zangen.
wist, wer einer gevangen
und wer geleget in große hut
und weste vor in sinem muet,
daz er ye must sterben
oder an dem lybe verderben,
daz in mocht niemant retten,
fur war so wolt ich wetten,
e er den lip ließe veygen,
er geb sich e zu eygen
dem der in hett gevangen.
also ist ez ergangen
mir by vil kurtzen ziten.
mir geschach daz ich must striten
mit einer zarten frawen clug,
die in irn wißen henden trug
ein panir an einer lantzen:
die waz von rubin glantzen
und smaragden wol durch stucket;
dar in stund gebuecket
von perlin ein galander;
daz tuch in alexander
waz in heydenschaft geworcht.
die frawen rant ich undervorcht
do an mit lieben blicken.
dez aht sie niht ein wicken
waz ich do mit uff sie gestach.
die frawe balde sich gerach.
sie nam ir mynnen lantzen scharpf,
da mit sie swinde gein mir warf
uff mines synnes blatten,
und liez ir lantzen watten,
daz sie mir lip und hertz zustach.
die lantzen sie dar ynne zubrach
und zuckt die struntzeln wider uz
und gab mir mangen swinden buz
uff mines mutes helme,
daz ich uff sorgen melme
fur sie da nider burtzelt.
mit streichen sie mich murtzelt,
daz ich mich ir gevangen hiez.
ich bat daz sie mich leben liez,
ir gute tet an mir eren:
so wolt ich by dem eyde keren
gar sicher und gewiße
in welich gevenkniße
si mich irgent keren hiez.
die frawe mich kaum leben liez
und furt mich balde mit ir heim.
die mynnencliche frawe rein
det an mir ein swinde roch.
mit leides seile sie mich zoch
gar hoch uff sorgen erker
und liez in trurens kerker
mich vallen in ein tieffes loch
und slug mich in unmutes bloch,
daz mir der lip derbidemt.
do sie mich nu gewidemt
in ir gevenkniße stark
und mich so heimlich da verbark,
daz mich gevangen nyman weste,
ja mocht ich haben lutzel reste
von wunden ungehueren
und auch von den quaschueren,
die mir die fraw geslagen dort
hett mit irr mynnen lantzen ort.
hoert wie ich mines leydes salm
gar dicke do laz mit wortes galm:
< ach zwar ich kom von witzen,
sol ich in diser timlitzen
kein wille sin gevangen.
gedankes notern und slangen
mir kifen zwar min hertz entzwey.
mich hilft kein segen niht ein ey
( waz ich mit worten den gebluem),
mir wolle der mynne ungetuem
daz leben ye abe schrecken
und auch daz hertz erstecken.
ez tut mich dicke uff rucken,
so swinde zu im drucken,
daz mir der lip derehtzet
und auch daz hertz derlehtzt,
als ez den lip wolle ruemen.
waz ich den hoffens dumen
in trostes hant zudrucken,
dannoch tut ez mich ruecken
nach sinem willen, wie ez wil,
und tribet mit mir sin wunder spil.>
wann ich der marter so enpfant,
wort, stein, wurtz ich dann ermant
mit heyserer stymme kirkel
und auch der speren zirkel
und der planeten umbe sweif,
in den daz leben ich begreif,
daz sie mir hilff senten,
und auch die elementen,
von den ich geborn waz.
vil wunders ich mir fur da laz,
ob ich mocht werden ledig iht:
daz half mich allez leyder niht.
ein cleinen trost ich doch gevink:
die fraw eins tagez zu mir gink.
da ich sie ane blickte,
vor freuden ich erschrickte,
daz ich mich verbt rot und bleich.
mines sinnes kraft mir gar entweich,
daz ich gein ir gar torlich tete,
wann ich zum mal vergeßen hette
witz, wort und auch synne.
doch twang mich die mynne
daz ich ir clagt min swere,
wie ich so gar verwundet were
von irre mynnen lantzen.
ich bat sie mit truwen gantzen
daz sie mich tet niht fuelen
und miner sorgen bulen
und leydes wunden mecht gesunt:
so wolt ich mich zu aller stund
in iren dinst erzeigen
und wolt auch mich zu eygen
an ir gnade ergeben ir.
sie sprach:< ey tor, gelaube mir,
und wolt ich eygen lute han,
ir wurden mir vil undertan.
zu eygen ich din niht bedarf.>
da ich erhort irn sin so scharpf,
an hohen freuden wart ich lam
und wart doch eygener ir wenn kam
waz sem und japhets siner bruder.
min augen kunden nie derluder
sich der zarten frawen rein.
sie gie von mir und liez mich ein.
waz ich ir sagt, daz waz ir spot.
nu sprich ich ez by dem hochsten got
daz ich niht wissen kunde
noch wissen niht die funde,
wer mir mocht helffen von der not:
wann die mich gevangen hat,
die mocht mir hilff erzeigen.
hort wie ich bin ir eygen!
sie sol wißen und niht sin wenig
daz ich ir bin undertenig
mit luertzem lybe und zeswem
und wil under irem besem
bis an min ende gern sin
reht als ein cleines schulerlin,
daz da fuerchtet den schulmeister.
ich wil auch wesen ein volleister,
waz nuer die zart gebutet mir.
ich han getan gehorsam ir,
reht als ein munch eim apte tut.
sie mag wol ubel unde gut
an mir laßen und tun.
sie mocht mich geben umb ein hun,
wem sie wolt, fur eygen hin.
nu erst han ich den ersten sin
fur bracht uz synnen bandern.
nu sult ir auch dez andern
sinnes sin gar wol bevesten,
so ich sprich< der aller besten>
und auch< der aller schonsten>
und auch< der baz gekroensten>,
so sie in eren ye gebluet.
ir zarter lip ist gut und frut,
daz er kunde werden niht guter
noch an der gute werden frueter.
ir lip ist gut sam muscatblut.
nu mocht uch wundern in dem muet
waz sunder gute an ir lege,
daz ich ir guet so hoch wege:
dez wil ich uch bescheyden.
ir wist daz die heyden,
die an dem mere geseßen sin,
daz die gar dicke lyden pin,
daz sie niht gutez waßers han.
wurde den ir gut kunt getan,
sie senten boten her zu ir
( dez sult ir wol gelauben mir!),
solt ez sie kosten ein kungrich gar,
daz die fraw queme dar
und in wente iren gebrechen.
nu mocht ir aber sprechen:
< wir kunnen erdenken niht den sin
wie sie mocht gehelffen in.>
daz sag ich uch: daz wilde mer
mocht sich mit nihte des erwer,
ob sie einen vinger dar ein stieße,
ez gewunne an suße den genieß,
sam ez uz honges brunne fluße,
daz sin lut und vich genueße,
waz do were geseßen.
fur war ich wolt auch meßen
mit miner synne vernunft strank,
ob uch die rede niht wurd zu lank,
und wolt ez uch probiren
daz vogel, fisch und tiren
ir gut wer ein salbe.
so muß ich hie woll halbe
die rede durch kurtz abe lyden,
wann ich wil furbaz smyden
dez dritten sinnes metalle.
ach kund ich den mit alle
mit worten wol gebluemen,
ir schon dar inne geruemen!
daz tet ich ussermoßen gern!
sie luchtet sam der mornstern,
der vor dem tag uff brichet;
und so die sunne uff stichet,
so glichet sie sich irem geleiz.
ir liechte varb kridenwis
die ist so gar durch ziret,
durch glantzet und bruniret,
daz irer rot brisiligen
dar uz kan nieman tilgen,
daz uz irem velle flußet.
si ist gefirnußet
mit guter glantzer olvarbe.
sie luchtet auch begarbe
sam des sterns venus glochtzen.
sie kan auch also helle lochtzen,
als eins nahtes enbrunnen were
der groß walt der scherntzer
und vor fuer geb hohen lohen.
die synne kan ich niht gevohen
daz ich sie kunne volbrysen.
sie ist uff wirden rysen
gebluwet und uz geknupfet,
zertlich her uz geslupfet
reht sam ein paris apfel.
mit miner augen gapfel
sich ich sie an fur ein engel.
gotes vernufte sprengel
si clerlichen hat gespretzet,
mit balsam so genetzet,
daz sie gyt engelischen bradem.
dez paradises adem
mit suße sie hat behucht,
die erst uz irem balg krucht
und tauwig ist vor feuchtes trore.
awe waz red ich tummer tor,
so daz ich mich mit worten reiße!
waz sag ich daz man vor wol weiz!
ich mocht da von vertorn.
ez ist by tusent jaren
nie menschen worden kundig
noch in dem synne fundig
vinlicher wip noch clugers.
gelimpfigers noch gefugers
noch also schons wart nie gesehen.
ich mus ir glantzen und ir brehen
verswigen und hie machen kurtz.
wie ich der synne bin so lurtz,
ob mir noch got dez lebens gan,
ich wil ir wirden lobes fan
mit worten so durch walken,
daz er mit lobez falken
wirt sweimen in der eren luft.
also mus ich durch kurtze guft
geswigen hie ir zirde.
nu horet wie der wirde
si mich tut nuo belesten,
so ich sprich< der aller besten>!
ich han uch vor gesaget den sin,
wie ich der zarten eygen bin
und wie si sy die schonste
und an gut die hoch gekronste.
nu sag ich von irre vestikeit,
die di zarte gein mir treit.
si ist gein mir so vest gemuet,
daz sie irre gut suße fluet
niht wil uff mich lan riseln.
sie ist gelich dem kiseln
an veste und auch dem adamas
und ist noch herter dann ein glas
gein mir mit iren spruchen.
ich mochte baz derluchen
einen großen marmelstein
mit einem syden vadem clein
wann ir gnade erwerben.
ir ungenade die herben
han ich mit keiner sach verschult,
ez sy dann daz ir ungedult,
daz ich ir holdes hertze trage
und daz beste von ir sage.
solt ich ir veste gar beclagen,
einen gantzen tag het ich zu sagen.
min zucker sußer mynnen lebs,
sluß uff diner gnaden kebs!
guß dar uz din suß salben
uff mine wunden allenthalben
und lichte mir min bander!
ey engelischer galander,
sich mich an mit diner gunst
und lesch mir miner sorgen brunst
mit diner gnaden troppfen:
so wirt uz wahsen und hopfen
in mir der freuden samen!
nu sprecht alle amen!
hie hat die red ein ende genomen.
nu wil ich aber wider kumen
uff der matergen synne
und sagen von der mynne,
wie sie den meister fragt dort.
nu hort zu der beyder wort!
daz kint sprach:< edel meister min,
ich bit dich durch die truwe din
daz du mir wollest betuette.
wann ez sprechen gar vil lute
daz in von mir geschehe gar we;
so sprechen auch ettlich me
daz in von mir so we nie wurde,
sie genesen dannoch vor der buerd.
da von soltu mir, meyster, sagen,
ob ich mug sterk getragen
uber den menschen gehuere
und uber alle creature.>
der meister sprach uz wisem synne:
< ich sag dirs aber, liebe mynne,
du bist sterker dann gestein.
wort, krut hant an dir sterke kein.
und wisse von miner meisterschaft
daz wort haben kein kraft
dann von dir, mynn, eine;
und hette got der reine
von mynne niht uff gesetzt daz wort,
daz zu dem sacramente gehort,
so heten wort krefte kein.
aber kruter und die edeln stein,
der kraft mag man wol noten,
daz sie einen menschen toeten
und im sinen atem stillen:
ez geschicht wider menschen willen.
aber mynne an luten daz erwirbet
daz einer williclichen stirbet.
da von, suße mynne rein,
daz sterkest dink uff erden,
ich mein fryen willen den werden,
so bistu, werde mynne gehure,
sterker dann kein creatuere.
daz din sterke uber den menschen sy
und hab gewalt, daz wiße hie by:
wa du in einem wysen man,
der unerschroken ist an wan,
gerechtiklich dich zirkest
und rechtlich in im wirkest,
do augestu diner sterke kraft
an im mit diner meisterschaft.
du kanst im wol verterke
wisheit, sprach und sterke.
wann er vor sinem liebe stet,
sin varb auch under ein ander get.
minne, din große meisterschaft
hat auch also große kraft,
daz sie einem wisen man vil gut
macht, daz er dick torlich tuet,
daz er gar wol verbere.
ob er din ledig were,
er kuende zimlich geberde.
ich sag dir an geverde
und auch mit worten slechten:
sin kraft vor dinen mechten
zittert, daz sie gar erklumt.
sin sproch in sinem mund erstumt,
daz er wirt aller witze ein gast.>
daz kint sprach:< zwor, meister, du hast
din witze groß mir uz geleit
und hast auch mir da vor geseit
wie ich sy by den luten zwar
unverdroßen. ist daz war,
wie mag ez dann gewesen nue
daz ich den luten we tue?
wann vil der lute clagen
uber mich und sagen
daz ich in kumer schenke:
ich versen, ich mord, ich krenke.
da von so tun sie molen
min bilde mit eim strolen,
wie ich den hab in einer hant
und in der andern einen brant,
durch zundet wol mit fure.>
der meister sprach gehure:
< ey edeles kint an wirde,
gen wem du wehst an girde
und wirdest by im zitig,
wer der uff synne gittig,
der solt dich wider mynnen an moßen
und dich niht alleine laßen,
als ich dir vor gesaget han.
aber die werlt ist so falsch getan,
als sich min sin versynnet,
daz sie umb nutz nur mynnet.
sie ist an truwen gar lidschertig;
sie ist spottig und hochfertig;
sie ist smehe, grop an synnen
und wil auch nieman wider mynnen.>
( nein, trutes trut, nach wunsch gepflicht,
tu also an mir armen niht!
uff die materg ich wider renne.)
< sich, mynne, daz betrubet denne
den der dich in hertzen treit.
du betrubest den niht. dir sy geseit:
du tust im nyrgen pissen we.
solt ez nach dinem willen gee,
du machst in gantzer freuden riche.>
daz kint daz sprach gar sinniclich:
< din sin uz kunsten ist geworcht.
sag, hilft mir oder schatt mir vorcht?>
der meister sprach:< wiße( niht enwen),
vil liebe mynne, und foercht man den,
den du mit mynne zwickest,
e du wider mynne schickest,
so scheyt dir forcht zu der selben frist.
aber vorcht die zwischen lieben ist,
nach dem als sie sich lieb gewynnen,
besterkt und behelt die mynnen.
also han ich in mynem synne:
vorcht vor lieb die hindert mynne;
aber vorcht die nach der lieb geschiht,
furdert mynne und schatt ir niht.>
daz kint sprach:< truter meister gut,
an kunsten edel und fruet,
betute und wyse mir ein sin!
wo ich gantz zwischen zwein menschen bin,
wenn die unversichticlich
zu ein ander kumen, sich,
waz wurk ich zum ersten hin
under in und an in?>
der meister sprach uz synnen queken:
< du tust daz sie von ersten erschreken.
( daz kumt von diner mechte wirde.)
dar nach wirkestu begirde.
dar nach wirkestu by der zit
uff alle die haß und nyt
die uch uwer lieb irrende sint.>
do sprach aber daz suße kint:
< sag, meister, mir uz kunsten rat:
wie bin ich ewig, ruom ich kein stat?>
der meister sprach:< daz sag ich dir.
du solt fur war gelauben mir.
du ruemest von dir selber niht
nymmer kein stat durch kein geschicht.
man mag dir aber so vil getun,
daz du hassest in unsun
die werk, die man dir dann tut.
aber wo du ein stund, mynne gut,
reht gewesen pist an pin,
da woldestu gern ymmer sin,
ob ez gein dir belib ane strit,
reht als zu der selben zit,
do ez ein offen fruntschaft waz.>
daz kint sprach:< zwor der kunsten glas
erluechtet hat dinen sin so zart.
sag, meister, sol man mich von art
einen er nennen oder einen ir?>
der meyster sprach:< daz sag ich dir.
minne, syt du meisterscheftig
bist ein wirker kreftig,
den man gelichet tuere
geschoß und auch dem fuere;
syt du manheit twingest und lemst
und syt du auch daz wilt gezemst;
syt du lerest alle spil,
birsen, beißen, huebscheit vil,
wirken, ruwen und waz man tut;
syt du hertz, sin und muet
nach freude und ere tust reissen,
so sol man dich auch heissen
ein menlich er, in wirde erkant,
der edel kunig amor genant.
wiße auch, vil edele mynne,
du bist so edel in dem synne,
als sich versinnet daz hertze min,
daz du an nutz wilt sin.
wann wer mynt an muetes brunst,
der ist falsch, wann er mynt an gunst
und an aller truwen suen.
daz machtu, mynne, niht getun.
daz er aber an gunst mynne,
daz merke by disem synne:
er meinet dich fur war niht, mynne;
er meint sin selbes nutz dar inne.>
daz kint daz fragt balde dar nach
wislich den meister und sprach:
< nu sag mir, meister, die geschicht:
hilft nutz zu miner geburt iht?>
der meister sprach:< din anevank,
wiß, der ist zum ersten krank;
und in der selben krenke
hilft nutz, als ich gedenke.
wann aber du gewehsest iht,
so ahtestu keines nutzes niht
und nymst sin nyndert keinen gaum.
kint, ich geliche dich eim edeln baum,
der uff einen unedeln stam
ist gebeltzet, reht alsam
der uz dem stam an bitterkeit
in sich zuhet saff und treit
ez in sin edeln art.
also bistu, mynne zart,
ein baum uz nutzes wurtzeln
gewachsen; aber die sturtzeln
und sußen este, die uz im ragen,
geren keinen nutz zu tragen.
der baum hat steme und este
vir, stark und auch veste,
als ez bekennet wol min list.
der erste stam heist und ist
in wirken bewegunge harte
nach dinem liebe zarte.
den stam zwen este besachen,
suftzen und lachen:
suftzen, wann ez dir niht wol
get in dem wirken, als ez sol;
lachen, wann ez dir wol get.
der ander stam, der uff dir stet,
der heißet zwar an underlaz
und hat zwen este( wisse daz),
by belyben und stetikeit.
der dritte stam( dir sy geseit)
heißet hitz und hat zwen este:
truren, ab nemen an libes reste,
nach dem du bist gereißet.
der virde stam der heißet
scharpfes verstentnizze
uff din gemyntes glizze,
wann ez tut dich sunder beyden
sines willen e bescheyden
mit einem wort dann sust yemant
mit tusent worten tet bekant.
der stam hat auch zwen este zwar:
vernunft sines liebes gar
und versmehung ander geschicht.
die frucht dez baumez ist anders niht
( daz sy dir, mynne, zwor geseit)
wann zu tun ein mueglicheit,
waz du wilt und wie du wilt,
daz dich dez selben niht bevilt,
gein dinem lieb an argen var
und auch an widerrede gar.
die erde dez baumes sol mit gerden
wislich zwor gebawet werden,
mit hubschem synne gute,
mit swigen und mit hute,
und sol getunget und gearn
werden mit rechtem willen zu varn
also, waz eines liep gemein,
daz man im dar zu truw beschein.>
alhie so hat ein ende gar
daz dritte capitel, daz uch zwar
gesaget hat zu diser frist,
als verre ez mir gewissent ist,
waz mynne sy und zirke,
waz mynne tue und wirke
und waz sie wunders tribet,
wo sie sich in gerybet.
nu sult ir furbaz horen hie
eben eygenlichen wie
die mynne zu dem menschen kumt
und waz ir schadet und frumt
oder welherleye vernunft list
dar zu der aller nutzlichst ist.
doch e ich daz nue hebe an,
so wil ich aber ane van
min alte rede, die ich trybe
von einem mynnenclichen wybe,
mit spehen rymen, ob ich kan:
die sullen sich hie heben an.
ach got, wie ist verselket,
vermuoret und verkelket
in mich der mynnen kunder!
die mynne hat nuwe wunder
mir in daz hertze gestiftet.
ich forcht mir sy vergiftet
min freudenricher wandel,
daz ich fur freuden mandel
werde eßen leides zeidelbast.
ir mynnenclicher sußer glast
mich in dem hertzen kitzelt,
daz mir min freude verhutzelt
ist und auch gar verdorret.
also bin ich verstorret!
sie hat mir ab geblundert
min freude, daz mich halt wundert,
wie ich sy so veraffet.
ich han sie an geglaffet
lang mit miner augen zwirbel,
daz mines libes synnes wirbel
ist uff sie getorkelt.
nu hort wie sie mich morkelt,
zudrasch und auch zumuerschet,
zuslug und auch zupfnuorschet!
ob sie vor freuden kittert,
wenn mir min hertze zittert,
und ob sie dar umb snewet,
ob ich mich durch sie frewet?
tet sie daz, so wurd mir dorren
min hertze gliche dem durren storren:
also wurd ich gederret!
ist daz sie mir derkerret
min hertze, daz ez derkirret
und sam ein doner zirret,
so bin ich freude verirret.
wie sie sich von mir virret,
so wirt min hertze pfimpfen
und sam ein kol dimpfen,
daz ich vor ungelimpfen
niht furbaz mag geschimpfen.
dar zu wird ich zuhadert,
zuzerret und zufladert,
zurißen und zulumpert,
daz truren umb mich slumpert,
ob sie sich gein mir wildert
und niht gein mir gemildert.
ich han auch mich beknudelt
und lang dar uff gestudelt
daz minez hertzen inseln
vor leide wurden winseln,
ob mich ir trost niht salbet.
ich weiz auch daz mir valbet
min freuden gruner zeder ast.
ach ach, wie ußer moßen vast
und innenclich mich jemert
nach der die mich ginert
hat mit irre mynnen wurtzen!
ir mynnen pfeffer murtzen
mir tut gar dicke myns hertzenkel.
ich bin mit sußer mynne gewel
so girlich uber krupfet,
daz mir daz hertze hupfet
innewendig und krabelt.
nach ir ez girlich zabelt;
ez wimelt und kruselt.
sie hat auch mich gemuselt
mit irre mynne ueseln
und tut mich auch beknuseln,
daz ich vor leide bin worden swartz.
fur war doch kan ich keinen snartz
der zarten zu gemodeln,
wann syden und brodeln
mus sie in wirden goldes ertz.
ich weiz: min hertz an freuden lertz
mus ymmer und auch hinken,
sie werde dann in der mynne sprinken
gevangen und ergripfet.
aller erst min leit uff zipfet!
daz amor ir derlucker
daz hertz und ez durch zucker
mit sußer mynnen blumen
und ires hertzen guemen
bestrich mit mynnen honge!
so wurde die leyd dyptonge
< oi my> gar verdrucket
und< wol mich> her fur getzuecket.
geschicht mir niht der selbe trost,
so brinn ich uff dez jamers rost
immer an allen orten.
ich wil mit kurtzen worten
ein clug rede uch sagen hie
von der schonsten die do ye
kein mensche hat gesehen.
hort wie die wort jehen!
guldin ob allen frawen clug,
glantz und schon vil mer dann gnug,
kluger dann ye kein mensch wart,
ein wunsch ober allen frawen zart,
ein sunne in aller augen schin,
wiße daz du bist ein pfoste fin,
durch glentzet und durch schimmert,
daruff ich han gezymmert
miner freuden gewelbe!
dich haben an alle selbe
und auch an wandels narbe
beluchtet die sehs varbe:
die wil ich hie visiren,
gar weppenlich gloyren
reht in dines antlutz schilt;
wann sie sint eben dar gezilt
in dines antlutz forme.
der selben varbe norme
beluchten dich mit allem fliße.
parellen und perlin wiß,
rapante durch floriret:
da mit so ist geziret
dez edeln schildez glantzes vel
und ist dar zu so rechte hel,
daz ez kund werden niht gleter.
dar in verstrawet rosenbleter,
reht sam uz alabaster
und von rubin ein pflaster
sy meysterlich gemachet:
da mit so ist besachet
der schilt mit spehen synnen.
attravers dar ynnen
brent fuer von agrimontin
und von glotzendem rubin:
din muendelin fin durch brehet;
daz hat so gar durch wehet
gotes vernunft brisant.
dar obe so stet von dyamant
billungs, ein wenig verrenket,
gar meisterlich gesenket,
zwo cleine winbrowen;
ob iren augen growen
sten sie gar wol geschicket.
dar nach man kaum erblicket
von saphir cleine geeder,
daz durch ir veles duennes leder
sich in dez schildes ecken
let ein wenig erblecken,
daz man ez kaum erkuset.
den schilt den uberhuset
ir hor: daz ist gestellet sus
gel sam ein thopasius
und glichet sich auch strangolde.
gekruellet manig tolde
uff disem schilde fledert.
durch brochen und durch edert
stet von jacincten fine
und von smaragden schin
ein schapel dar uff durch schonet:
da mit ist der schilt gekronet.
dar inne sint auch verbildet trachen
mit perlin, uz der rachen
clingelt manig vingerlin.
der edel stein venix rubin
dar ynnen ist verwiret.
durch sliffen und puliret
ligt aber dar inne palaz rubin.
silex jaspis kan auch da sin,
verworcht uz kunsten smitten.
vil manig margariten
dar innen sin verkastet,
der schin doch bleichvar glastet
gein dem schilde, der dar under
brent in lobes fur lunder.
ey frawe zart, min brehender glast,
merk daz du hie gehoret hast,
daz du bist ein pfoste an selbe
under miner freuden gewelb!
nu bit ich dich in truwen gantz
daz du sunder hasses schrantz
wollest veste sten dar under
und in fruntschafft munder
sin gein mir an triegen.
wiltu in zorne biegen
dich und niht sin gesellet,
so wiße fur war: daz vellet
min freuden gewelb gar der nider.
daz kan an dich dann nymant wider
gebuwen uff mines hertzen berk.
wann, liep, bege die sehs werk
der barmhertzikeit
an mir, syt dich min sele treit
heimlich in iren synnen,
also daz sin wart innen
nie mensch alt noch junger!
wiß, ich lyde großen hunger
nach dir und wird sin niht erlost;
ob mich wol trost din susser trost,
dannoch wird ich sin nymmer an.
aber der hunger den ich von dir han
von leide und trubnisse gar,
den mochstu wol wenden zwar.
nim diner lieb zucker mel,
mach ez mit truwen saffran gel,
gues diner gute milch darin
und mache dar uz ein mueslin,
suede ez ob heißer mynne fuer
und gib daz selbe mir zu sture,
zu nießen und zu eßen!
sich, also wirt vergeßen
mins hungers von der sußen nar!
ey mynnencliche frawe clar,
ob allen frawen gefuerstet,
hilf, wenn mich sere duerstet!
ich wil auch gar verziben.
wiß, ich wird ab geschriben
von dem lebendigen briefe.
ich wird gederret sam ein griefe,
durch welket und durch soten.
wirt mir din helff niht geboten,
so wirt ich synnen laßer.
nym margram opfel wasser
und diner gute zipper win
und diner truwen malvasin,
gueß ez in mynes hertzen munt!
so hoff ich truwen ez werde gesunt
und werde sin freude wider gros.
ey cleide mich, trut, wann ich bin blos
an freuden worden die ich hette!
tu an mir als sant mertin tet,
der sinen mantel halb zusneit
und in uff einen bloßen leit
durch got und himels horden!
nu bin ich nackent worden
an freudenrichem wandel.
nim diner hilf harm mandel,
tu mich da mit bekleyden!
so wirt von mir gescheyden
min leit und auch gewendet.
ich bin verellendet.
mich hat din schoen geruret;
die hat mich auch gefueret
uz mines hertzen lande
in ellende, daz mir ande
tut gar in jamers erge.
nu gib mir herberge
in dines hertzen clusen!
tu mich da inne behusen
durch din hohe wirde!
wann zwar ez hat min girde
kein heimet niht wann by dir eine.
es sind mins hertzen hend und bein
zu sammen auch gelidet:
die hastu ein gesmydet
vest in der mynnen kerker.
nie wart so gut kein werker,
der mir zubrechen mocht die bant;
wann nuer von dines trostes hant
werden sie mir wol zuzerret.
nie gevangener wart gederret
in gevenkniße so swinde
als ich. an alle linde
man mich gar dick ultert.
ich wird auch dicke gefultert
zwor uber spottes balken.
mins hertzen gelider gewalken
werden uz irre rechten seße.
dar zu ist leit so rechte reße,
daz ez mir uff daz hertze min
spennet ein herin bogelin,
daz ez zugniffet und zusnytt;
mich wundert halt wie ezz derlytt.
vor sorgen mocht ez billich wein,
wenn uff sin freuden schinebein
wirt im zu manchen stunden
untrostes wurfel gebunden
und vest dar uff gestricket:
der selb ez dann zwicket,
daz im vil weger were der tot.
ey fraw, hilff uz diser not
durch diner hohen wirde rum!
kum, fraw zart, kum, fraw, kum,
wiltu daz ich it sulle genesen!
mag aber mit nihte daz gewesen,
daz du wilt mit mir tratzen,
so tu mich doch beschatzen
durch din vil hohe wirde!
ich weiz wol daz din girde
nach myme gut niht kan streben.
ich wil aber dir zu schatzunge geben
by myme gesworn eyde
hertz und lip die beyde,
daz sie dir wesen undertenig
und niht gein dir widerspenig.
ob aber din gnade bevilt,
daz du niht der schatzung wilt,
so biz ach mir behende
und gib auch zaulich ende!
loese mich von smertzen den ich habe,
und slach mir bald min haubt abe!
tu mich also niht quelen!
wann solt ich eins welen,
e ich die marter lang lide
und e ich wer in dinem unfride,
e wolt ich lieber sterben tot;
wann ich kan vor gedankes not
halt keinerley begynnen.
waz wiltu mir angewynnen?
du wurd doch min nie schedig.
eintzweder mach mich ledig
von leid und auch von smertzen
oder schatz von mynem hertzen
uff den hindersten helblink
alle widerwertige dink,
die dir niht wol gevallen
( an mir an zwifels gallen
sy dir vor got daz erlaubt),
oder slach mir ab zum mol min heubt
und lose mich von der marter!
ey truter geselle zarter,
an eren die gehertzig,
bis gein mir barmhertzig!
wann got an dem jungisten tag
legt unser barmung uff die wag,
die wir haben hie gehabt.
din trost mich also sußlich labt
in diser gevenknisse harte,
reht als mich sant linhart
hab dannen bracht genuchtig.
ich bin auch mynnen suchtig
und han die swinden etica:
da von waz alle min freude gra
in miner jugent worden.
ist sie nu gar derstorben.
daz han ich, fraw, derworben
an dir und wil ez gern haben.
nu wil ich sie zu mol begraben.
dar zu, du werde frawe, kum
und schrib daz epitaphum:
< hie ligt tot durch mynne
und von getruwem synne
mines diners freude selig>!
doch wiße daz der heilig
elyas, der prophete gros,
siner heilikeit genos,
daz er zeichent hie uff erden;
wann er hiez lebendig werden
vil lute die da waren tot;
mit worten er in daz gebot.
also tue, fraw, ein zeichen
an mir, laß dich derweichen,
erquick mir miner freuden gelider
und mach sie lebendig auch wider,
den do daz leit daz leben brach!
wann ich mag sprechen als martha sprach:
< fraw, fraw, werstu hie gewesen,
min freude die were wol genesen
und wer vom tod erloeset.>
durch zuckert und durch roset,
durch vyolt und durch blumet,
durch wirdet und durch ruemet,
min balsamite, frawe gut,
nim mich durch dinen hohen muet
in die suß erbermde din!
so wil ich durch dich frolich sin.
nu wolt ich gern wissen daz
ob mir die mynne icht werde gehaz,
umb daz ich hie ein flicht und wint
von lieb so manchen underbint.
ey nein sie zwor, wann sie weiz wol
daz ich vil kumers von ir dol,
daz ich mag sin mit nihte enbern!
wann waz da sticht, daz ant man gern.
doch wil ich legen hie der nider
den underbint und kumen wider
uff der matergen synne
und sagen von der mynne,
wie die ein schon burck ersach,
der gezirde und der gemach
waz als mynnenburk getan,
von der ich vor gesaget han.
der mynne die burk so wol geviel,
daz si ir in den sin gewiel,
daz sie mit sturm lief dar an
und sie mit cluger kunst gewan.
nu wil ich sagen( ob ich kan)
wie der sturm wart getan,
waz dar zu mocht gefrumen
oder zu schaden kumen,
den luten zu einer lere.
auch sult ir merken mer
waz ich furbaz nu banier
durch glentz und visire,
daz sich eben die glichen
den die dar under strichen,
und sult ez reht erkennen:
jecklich nach sinem nennen
und siner art und sinem leben
ist im die visament gegeben.
daz nu min fraw uzerwelt,
nach der ich mich han vil gequelt,
die lieb nur zu mir sucht.
und daz sie dez gerucht,
daz sie wer an mich ein bitel,
daz ich uß legt daz virde capitel,
durch sie so wolt ichs gern tun;
ich wolt auch griffen balde dar zu,
ez schriben, sagen und uz legen.
erfur ez dann meister egen,
daz ich ditz buchlin tichte,
ich weiz in in der pflichte
und in der truwen die er hat,
daz er mir geb dar zu rat.
der rede wil ich mich hie niht schemen:
sinen rot den wolt ich nemen
zu hilff und auch zu stuere
zu diser abenture!
furbaz ich lut erkenne:
mich wundert zwor etwenne
wo er die clugen rede neme,
die er mit worten kan beschrem.
mit sinem rat heb ich hie an
daz virde capitel, als ich kan.
do nue daz kint sin sterk vernam,
dar nach in kurtzer zit ez kam
daz ez wolt gen spaciren
und sich derwandeliren
und auch die lut beschawen.
ez nam mit im nuer ein junchfrawen:
cupido waz die selb bekant;
daz ist begirde in tuetsch genant.
sie gingen mit ein ander,
bis sie ein burk, an eren glander,
ersahen: die waz mynniclich
und an gezirde so kostenlich,
daz man ir hohes rumes jach.
daz kint die burk gar kaum gesach.
aber cupido, die hoch gebryset,
die burg dem kind so vil gewiset,
bis daz es sie gar wol gesach.
sie geviel im wol; dar nach ez sprach:
< cupido, sag mir din begir!
waz sullen oder wollen wir
hie tun zu diser vesten?>
begird sprach:< sunder resten
sullen wir von gewaltes synnen
die burk mit sturme gewynnen.
min freud ist anders gar denwicht.>
daz kint sprach:< girde, sichstu niht
die werden burk hie haben
turn, muer und graben,
risen, lewen und hunde,
die da ligen zu aller stund
zu hut vor der burge guet,
als ez vor unserer burg tuet?>
begird sprach:< ich ger zu sterben
oder dise burk derwerben,
wiltu nuer dez volgen mir.>
daz kint daz sprach:< ich volge dir.
min meister hat mir doch gesagt,
ich sy an vorcht und unverzagt
und stark zu allen stunden.
nu werden uber wunden
zwor alle dink( ich merke),
wo begirde und sterke
ist sunder vorcht in wysem muet,
und ob man mit dem wislich tuet.>
begirde sprach mit ernste swinde:
< ich wil sende nach minem gesinde,
daz es uns hie zu helffe kume,
wann ez mag uns wol gefrume.
sin mut ist frisch und dar zu her.
wir durffen anders niemandz mer.>
zu hant quam ein panir:
die waz durch luchtet zir
von arabischem golde,
reht als mans wuenschen solde;
und waz von spehen synnen
verworcht zwor dar innen
von ruwin ein lewarte,
der sich in billungs harte
zu sprunge hett gestrecket;
da mit so waz bedecket
die banir mit hoher wirde.
dar under wolt begirde
sturmen swind und striten.
dar under kam auch riten
ein ruschendes gesinde,
daz gacht zu sturme swinde:
daz waz unmoße, unsitigheit,
geturstikeit, unbesunnenheit
und auch snellikeit genant.
daz gesind daz wart zu hant
ser sturmen an verdrißen,
vast werfen und auch schießen,
als sie vertoben wolten gar.
dez wart auch in der burg gewar
waz gesindez waz dar inne:
daz waz moß und rechte synne
und menlich sterk und wisheit
und ein junchfraw sitikeit.
die widerstunden wislich
dem sturm und auch festiclich.
sie vertrugen wenig den gesten.
her wider uz der festen
sie sich gar swinde rochen.
sie wurfen und stochen
den ußern zu den stunden
mit truren manig wunden,
daz sie betrubt wurden sere.
waz sol ich uch sagen mere?
wann jene die in der burge waren,
kunden so freiseclich gebaren
und auch so festiclichen:
die ussern musten wichen.
daz kint derschrak, do daz geschach.
im waz gar leide; zu hant ez sprach:
< begirde, din gesind ist wunt.
wie ligt ez dir zu diser stund?>
begird sprach:< wiß eygenlich,
ich bin nach dem sturme, sich,
sterker vil dann ich waz vor!>
do sprach daz edel kint amor:
< wiß fur war und unbetrogen
daz du bist by mir derzogen
und wurde auch truwen mit mir geborn!
ich laße din niht durch kein zorn.
min meister hat uz clugen sachen
mich starke fuer geleret machen:
daz sol uns kumen hie zu sture.>
daz kint daz macht zu hant ein fuer
und schozz ez in die burck zum mol:
daz waz ein furig mynnen strol.
kein gemeins wasser kunde
daz fur erleschen zu der stund,
ez wer da wider dann bereit.
iedoch so waz die wysheit
in der burg zu der frist:
die vant do einen wisen list,
daz sie daz fur erleschet gar.
ich sag uch mer und aber dar:
kein werk, kein list noch kein geschicht
mocht at der burg geschaden iht.
zum letzten unbesunnenheit,
unmoß und auch snellicheit
die gingen zu dem kinde
und rieten im vil swinde
einen sturme zu sturmen luet
an dise burk vil trut.
mit lauffen, werffen und schießen:
so wurden licht verdrißen
jene die in der burge weren,
und gebens ungesturmet gerne,
ob sie wurden dez dermant.
daz geschach do gar zu hant.
dez sturmes sie do ließen niht.
abe do schuffen sie niht mit,
wann daz sie huerte machten
daz die risen erwachten
und auch die freydigen hunde,
die do zu aller stunde
als bis her gesloffen hetten.
die luffen uz mit falschen reten;
vil luten sie ez sagten;
dez kindes gesinde sie jagten
gein mynnenburg schentlich gar.
dez byspels sol der nemen war
in hertzen und in synnen,
wer ger ein frawen gewynnen,
die mit eren ist begraben,
daz sie in werde liep haben.
der sol sin ruschen laßen
und sol unsiten sich maßen
und dar zu unbesunnenheit.
wann welhe fraw in ir treit
moß, sitikeit und witze,
die ahtet niht uff ditze
gesinde daz ich han genant.
ir mus ein anders sin bekant
( daz ich her nach uch nennen wil,
daz wiser waz und hubscher vil),
wil man ir burk ir an gewynnen,
ich mein in sulhen synnen,
daz sie den wider mynne gar,
der sie do mynnet ane var!
nu wil ich wider heben an,
do ich ez vor gelassen han,
wie daz verwunt gesinde
gar fluchticlich geswinde
gein mynnenburk wart ziehen.
daz kint wolt niht fliehen;
aber ez und cupido
verburgen sich heimlichen so
by der burge nahen gar
und namen do vil eben war
daz der lew in niht nach jagt.
gein mynnenburk die mer gesagt
dem meyster wurden und dem gesinde.
der meister sprach:< dem kinde
dem sullen wir mit frumen,
mit helff zu velde kumen!>
er sprach:< bereitt dich, wisheit!
an diner schar sy sytikeit,
vertragen und verstentnisse gut,
moß, fursichtikeit und hut.
von harmen sy uwer banyr felt
und mit barellen uber helt,
mit berlin wol durch ritzet.
attrafers dar innen sitzet
ein lussende katze gesmogen,
mit verborgener varb bezogen,
von zobel und von dyamant.>
dar nach der meister sprach zu hant:
< so nim mit dir gerechtikeit,
erbermde, gut und glicheit!
uwer banir velt von golde schin.
dar innen von jacinckten fin
lige ein woge geliche,
verwirket meisterlich;
die sy uch uff uwer vart bereit.>
dar nach sprach er:< nim stetikeit
mit dir, verswygen, sterk und muet
und wolgetruwen und truwe gut!
uwers banirs felt visur
sy von saphir und lasur,
als man in wunschen solde.
dar inne von liechtem golde
allumb an dez schildes rant
sehs lewen ligen rampant
und mitten drynne ein guldin
wider sehender lewe fin,
dez zen, dez clowen, dez kron
von rubin brynnen schon
an allen iren enden.
nu wil ich dem kinde senden
( da mit ich ez auch wil bewarn)
klugheit und willenvarn,
richtum und schon bariren,
hubscheit und clug hoviren.
ir banir velt sy rot rubin,
dar inne verstrawet blumen vin.
und spen von golde uß araby.
oben von dem rande sy
ein laben von zobel langende,
mit sehs listen hangende,
die meysterlich durch edert sint.
so sol daz edel zarte kint
haben under sinem banir
ein mynnencliche junchfrawen zir:
die heißet genueg und gantze truwe.
sin panier daz sy frisch und nuewe
mit glentze wol durch stecket;
da durch mit kunsten gestrecket
attrafers sehs strich begarbe,
die da beluchten die sehs varb.
der erste strich ist fin
grun von jacinckten schin,
gemusiret mit kunsten kuene.
von spenischem lichten gruen
luechtet er sam ein smarag
und sam ein wol gelaubter hag
luchtet in dez meyen schin.
von purpur varbe rot rubin
den andern strich zinset,
mit helffandes blut durch binset,
durch floriret meisterlich.
von zobel ist der dritte strich;
der ist durch sticket hinden und vorn
mit meisterlichem steinbocks horn,
dez er hat wehe gezirde.
von harmen ist der virde
strich durch luchtet und durch ziret,
mit lichten berlin durch musiret.
der funfte strich ist saphir bla,
mit lasur von india
durch molet und durch gentzet.
der sehste strich der glentzet
und ist gewurket mit kunsten hel.
von britania augstein gel
ligt auch in dem striche schon.
von seiffen golde, topasion
ist er auch gemusiret.
also si wehe geziret
dez edeln kindes banir.
sin schilt ste in der zir
nach der panir varbe,
erluchtet nach wunsche garbe.
sin helm sy erkande
von dez paruckes lande
und sy durch wirket hubsch und clug,
reht als in wirdiclichen trug
mit gezirde und mit getete
der edel gamurete,
der werde stoltze wygant.
von durch meistertem dyamant
sy er, durch setzet spehe und fin
mit ysenvarben magneten schin,
bracht von dem gebirge wyte
und hoch daz in norweg lyt.
uff dem helm oben zwar
sol sten ein swartz adelar,
reht als der fliegen wolte.
sin fusse, gevar von golde,
ein lewen halten zu der stunde,
von dem sich sin richer munt
nach sime lust eset und erquickt.>
sust hat der meister geschickt
zu hilff das gesinde
hie fur die burk dem kinde.
do daz geschach, daz kint wart fro.
ez sprach zu sinem gesinde do:
< laßt uns stuermen gar heimlich
an dise burk gar festiclich!
wir werden anders freud enwicht.
mit luttem sturme schicke wir niht.>
sie folgten alle dem kinde.
ir sturme wart vil swinde.
sie lieffen unverdroßen
balde an die burk besloßen
und an die muer und an die graben.
waz sie geschoßes mochten haben,
do schozz daz kint hin ein mit fur.
ir sturmen wart gar ungehure;
wann sie gar gein in niht ließen,
sie wurden werfen und schießen
und teten der burge vil ange.
daz wert ich weiz wie lange.
aber jens gesinde dort innen
stund veste an den zinnen
und werte sich festiclichen.
< da wirf! hie schuß mit stichen!
wer sich daz gesinde mein!>
so sprach der burg meisterin.
daz wart vol bracht; sie teten ez.
waz sie gewurfen, daz waz rez
dez kindes gesinde hie ußen.
sie ahten niht der bußen,
die man mit wurfen uff sie warf.
ir sin der waz uff sturmen scharf.
si sturmten doch in guter site
so lang, bis manger hand gelide
wunt belyben von der were
beyde innen und ussen in dem here.
von ir beyder not und clag
ein fride beruffet wart zwen tag
und wart auch zu teydingen bracht.
der burge fraw waz wol bedaht,
wann sie sprach mit guten synnen:
< niht went uns zu gewynnen
umb uwer kreftig nuewes her,
daz ir habt bracht gein uns zu were!
ich han der selben als vil by mir
hie innen als dort ußen ir,
mit den ir mich habt umb leit.
clugheit, moß und wisheit,
gerechtikeit und auch die hute
sint alle min ingesinde guet,
an die man mich gar selten siecht.
aber zwor begirde wil ich niht,
wann ich wil an mynne leben.>
wysheit sprach:< wir wollen eben
daz dink an gerechtikeit laßen.
minne, dinen kumer großen
und din not und din clage
uns alle sage uff disem tage!
so sol der burge frawe zart
sich auch verentwurt uff die vart.
so wollen wir danne besehen
obe kein richtunge moge geschehen
zwischen uch beyden zu der zit,
daz ir belybet ane strit.>
do sprach die mynne genawe:
< syt daz der burge frawe
wil haben schon und wisheit,
adel, zucht und clugheit,
wol geborn, hubsch gemuete,
ere, sitikeit unde guete,
die tugent sint ir alle eben
von natur dar umb gegeben
daz sie si ube in tugende rink,
und uff daz aller hochste dink
und uff daz vollenkumenste gar.
dez mag sie an mynne zwar
niht getun daz ez muge frumen;
wann kein tugent ist vollenkumen
noch wirdiclich noch loblich niht,
die do an mynne geschicht.
welhe aber von mynnen liste
geschicht halt, wie clein die ist,
die ist von wandel gar benomen
und auch loblich vollenkumen,
daz man sie lobet billich.
da von zwor so dunket mich:
wolle der burg fraw sich twingen,
ir wesen uff das hochste bringen,
dar zu ires lybes figure
geschickt ist von nature,
so mus sie unmynne von ir schaben
und auch von recht mynne haben.
ob aber sie niht mynne hette,
wer ir dann kein fruntschaft tete,
dem solt sie sicherlichen doch
billich dancken dannoch.
nu wolt ich gantz ir wesen gar
mer dann min selbs lip fur war,
ir liep e tun, ir leit e loßen
dann min selbs mit truwen großen;
und mit gerechtem synne
wolt ich ir leisten ware mynne.
da von zwor so duenket mich,
sie sulle in irre burge billich
mich gantzes ingesinde la sin.>
die fraw sprach:< der werlde schin
ist valsch und kan vil sußer mere.
ich weiz wol daz ich schuldig were
minne zu mynnen wider feste,
da man at rechte mynne weste.
aber aller rede ist niht zu gelauben.
dar an tut triegen die mynne berauben,
daz man sie heldet dicke swach.>
die mynne ernstlichen sprach:
< ich wart nie falsch in freud, in zorn,
wann ich bin sicherlich geborn
an triegen von getruwer art.>
die mynnencliche frawe zart
sie sprach:< erkentnisse were gut.
ich weiz niht reht in mynem mute.
wer du oder din geslechte bist.>
gerechtikeit sprach zu der frist:
< wisheit, gespil, waz redestu?>
wisheit die sprach:< wir wollen nue
guete zu dem rate han.
syt daz die frawe wol getan
kuntschaft selber geeyschet hat
und dann umb kuntschaft also stat,
daz heimliche kuntschaft
und dicke sehen hab die kraft,
daz sie der mynne anvank ist,
da von rat ich zu diser frist
und kan niht bessers mich derfarn,
wann mynne nem zu ir willevarn,
schon parieren, clugheit gut,
gut und dar zu die edeln huet
und dez gesindes die besten
und gee heimlich in die vesten
mit fride und laße sich schawen
und teyding selber mit der frawen.>
die mynne die volgt dem rat nach
und tet ez gern; und ez geschach:
was mynne da irret, daz uber want
sie und gebar auch allzuhant
in der burg ein edel kint;
daz waz zum mol gesichtes blint
und hiez auch widermynne.
daz kint in rechtem synne
wart geborn in sulher art
als mynne vor geborn wart,
daz ir gehort habt hie vor.
minne wurden do die burgtor
uff gesloßen uber al.
do hube sich freude ane zal,
mer dann geschriben mag kein hant.
die werde burk die wart genant
daz edel hus zu freudenberg
und auch kostlich mynnenberg;
wann do waz freude glentzer
und auch der wunsch vil gentzer
in aller moße zum mole
wann by dem edeln grole.
helena und auch paris,
lantzelet und yblis,
wygoleis und larie
waren sulcher freuden frye,
die wille sie hie uff erden lebten.
wie sie doch in freuden strebten,
so waz ir freude niht halb so gantz
als ditz stet an allen schrantz,
und waz auch niht so vollenkumen.
nu hat auch hie ende genomen
daz virde capitel alles gar:
daz hat geleret offenbar
mit welher hande synnen
man sulle liep gewynnen
die mynnenclichen frawen zart,
so daz sie wider mynnen hart
den, der sie do mynnen tuet
mit synnen in getruwem muet.
e ich nu gar betichte
daz letzte capitel und gerichte,
so wil ich vor erkosen mich
mit underbunden suberlich,
die da min leben treffen an.
da von so mag ich niht gelan,
ob sin ymant halt verdruße.
wann, mynne, dine schuße,
din zittern, bidemen und wegen
wil sich in mir niht nider legen,
daz ich lange geliden han
nach einer frawen wol getan.
ach suße, werde mynne,
mir ligt ein fraw in mynem synne:
die kan mich dez gewenen
daz ich mich mus nach ir senen
in senen furbaz ymmer mer.
ich sene mich nach ir ang und ser.
on anen ist der sin niht mir;
mich anet zwor in hoffens gir.
wie mich noch trosten sulle gehuere,
minne, ein zertlich abentuere
von dinen sußen reten.
dar zu lere die eren steten
daz sie dez wolle folgig sin
( ich mein die zarte frawen min),
sit daz ires lybes forme und list
zu dinem dinst geschicket ist
und also wol gemachet!
waz ye geriet und ye besachet
von angenge der susse got
und, mynne, din meysterlich gebot
zu forme der nature
uff wibes libes figure,
zu freudenriches lustes adel,
dez treit min fraw sunder zadel
wol den aller besten teile.
wolt sie, sie mecht mich wol geile;
wann ires mundels rosenblat
vil sußes tawes trostes hat
und stet auch wol zu lobe.
zahy wie vert dar obe
irs blickes glast, der zertlich sicht
uz augen gro durch browen liecht!
irre schone schones gevider
und alle ires lybes gelider
geschrenket und geformet sin
lieplichen gar nach wunsches schin.
ez moechte ein keyser geluste
zu sehen ires lybes grueste,
und mocht ez wol an kaffe!
uz irer bruste saffe
zwen eppfel sint entsprungen,
gebrutet und auch gedrungen
zu sammen als ein balle.
adamen zu dem valle
si brechten noch in aller wise!
lank syten, swankel sam ein rise
trit die mynnenclich suße.
hol, clein und spitzig fuße
hat sie, wer ir gewartet.
ez ist wol billich daz ir zartet,
wer sie ymmer angesicht.
ach awe, wem die selde geschicht,
den sie mit mynnen schranken
und mit armen blanken
lieplich umbe vehet,
obe dem vor freude niht nehet
der tot, daz nymt mich wunderlich
und mus auch ymmer wundern mich!
ez werde dann da mit gewant,
daz in venus erner zu hant
mit trostes spise lieplich,
sust mus ez ewig wundern mich.
het ich nu kunsten spyse
in mir, daz ich were so wyse,
daz ich gar nach minem synne
in ditz buch der gekronten mynne
ein rede kunde getichten,
die die wisen niht vernichten,
daz tet ich ußer moßen gern.
wie mich dez nieman kan gelern,
daz ich sie so geahten moge,
so wil ich doch, wie si niht tug,
durch min frawen wol getan
die selben rede hie vahen an.
von glimmender mynne zunder,
von flammender mynnen lunder,
die mir in dem hertzen wechelt,
wart mit senen ich durch hechelt,
daz ich in jamer slupfet.
daz leit mich noch durch stuephet,
daz ich min selbes niht entzueb.
die mynne mir daz hertz uff hueb,
daz ez von senender lueste
fur schockent in der bruste
und wagend sam ein aspe.
da nu der mynnen raspe
mich so gentzlich uber wuehs
und auch der mynnen zucker mues
mich do so gar durch spiset,
da wuchs in mir durch ryset
der sußen mynnen zederbaum,
daz mich betwang der mynnen saum
und auch dez fures brasteln,
daz mir daz hertze krasteln
wart sam ein durrer spach.
von senen, twingen, ach
wil ich in clagenden jamer tief,
daz ich hin von den luten lief
vor sorgen jamers irge
gar in ein hoch gebirge,
dar inne ich wirdiclichen vant
vor einer hohen felses want
zwey menschen bilde sitzen,
die do der mynnen kritzen
kerten wo sie wolten hin:
ein kunig und ein kunigin,
hern amor und venusen.
wie sie der velse clusen
beslußen in irre ziborge
und wie in hoher glorge
sie saßen und in magestatt
und mit pfellen und wat
umb sie geziret waz der plan,
die rede wil ich ligen lan
und furbaz sagen da von nitt;
wann miner synnen hamer smyd
ein ander rede hemmert,
die mir das hertz durch temmert,
daz ich der zirde geswyge
und balde furbaz syge
uff den sin, der mich her trug.
der herre und auch die frawe clug,
die sußen wandels fryen,
durch irre kurtesyen
mich do gar lieplich gruesten.
mit frage sie mir durch suesten
miner sorgen gallen runik.
mit linden worten, honges spunick,
wurden sie mich do rupphen,
daz ich mir ließ entslupphen,
wie mir der mynnen kunder
und auch der mynnen lunder
daz hertze hette derhitzet,
daz ez von leyde unwitzet,
und wie von clagendem jamer tief
ich von den luten mich verlief.
< in sulhem leide verwiret,
ich bin her geleysiret
uber hoher felse rucke.
doch hoff ich daz gelucke
mich hat zu uch gefurt durch helff;
wann ez dunket mich senden welff
daz ir der syt gewaltig,
die mir so manigvaltig
leit in hertzen meret.>
die fraw, der kunig geheret
mit lieb mir entwuerten:
< geselle, tue uns entgurten.
wie geheißen sy din truetel
und wie ir mynnencliches hutel
sy gestalt und alle ir forme,
ob an ir sy der mynnen norme
an varb, an libe, an hore!>
ich sprach:< ich wer ein tore
daz ich mich dez under wunde.
die fund ich nymmer funde
daz ich gesagen kunde da von.
wer ich als wise als salomon
und aristotiles der meister
und weren miner synnen geister
so wise als alanus waz
und auch dar zu ypocras,
dannoch kuende ich volloben nitt
daz aller mynste und cleinste gelitt,
daz uz ir ist gekirnet.
wie ich sie undervirnet
in der wysheit alter,
ydoch ires lobes salter
wil ich uch lesen hie ein blat,
als ir mich gebeten hat.
irs namen luchtig gymme
ist durch sußet als ein zimme
und ist an wirdikeit gar rogel
und ist genant nach einem vogel,
des sin und des conplexen schin
wol eines elementen sin.
mit sang, mit tugenden flucken,
an naturlichen stucken
sin sin gelichet siner art.
galander heißet der vogel zart:
nach dem heißet irs namen sprengel
vin galanderischer engel.
der nam durch spehe litze
erdenket wart ir glitze;
wann der ist so glentzig clar,
daz ich wer billich sorgen bar,
daz nuer min tummes hertze weiz,
daz diser beiten erden kreis
ein sulhes bilde getragen kan.
ich han gedaht und het den wan,
ob ymant kund derdenken
mit synnen uz gelenken
ein mensche so rechte mynnenclich,
fur got mues ich sin frawen mich,
daz er sulch bilde gebilden kan,
daz sam ein engel ist getan
an varb und an gezirde.
und wer ich selb virde
der besten meister die da leben,
und solten lob mit huffen geben
der zarten us derwelten
und auch der uz geschelten
uz einer papel rosen,
wir kunden niht durch glosen
daz drißigest teile gesagen
dez lobs daz sie kan eine tragen
vor andern frawen garbe.
ey horet von der varbe
die uz irem muende kan gebrehen!
hat yman paris varb gesehen,
so sie uff silber ist gefiert,
so lucht ir munt der wol geziret.
und luchticlichen git er glitzen
reht sam ein uber heller blitzen,
der in der nacht derschinet.
so ist ir munt gefinet.
er ist niht rot alsam ein tuch:
ungern tet ich im sulhen fluch!
er brehet in brehendem schin gantz
noch heller dann der sunnen glantz,
so sie ist in ir hochsten schin.
ez kan niht menschen varb gesin.
gotes naturlich pensel scharf
in molet selber und entwarf,
daz man in billich briset.
er ist geparadiset
und smecket sam ein balsam smak.
ich bin geseßen mangen tak
mit andern frawen by ir wol,
daz ez wart sußes ruchs so vol,
daz uns nam alle wunder,
ob ein muscat baum da under
uns allen wer entsproßen
oder wer uff uns gegoßen
hete die sußen aromaten
und dez paradises granaten
by uns legen uff dem pallas:
sulch sußes richens umb uns waz.
wer sich zu irem munde rot
furbaz dann iht nohen bot,
der entsub wol sunder dank
daz ez uß irem munde drank.
solt ich ir lob und ir gelider,
ir lobes erenriches gevider
mit worten gar behullen,
und wie ires hores krullen
nach strangolde sin gevar
und wie durch luchtig spigel clar
ir valken augen glentzen
und wie dez sumers lentzen
sin varbe habe gehangen
an ire snee wisse wangen
und wie uz irem munde dem vinen
helffenbeinen zene schinen,
als by rubin luecht der harm,
und wie ir vine gedrollen arme
und alle ir forme sy geziret
und durc sliffen und puliret
sy daz lop der sußen edeln,
solt man an ein brives zedeln
daz halbes schriben unde sagen,
ez kunde ein karre kaum getragen.
daz nu der mynnen glander
glich tet dem galander!
wann welhen sichen ruret sin blick,
dem kumt schir gesunder quick.
daz sie miner sorgen timmern
mit irre claren augen schimmern
uz minem hertzen tribe uz
und mich auch willig als der struz
mit iren augen sehe an,
der sin eyer wol getan
mit sichtikeit uz bruttet!
ob dann min hertze wuttet
vor freuden als ez tobet,
wer daz an mir unlobet,
der hat niht synnenrichen muet.
daz mir geschehe daz selbe guet
under willen nuer zu lupphen,
uff springen und hupfen
sehe man mich in freuden luften!
ey wie wolt ich nue guften,
daz ich gewunne daz freuden spil,
daz ich hie furbaz wunschen wil:
daz mir ir zartes muendlin rot
min hertz erquicket, daz da tot
ist an freudenrichem muet
( reht alsam der lewe tuet,
der sinen toten welffe
mit sinem luten gelffe
lebendig machet und gesunt),
und daz ir hertze wer enzunt
in der heißen mynnen zander
als der wurm salmander,
der in dem fure ist wonhaft,
so daz sie starker mynnen kraft
und rechte lieb kunde noeten,
daz sie in sulhen roten,
als salmander ist gevar,
mir mecht ir fruntschaft offenbar
und daz ir tete gein mir stet
ane galle varbe het.
so mocht mir werden basser,
wenn sie daz melißen wasser
ir zucker blumen guete
und ez durch truwen fruete
uff min heißes hertze guße,
und daz min hertz auch genuße
ir gnaden suße confeckt
und auch ir helfflich bulver leckt,
und daz ab irr gnoden bergen
heylsamen flußen latwergen
in miner sorgen schrunden
und mines hertzen wunden
heilen mit susser meysterschaft
mit irre gnaden swedenn kraft.
daz nem ich fur der krichen golt
daz mir so were die zarte holt!
nu hilffet niht, wie vil min kradem
geschryet an ir helffe gaden.
ez ist daz lutter spigel glas
noch herter dann ein adamas
gein mir: dez mus ich lyden pin.>
da antwurt mir die frawe vin,
venus, mit worten linde.
sie sprach:< an dir ich vinde
din rede niht valliret.
die rein clarificiret
mus ir helffe dir verbergen
der sache von der mann ergen.
sie tar dir noch gelauben niht;
und sag dir wo von daz geschicht.
ir man, ir habt einen siten
daz einer zehen tar gebiten
umb der sußen mynnen laben
und spricht zu yeder: « ich wil haben
fur alle min freude uff erden dich! »
ich weiz vil man sicherlich
die mit sußer rede schryen
in einem hus gesprochen zu zweyen,
daz yede wer sines hertzen truet.
umb ditz gifticlich unkrut,
daz in dicke freude beraubet,
dir din fraw licht niht gelaubet
und lest dich sin in jamer gros.
so engilt ich dez ich nie genos.
sol ich von den ungetruwen
immer leben in jamers ruwen,
daz sie min niht geruchet,
dez muez dann sin verfluchet
ir lip, ir gut, ir ere, ir leben!
niht grossern fluch kan ich in geben
wan daz sie werden witzen luenik.>
amor der mynnen kunik
durch truwe mir sin helffe gab;
und waz so siner wort urhab:
< wiltu han diner frawen lob,
so mustu tun reht als jacob,
der williclichen siben jar
diente umb ein juncfrawen clar,
die minklichen racheln.
so mustu sunder tweln
ir di. nen ymmer williclich.
wann sie dann sicht eygenlich,
daz din hertze truwen pfligt,
din di. nen ir lycht angesigt,
daz sie wirt hilfe gytig.
so wirt din freude danne zytig
von ir genaden erne.>
ich sprach:< ich di. ne ir gerne
mit willen uff daz ende min,
dez sol sie sicher sin.
durch den pyonyen wurtze
fur wenken, valles sturtze
trag ich by mir in truwen gar
und auch saphiren varbe clar,
daz sie bewar min steten sin.
ich wil varn von uch hin
und wil mich von uch scheyden.>
so sprach ich zu in beyden.
mit laub ich urlaub von in nam;
her heim zu land ich wider quam
und wil auch ymmer halden vort,
als ich dem kunig gelobet dort,
waz mir zu lyden dar umb geschicht.
min hertze daz let mich wenken niht,
ob ez der lip halt gerne tete.
ich wil ir dinen frue und spete
mit truwen, wo ich wandel.
ey zucker sußer mandel,
min susser trostes krisem,
min sußer drehender bysem,
nym mich in die gnade din!
din diner wil ich gerne sin.
alhie ist uz gemeßen
die rede und niht vergeßen
waz rymen dar inne sullen sin.
nu wil ich furbaz machen schin
waz sag daz letzte capitel gar:
wie mynne schuf daz man gewar
ir wart in der burge guet,
da sie niht wolt haben huet,
und wie die wysheit doch geriet
daz mynne von der burg niht schiet
und da beleib in freuden gar.
nu hoert zu und nempt war!
die burk von sußer mynne art
mit fride lange besetzet wart
( wann do waz freuden voller sak),
bis ez kom uff ein sumer tak:
daz edel kint vil frye,
ez und sine suße amye
spatzirten gar zu offenlich
und nietten vil der freuden sich.
do daz die edel hut ersach,
zu in zweyen sie do sprach:
< ir sult uch baz besachen,
uwer offen lieb so vil niht machen,
wann da volget truren nach.>
die wisheit sinnenclichen sprach:
< ey edele hut, du hast vil war!
ez wer verborgen freude zwar
beßer vil mit sicherheit
wann offen freude, ist mir geseit,
die doch mit hut ist niht bewart.>
daz werde kint sprach uff der vart:
< min edel richer sußer gewin
stoltzet mines gemutes sin,
daz ich uff hut niht ahten mag.>
alsus quam ez uff einen tag
daz niemant dar umb weste,
daz die burk vil veste
wart von eim großen her berant,
die freislich sturmten allzuhant.
vor irem sturme kund niht besten.
sie wurden vast hin zu gen.
der slug, der schoz, yener warf.
ir geschoz waz also scharf,
daz ez die edeln gestul verbrant,
die an der burge waren bekant:
die waren also hubsch und kurk
als yene dort zu mynnenburk,
die ich vor genennet han.
daz gestul zum mol verbran.
turn und erker musten lyden
lytlich gebrechen von den plyden,
wann daz must allez samt entzwey.
ir sturm waz mit großem geschreye.
ir banir velt vil garbe
waz von zobel totlich varbe;
dar in waz vil gedrungen
rotter vintlicher zungen,
der yede same ein kol brant.
daz selbe her waz so genant
die mordigen bosen claffer,
die falschen leydigen schaffer.
zu den kom gefarn swinde
an geschrey ein swigend gesinde.
die bruften an der burge zwar
und an dem berg heimlich gar,
wo sie die burk vil werden
gegraben mochten under der erden
und waz in dar zu mocht gefrumen;
wann heimlich hin ein zu kumen
dar uff so stund ir aller muet.
ir banir schein von trachen bluet
vintlich allenthalben gar;
dar inne waz verstrewet zwar
offenlich und niht taugen
wis stahel grower augen
als vil als ir die banir mocht
begriffen, wo daz ymmer docht.
wer daz selbe volk erkennet,
ungetruwe brufer er sie nennet.
daz kint mit sime gesinde
werten die burk gar swinde
an venstern und an zinnen
und wider die graber innen;
aber sin gesind wart sere wunt.
sie gingen zu rat zu der stund.
wisheit mit truwen usserlesen
sprach:< hut die wer gut gewesen,
der mir gevolget het gereit,
beßer dann offene gailheit
und dar zu vil gevolgen nach.>
daz kint zu der wysheit sprach:
< geschehener schad ist niht zu bringen
wider zwor mit keinen dingen.
ez bringet fur ware daz:
sich baz zu huten furbaz.>
daz kint sprach:< rat zu, wisheit,
waz wir nu tun! dir sy geseyt:
den tot ich lieber mit dir kuer
wann daz ich dise burk verluere!>
wysheit sprach:< ich rat uch schir!
so unser were und unser banir
ie offener, sterker gein in quemen,
so wir ye grossern schaden nemen
und unser vinde ye sterker werden
uff uns mit iren falschen gerden.
ich furcht, wir werden auch dar zu
daz wir die burk spot und frue
mit schanden mußen rumen zu stund.
gerechtikeit ist von in wunt
( daz sy uch, edel mynne, geseit)
mit reden und mit clugheit.
die do zu in santen wir,
die sin erslagen, gelaubet mir.
daz ist uns zu schaden kumen.
ich weiz anders keinen frumen
wann einen: des volgt mir swinde!
ir und auch uwer gesinde
sult uch verbergen inneclich
in der burge so heimlich,
daz man ir keins sehe hie vor.
so wil ich slißen uff die tor
und wil in sagen zu der zit
wie ir hin wek geflohen syt,
und wil in vil umb rede sagen
wie uwer gesinde sy erslagen
und wie uch selber sy geschehen.
so sie daz dann reht besehen
und uwer hie inne niht vinden,
so werden sie erwinden
und ziehen von der burg hin wek.>
daz kint sprach:< min vorcht ist quek
daz sie mit iren witzen
die edeln burk besitzen.>
wysheit sprach:< zwor, mynne min,
habt dar uber vorcht kein!
ir keiner dar in zuhet,
reht als der dahs daz fluhet,
da der fuhs geharnet hat.
sin art in niht belyben lat,
wo im der selb smak wirt kunt.
also, mynne, wo ir ein stunt
sit reht gewesen gentzlich,
von uwerm smak kreftenrich
has und nyt der keines
noch ir gesleht unreines,
weder brufen falsch noch claffen,
die groben ungeschaffen,
mugen gewonen nymmer
gentzlich in dem gezymmer
noch in der burge lande.>
daz kint sprach:< ez ist schand
daz ich mich vor den bosen sol
verbergen. ach ez stet niht wol!
min freude vellet dar umb nider.>
wysheit sprach:< da ist niht wider
kein hilff dann verbergen;
wann sie sin in den ergen,
da man sich entschuldigen wil,
daz sie ez machen boeser vil,
dann ez vor waz und ye geschach.>
die wisheit synneclich do sprach:
< minne, ir wonet wandels fry
von natur nuer den besten by.
so sint sie von natur
dez tufels nachgebuer
und sin vil lieben knehte,
sie und auch ir geslehte
( ich mein die bosten: nyt und has)
wann wißet sicherlichen daz
daz bruefer bose, uf setzig
und falsch claffer tretzig
an has und nyd niht muegen gesin.
nu merket hie die rede min;
in uwren sin sie eben fast!
reht als der hunt den hasen hast
und den affen tut der ber
und der dahs den fuhs vil swer
haßt von natur sachen
und der helffant tut den trachen
und auch der hirtze den ilteis
von ir ungelicher weis
und von irre widerwertikeit,
die ir natur zu samen treit,
reht also wert ir, mynne,
von widerwertigem synne
von in gehaßet swinde.>
daz kint und daz gesinde
der wisheit volgten synneclich:
zu hant sie do verburgen sich.
wisheit slos in uff die tor.
waz gesindes waz do vor,
daz kom und wolt besehen die mere,
ob mynn in der burge were.
da sie ir do niht funden,
si ylten zu den stunden
hin wek mit iren gesinden,
ob sie mochten indert vinden
daz kint und sin gesinde rein.
sust beleib die burg ir aller ein.
do daz kint da war genam,
daz daz gesinde hin wek bequam,
ez besatzte mit wysem muete
die burk mit starker huet,
als ez sin meyster leret.
mit vorchten ez beheret
alle sin freude verborgenlich.
sust ist daz kint noch sicherlich
gewalticlich gewaltig
mit eren manigvaltig
dez huses da zu freudenberg.
ez hat auch daz zubrochen werk,
daz da gevallen waz der nider,
allez schon gebuwet wider.
hie by so lernet, guten knaben,
die lieb zu der mynne haben,
und wist auch sicherlichen daz
daz by wonen hilffet baz
zu lieb dann uff erden iht!
daz ez mit clugheit at geschiht,
daz daz bewert und war sy,
daz sult ir merken auch do by:
daz edel hus zu freudenberk
kunde mit sturmen nie kein werk
gewinnen mit dem synne.
aber do die edel mynne
die burk wart vast beschawen
und wonen by irre frawen
und auch do wart gelaßen ein
von der burge frawen fin
und sie gutlich umb gnade bat,
reht also wart mit sulher tat
daz edel hus gewunnen.
ich han mich auch versunnen
und wol betrachtet zu der frist
daz minn von natur ist
ein edel ertznye, die do heilt,
wo sie die suchten hat geteilt
zu den lueten und gericht.
zu den selben sie do gicht:
< mit truwen allenthalben
ler ich dich mach ein salben
mit meisterlichem gerete.
nim rehter truwe und stete
ein quintin und ein gantzes phunt
und tu auch zu der selben stund
zwey phunt und ein halbs dar in,
daz du wollest gevolgig sin,
waz din liep an dich bekort.
friliches sprechen sußer wort
leg zwen virdung dar zu drat.
zwey phunt und ein gantz lot
leg cluger werk auch dar zu.
liepliches sehen du auch tue
ein gantzes phunt und ein quintin
in die salben auch hin in.
in vernunft morser ez dann stozz,
doch daz niemant hoer den dozz
( die salbe verdirbet anders zwar).
du solt auch mischen dar in gar
vir phunt zucker wiser hut,
und suet, de ez by begirde gluet,
bitz ez behang vor sterke
an dem leffel sußer werk.
leg ez dann in dines hertzen schrin
in ein vil heimlich buchselin.
wann dich senung dann wil toten,
so nues ez in den noeten!
dar zu wil ich dirs wider nuwen,
ab ez wirt alt von minne truwen,
mit rosenwaßer, da zu stund
uz mines hertzen grunt
ist gefloßen und gerunnen.>
da nu in disen wunnen
daz kint mit sinem gesinde saz,
als ir wol habt gehort daz,
do sprach uz wysem synne
daz kint, die edele mynne:
< ey liebe truwe und wisheit
und auch fraw gerechtikeit,
dar umb daz ir mir wandels frye
mit stete syt gestanden by
in lieb und auch in leyden
und uch nie wolt gescheyden
von mir durch keiner slahte not,
welich uwer dann kein diner hat,
dem wil ich dar umb beholfen sin
gein siner zarten frawen fin!
oder ob ewer kein hette
ein diner, der unstete
an siner frawen erfunden hette
oder keinerleye ungerete,
daz sich gein untruwe pflichtet,
des wurd von mir gerichtet
uber die selben frawen!>
die wisheit sprach:< lat schawen
uwer genad die ir uns tut!>
sie furt dar ein ritter gut,
der waz ir liep und dar zu wert.
sie sprach:< dirre ritter ist vermert,
fraw mynn, fur wys und dar zu clug
und ist auch da by wys genug.
der hat gedinet strange
gar williclich und lang
mit truwen einer juncfrawen
und liez sich allzit schawen
durch iren willen, wo er mocht;
und waz auch ir zu dinste docht,
daz hat er durch sie griffen an
und hat an ir nie missetan:
daz weiz ich und han ez verhort.
nu hat die selb gar betoert
disen jungen ritter gut;
und sag uch war an sie daz tut.
do diser ritter, der hie stat,
zu dem ersten die junchfrawen bat,
daz sie verhorte sine bete
und sinen smertzen, den er hett
von ir, daz sie den wente
und sin not bekente
durch ir truwe manigvalt:
nu waz die selb junchfraw bald
an triegen ungeletzet
und waz auch vor gehetzet
gar oft an der mynnen spil
und hat sin auch getriben vil.
( daz wiste diser ritter niht.)
sie sprach: « fur war sich hat verpflicht
min hertz in gantzer truwe gein dir.
du bist min, geleube mir!
und vorcht doch, du triegest mich.
ich weste gern eygentlich
ob du mich meinst in hertzen gar.
lest du ein dink durch mich ein jar
und tregst auch begarbe
durch mich etteliche varbe,
die ich dir hie tue nennen,
da by kan ich derkennen
daz ich won in dem hertzen din. »
er sprach: « du solt sin sicher sin.
ich wil dich sin fur warheit wern:
waz du gebutes, ich tun ez gern. »
waz in die frawe do gehiez,
daz selb er do zum mol niht liez;
er tet ez williclichen.
do sie nu offenlichen
erfur daz er durch sie tete,
waz sie in vor geheißen hette,
in iren sin daz selbe sie nam.
wo er dann zu ir furbaz quam,
so erbot sie ez im so rechte wol
mit worten, als ein frawe sol
erbieten einem mann ymmer mere,
und doch fur war daz ir ere
beleib do von ungemeilet.
dez wart dirre ritter dergeylet
in sinem muet und wart sin vro.
do waz ez werlich niht also,
als sie mit worten im bescheint.
ir hertze vil ein anders meint.
si betrog in trugenlichen gar
und betruegt in auch noch hut fur war.
sie hat ein andern in dem synne.
da von, vil suße mynne,
ir edel und vil frye,
umb ditz efferye
bit ich daz ir wolt richten mir
uber sie nach miner gir.>
do entwurt ir die mynne zu hant.
sie sprach:< sie ist mir wol bekant,
die truget disen guten man.
sie hat sin vor hin mer getan.
daz sy dir, wysheit, zwor geseyt.>
da by sprach die gerechtikeit:
< nu teil nach dinem synne
uber dis trugenerynne,
die disen mort begangen hat
an disem ritter, der hie stat,
und daz sie hat geswachet
uch und auch da by machet,
daz nieman getar gelauben niht
dem andern keinerley geschicht,
daz uch, fraw mynne, an rueret.
daz ir dar umb zufuret
werd alle ir freude in truren gar!
und sol auch ewiclichen zwar
sin in der ehte und banne
aller getruwen manne!
und wen sie lieb in hertzen treit,
der mus ir furbaz allez leit
erzeigen, als er verste mag!
ir lyp sol furbaz naht und tag
keinen fride haben nieren!
vogel, fisch und tiren,
waz lauffet, swymmet ader swebt
oder yndert in der werlt lebt,
dem wil ich daz herleuben
daz sie es tun bereuben,
waz sie selde und freude hat!
umb ditz großen missetat
sie hatt auch sicher wol verscholt
daz ir nyman nymmer holt
sol werden in dem synne.>
zu hant entwurt die mynne,
do gerechtikeit die rede jach.
zum mol ein herten spruch sie sprach
gemein von allen luten
die sulhes effen trueten.
sie sprach:< phuch dich, du mordes last
und du falscher kuphers glast!
wes trugestu stetes mannes muet
mit diner falschen rede unfruet?
wez sleht diner bosen zungen hamer
muntz falsch in truwen kamer?
wez wirfestu in truwen stift
in tryackers truhe gift?
wes gibstu, freuden morderin,
gelupten dorn in rosen schin?
ich mein dich, wyp mit geteilter mynne
und auch du mannes triegerinne!
schucht, geluckes wunsch undere dich!
daz ruwet sicherlich niht mich.
dines leidez frew ich mich naht und tagk.
du bist der schanden laster sak;
und tut mir we daz man dich wyp
sol heißen als einer andern lyp,
der lob zu aller zit ist breit.>
dar nach furt dar gerechtikeit
ein edeln kneht an ir hant
und sprach:< fraw mynne, syt gemant
waz ir uns hie geheißen hat!
min gerechter diner, der hie stat,
der verdint mit rechter schuld
einer schonen junchfrawen hulde.
die waz stoltz und da by clug
und ist noch hubsch und fin genug
und kan hoflich gebaren.
ich wen in sulhen jaren
hab niemant kein junchfrawen
gesehen noch geschawen,
der sulch hubscheit wone by
und auch so rechte gelimpfig sy
als sie und also wol getan.
die selb mynnet disen man
in irem hertzen lieplich gar
und sprach zu im: « wiß an var
daz du trut und liep solt sin
ymmer zwor dem hertzen min,
wann mir ist oft und dicke geseit
vil von diner gerechtikeit.
da von weiz ich daz du niht an
mich mutest, daz were missetan
oder mir verlure min ere. »
diser rede derfrawet sich sere
diser junge mynnen diep
und gewan sie auch so rechte lieb,
daz in duecht, er wolt e kyesen
den tod, e er verliesen
ir hulde wolt mit keinen dingen.
sie kunden beyd at innen bringen
ein ander truwe und fruntschaft gantz.
daz waz auch gar an falschen schrantz.
dar nach unlang in kurtzer zit
fugt ez sich daz sie komen syt
zu ein ander, do vil frawen waren.
da kunde sie so vintlich gebaren
gein im in zornes pflichte
und mit so ubelm gesichte,
daz er derschrak und wart betruept.
irn lip in zorn sie do ubt,
daz sie nie wort zu im gesprach.
ich weiz niht waz sie an im rach,
wann daz die junchfraw wol getan
im keiner rede nie wolt gestan
in dryen jaren sicherlich.
ich wolt wol sweren wißenlich
fur min diner, der hie stat,
daz er beginge nie kein tat,
die dar zu kunde gedyhen,
dar umb sie solt verzihen
in irer lieb und hulde,
wann daz sie an unschulde
und durch unstete urhab
minem lieben diner urloup gab.
( wer sin ye mensch worden gewar,
so muwet ez mich niht halb so gar
als ez mich sust muet in dem synne.)
dar umb bit ich uch, liebe mynne,
daz ir hie dem diner min
ein gnedig richterin wolt sin,
wann ez ist ubel an im getan.>
zu hant do hub die mynne an
und sprach:< ich frag dich, wisheit,
daz du teilest uff dinen eyt
uber die unsteten tat,
als dise fraw geclaget hat.>
wysheit zu hant entwurt bot.
sie sprach:< umb dise missetat,
die dis junchfraw hubsch gemeit
begangen mit unstetikeit
hat an disem jungen knaben,
und daz auch lernen und haben
anderlut unstete do by,
so daz ir, mynne, werdet fry
furbaz aller steten lute,
dar umb so teil ich hute
daz nymmer stetes mannes muet
uff sie geflos der mynnen fluot.
furwar wann ez were gar verlorn:
waz ir hut liebt, daz leit ir morn.
sie sol auch niht dergitzen
daz sie nymmer tuerre gesitzen
zu andern steten frawen.
let aber sie sich da beschawen,
so mus unstete daz an ir gerben
daz sie sich tue enpferben,
daz wol die lut erkennen ez,
daz sie sy uff unstet rez.>
do wisheit so geteilt und sprach,
ein gemein spruch die mynn dar nach
sprach von allen luten
die die unstete truten,
und sprach:< ob wyb in hertzen schrin
hat steten man gelaßen ein,
so daz sie im gekuendet
habe, wie sie an gezundet
sy von hitze siner mynne,
und ob sie uz dem synne
den selben unverschuldet let,
die tut reht als ob einer het
ein lieben frunt zu huse gebeten,
und so sie große wunne hetten,
daz dann der wirt durch ungefueg
sin lieben frunt zu tot slueg,
so er by im in truwen seße.
also die frawe sich vergeße,
die irem lieb unstet tet schin.
si ist auch ein rauberin
aller freude mit voller tat.
sie nymt daz sie gegeben hat,
ich mein die freude die sie ein stiezz
in liebez brust, do sie gehiez
irem lieb, sie wolt stete sin
und wolt im sulch truw tun schin,
daz sin freud wer allzit nuwe.>
dar nach furt dar fraw truwe
ein edelkneht zum jungsten mol.
sie sprach:< fraw mynne, by dem grol
gewan ich getruwern diner nie
als dirre getruwe der da hie
stet, dez wort ich sprechen wil.
seht, mynne, der hat truwen vil
und lieb uff ein wyp geleit.
daz ich uch da von ymmer seyt,
ich kund ez niht halb gesagen
die lieb die er kan zu ir tragen.
ich weiz daz im nie lieber wart
kein dink wann dise frawe zart,
daz ot die werlt an trift.
sin lieb sulich wunder stift,
die er zu der frawen hat,
daz sie im mer zu hertzen gat
und lieber ist on alles meil
dann sigaunen waz daz bracken seil,
von dem do citurelle saget,
daz ir die strang baz behaget
und lieber waz dann allez daz guet,
daz artus het, der kunig fruet,
und der baruk von baldak.
wist, mynne, min zung niht enmag
vol spreche die großen lieb gantz,
die er sunder valschen schrantz
treit in getruwem synne
und auch in rechter mynne
gein seiner lieben frawen guet.
sin lieb grozz wunder tuet,
wann sie daz an im worchte,
daz er die groezzten vorchte
uff sie hat, so ie kein man
uff kein frawen ye gewan.
dez twingt in, mynne, uwer wille!
si ist doch niht kamille,
die kuene stritberliche maget,
von der in eneas man saget,
daz er sie also vorchten sol.
ich weiz auch sicher an im wol:
war umb in sin frawe bete
oder waz sie im nuer winken tete,
daz er daz selbe nymmer ließe,
wann ob ez in der keyser hieße
und alle sin lantherren.
sie kan sin forcht auch meren
drivaltig, wann er zu ir kumt;
wann im derschricket und derstumpt
daz wort in sinem munde,
daz er dann zu der stunde
niht weiz, waz er halt reden sol.
ich weis aber an im wol
daz in die vorcht dez twinget
und die lieb dar zu dringet,
daz er sich nach ir senen tuet
reht sam ein sele in heisser glut.
sich senet nach dem himelrich.
er sent in senen seneclich
sich senlich nach ir ymer.
wist, er vergist ir nymmer;
er gedenkt an sie zu aller zit
sam einer dem da nahen lyt
ein groß leit in hertzen:
wo der begynnet schertzen,
doch gedenket er allez dar an.
also tut, fraw, sunder wan
min diner, der getruwe kneht.
ich bit uch, fraw, daz ir sleht
mir syt an dem gerichte!
ez claget anders niht
min lieber diner, der hie stat,
von siner frawen die er hat
zu lieb im derkorn,
wann daz sie iren zorn
hab dar umb uff in gewant,
daz er die rede ir tete bekant,
wie daz sie were sines hertzen liep
und wie er heimlich als ein diep
nach iren hulden wolde streben
und ymmer nach irem willen leben,
wann er ir wer von hertzen holt.
dar umb dunkt in er hab verscholt,
daz sie in enzebe serer vil,
dann sie tet vor dem zile,
e ir die rede waz worden kunt.
dez jamert in zu aller stund,
daz er ist gantzes jamers vol,
und mag in billich jamern wol,
sol er verliesen die truwe an ir.
wann gelaubt sicherlichen mir:
ez ist unmoßen jamer ber
und ist ein swer vor aller swer,
wo ein getruwer mensche gut
eim menschen gantze truwe tuet
und dann verlust die truwe an im.
uff min truwe ich daz nym:
untruwen tut ez mer dar an
dann ob kein truwe im nie getan
der mensche het by sinen tagen.
also mues dirre getruwe hie tragen
in sinem hertzen jamers mer
wann ob er uff sin frawen her
nie kein truwe het gelegt
und sich die truwe nit in ir regt,
daz sie in wider mynnen tut.
ich weiz: sin lip, sin hertze, sin muet
ist ewig an den freuden mat.
wer ditz buch getichtet hat,
fraw mynne, der kennet eygenlich
min diner alse truwen riche,
daz er durch die truwe sin
und durch sin manigvaltig pin
und durch sin groß heimlicheit,
die er zu minem diner treit
( und daz er sich gelaßen tar
an in, wann sie zwor gebar
ein muter mit ein ander),
ein rede mit worten glander
alhie gemacht, getichtet hat,
die wol uff die matergen gat,
die minen di. ner triffet an.
ach mynne, mynne, ich enkan
doch niemant halb gesagen sin leit.
sin hertz glich den orden treit
sam er ein einsidel sye.
hie horet zu der rede krye,
die hie mit worten ane gat,
die man uff in getichet hat!>
durch balsemtes kunsten zundal,
durch glentzendes witzen rundal,
bekront mir myns sinnes helme,
daz ich durch grobes synnes melme
mit der vernunft min mus waten;
daz der vernunft sumerlaten
in mir cluglich so uz schießen,
daz ich den sin mug uz gießen,
den ich zu sagen han uff gerifelt,
daz daz durch weiffet und durch wifelt
werde zu guter gehorde wep,
so daz unkunsten wider streb
mich dar an niht enirre!
wie ich unkunsten wirre
vorcht, daz ich niht enmuge
getichten, daz ez wol tuge
den luten hie zu hoeren,
doch us grobes synnes koern
wil ich mit den slehten rymen,
so ich sie kan zu sammen lymen,
ein clag rede hie heben an,
durch daz frawen und man
vernemen dester baz min clag.
sich fugt reht an eim tag,
so man uff der erden kreizzen
den sne zum ersten sicht derbeizzen
und so ez uz den lueften
wirt nibeln und tueften
mit frostes anhange
und so ez ligt strange
den vogeln und den tieren,
daz ich ging uz spatzieren
in ein hag nach wunsch erwelt
und wolt besehen, wie gequelt
der ryffe im hette sine bleter.
die sach ich daz sie waren gleter
vor yse dann ein spiegel glas,
und daz die blumen und daz gras
ir haubet hingen hin zu tal,
und daz die zise und nachtigal
mit gesang ließen ir quintirn.
und waz da vor kund floriren
die reiser in dez meyen wedel,
do het der winter sin gesedel
gewunnen uff mit heres kraft.
und waz mit saff vor waz durch saft,
daz dar uz solten blute knoppfen,
daz waz nu behenket mit tropfen,
mit yse lank gezapfet.
do ich daz so an kapfet
und gotes wunder dar an bruft,
da hort ich daz ein stymme ruft
so senlich by mir in dem hag,
daz ich aller miner tag
senlicher stymme gehoeret nie.
sulch clag von der stymme gie,
als ob ein kunig hoch geborn
het ein sun, nach wunsch erkorn,
und den sehe vor im toten:
waz sich der jamers kuende noten
und leides umb den sun do hette,
also waz cleglichen stete
ditz clagen daz die stymme hie treyp.
niht lenger ich da mer beleip.
durch den dicken hag ich kroch
und volget als der stymme nach,
bis ich ein einsidel sach
dort sitzen, der die clag sprach.
dem waz sin vel so gar durch gniten,
als ob mit gelben topasiten
sin antlutze wer geverbet.
er sprach:< ach got, waz gerbet
din hoch gewaltig kraft an mir?
ja mus ich ymmer schryen zu dir
wafnot ye und waffen!
und dorst ich dich gestroffen,
ich tet ez in den synnen min!>
ich sprach:< heya nein, la sin!
du solt got erzurnen niht!
mich dunket du habst so swache lit,
daz dir wer siner helffe not.
sag mir waz dich betrubet hot!>
er sprach:< ja sagen zu diser stund!
ez kund dir keins menschen munt
in tusent jaren niht gesagen
die pin die ich mus eine tragen,
und auch die bitterlichen not.>
er rieff vil dick:< kum, lieber tot,
und lose mich von der marter,
wann strenger und harter
betrubet got kein menschen nie!
got, mich nymt ymmer wunder wie
din guet ez mug erliden,
daz bitter scharpf ab snyden,
daz mir absnyt die freude min!>
ich sprach:< ey frunt, nue tue mir schin,
waz leides hat dir got gegeben?>
er sprach:< die will ich mag geleben,
mues ich wesen wunnenbar
und ymmer wesen trurig gar
in mut und in dem synne,
umb daz die werltlichen mynne
got ein syt hat gemacht so stark
und andersit an der krefte so kark,
daz sie hat krefte nyndert kein.
ich sag dir wie ich daz gemein:
got hat die mynne so kreftig
gemacht und so meisterscheftig,
daz irre krefte, sterke rink
gar umb slußet alle dink,
und hat die mynne dann gegeben
naturlich zu dez menschen leben,
ettlichem wenig, ettlichem vil,
dar nach als der natur zil
dem menschen ist gesetzet, gezelt.
ettliches mensch die mynne quelt,
daz im so we halt nie geschach;
da wider geleit nie ungemach
gens mensch als tuere als umb ein har,
daz man do mynnet gentzlich gar
mit truwlichen truwen.
ach sol mich daz niht ruwen
daz ein mensch durch truwe erkuest
ein mensche und dann die verluest,
die ez uff ez geleget hat?
mich dunket ez sy ein groß untat,
wo ein mensche sin truwe hin legt,
ob sich niht truwen wider regt
in yenes menschen synne,
daz man mit lutterrer mynne
getrulichen ist mynnig.
ich wird da von unsynnig
und tobig in dem hirne,
wenn ich daz selbe durch kirne
und reht tu bedenken.>
ich sprach:< du solt dich niht krenken
dar umb und niht betruben!
laß got sin wunder uben,
der ez geschuf in wysem rat!>
< du redest als der gebakken hat>,
sprach er zu mir.< ach toreht man,
wiße: ginge ez mich niht swerlich an,
ich enruchte wie geschaffen het
got sin geschefte oder waz er tet
mit sinen wundern, die er uebt.
ditz hat gar vaste mich betruebt.>
< get ez dich an?>< ja truen, ez tut!>
< wie, wor an?>< sich, da ist min muet
uff daz schonste wyp geplatzt:
die hat beraubt und beschatzt
mich miner freuden, daz ist war.>
< hat dir din freude beraubet gar
ein vil mynnencliches wip,
wez wert sich niht din starker lip?
der waz doch sterker wann zwo frawen!>
< do hat verwundet und verhauwen
si mich, daz ich bin ungesunt.>
< truewen, du bist nyndert bißen wunt:
daz sich ich sicherlichen wol.>
er sprach:< nue swig ein wenig! ich sol
dir sagen wie mir sy geschehen:
so machtu selber dann wol spehen
daz ich bin ußer moßen wunt.
sich fuget daz ein fraw wart kunt
dem hertzen min, ich weiz wol wo.
mit der so waz ich dicke fro
mit eren, wo ich zu ir kom;
wann sie waz so wunnesam,
daz cluger, wunnenbernder wyp
nie gebar keins wybes lyb,
und ist noch hut also geheret,
daz von irre schoen ist geeret
sicher all umb gegende.
vil manig zunge sich wegende
ist daz sie ir lobes giht.
wer sie halt ymer ane sicht,
der gicht daz sunder smeichen,
sie hab an ir die zeichen
fur war mit allen sachen
( an eine die vitachen),
daz sie ez sy ein engel.
sie hat keinen hores kengel
uff irem haubt nyndert stan,
ez sy so mynnenclich getan
sam gespunnen golt von araby,
und kan auch so durch krispen sie,
daz ez hat sulich krynnel,
als ez von einer spinnel
sy hubsch her ab gezogen.
durch kruellet und zuflogen
ez ist nach wunsche lobsam.
got selb zu irre gebuert quam
und macht sie so gentzig,
daz ir lip so glentzig
ist gestellet engel var.
ir mynnenclichen augen clar
ir luchten in dem haubt sus
sam jupiter und venus,
die zwen liechten sterne.
ich wolt uzzer moßen gern
daz meister arnolt der moler
von wirtzburg in irre kuntschaft were!
an gut must ez in helffen ser,
wenn er bedoerft nymmer mer
brisiligen varb kauffen kein.
er nem nuer sin pensel rein
und habt in an iren roten munt:
zu hant und an der selben stund
so vil der rote dar in schueße,
daz ein gantzes jar dann fluße
paris varb genug dar us.
geselle, sie ist so vin und knus,
daz ich ez kan vol sagen niht.
solt ir geberde und ir gelit
ich dir vol loben, ez wurde zu vil.
ein anders ich dir sagen wil,
als ich dir vor gelobet han.
hore, da die frawe so wol getan
und also mynnenclichen waz
und daz ir ere sam heißes glas
in brennender gluot feur wil,
zu hant sie mir so wol gefiel,
daz myr nie mensche lieber wart.
sie wart mir also lieb und zart,
daz die lieb wart in mir suenckeln.
entflammen und funkeln
wart in mir da der mynnen gluet;
und von der hitze uber fluet
wart sie zu mol do lochtzen,
daz ich wart schryen und ohtzen
heimlich und « we mir » wuftzen,
daz mir vil starke suftzen
entwischten vor der frawen clar.
da by zu hant so nam sie war
daz ich sie hette zu lieb erkorn.
ir wart uff mich so rehte zorn
und muet sie uff mich also sere,
daz sie mir furbaz ymmer mer
kein gutlich wort nie zu gesprach.
und waz sie syt her ye gesach,
da mit sie mich betruben mocht
oder waz auch mir zu leide dochte,
daz hat sie alles samt getan.
sich, da von get mych swerlich an
daz got die mynne so hat geschickt,
daz sie ein mensche so vast bestrikt,
daz sie im ist an freuden schedig,
und da by lest daz ander ledig,
daz im nie we von ir geschach.>
er rieff:< ach und ymmer ach
daz venus ye geborn wart,
dar umb daz sie mich so hart
bestrikt hat mit der mynne
und mines liebes synne
gein mir let sin so strenge!
und wert ez kein lenge,
von leben ez mich schupphet,
wenn ich in leit verkruphet
sten als siches veder spil.
ich han auch miner freuden kil
in leides mueße verreret,
dar umb daz gemeret
min fraw hat uff mich iren has.
ich west vor hin lutzel baz
waz trubsal waz und jamers sag.
nu mus ich sant wilhelmen clag
triben in stetem leide gantz,
die er da treip, da viviantz,
sin lieber nef, wolt sterben tod.
ich mus auch lyden alle die not
die sygaun die maget het
umb den grahardoys stet,
den stoltzen schinachtulander.
vil sorgen mancher hander
durch kurtz ich dir verswigen mus.>
ich sprach:< dir wirdet sorgen pues,
und volgestu der lere min.
du macht ein toreht man wol sin.
du sagest vil von diner mynne.
ich wolt gedenken in dem synne:
kein wip gesach ich nie so wech,
die also sprech: « ach hertz, versmech
mir den; ich wil im wesen gram »;
ich wolt ir tun hin wider sam;
so wurde dez allez dann gelich.
tu daz, so wirstu freudenriche
in muet und in dem synne.>
er sprach:< kenstu die mynne,
fur war du redest anders!
weistu wie salomanders
natur ist gewehet,
daz in daz fur umb vehet
und da inne wont zu aller zit?
also min armes hertze lyt
stet in der mynnen fuere.
weistu wie der gehure
kunig anfortas wart wunt
einer wunden, da zu aller stund
der herre da von must sochen?
also hat mich durch stochen
der starken mynnen strole,
daz ich vor großer quole
mus ymmer « we mir » schryen.
geleubestu der philosophyen
meister schrift und lere?>
ich sprach:< dez geleub ich sere.>
er sprach:< so wiß daz sunder wan
daz sie die mynne gelichet han
zu schoz und auch zu fuere:
sie wunt und brennet tuere,
welich mensch sie beruret recht.
also hat mich die mynne sleht
verwunt und an gezundet.
da by min fraw auch sundet
groblich an mir umb iren hazz.>
ich sprach:< ey frunt, nu sag mir bazz!
dines smertzen erst geleub ich dir.
hastu iht hoffnung zu ir?>
er sprach:< in weizz; ich wen ach nein!
min fraw ist herter dann ein stein
gein mir: daz wiße sunder wan.
hor waz ich hoffens zu ir han!
wer sie yetz hie und hort min pin,.
sie ließ ir eins als ander sin.
vor lieb kund ich dann reden niht
zu ir halt keinerley geschicht.
wann eins mich die mynne dermant:
iren mantel nem ich in min hant;
den slug sie dar uz und lieff von mir.>
er sprach:< ich wil sin danken dir!
ge, such die schonsten frawen,
so mans uff erden mag geschawen:
die ist ez sicherlichen.
sag ir wie mir verblichen
min antlutz sy und wie zudrollen
min hertze sy und uff geswollen.
bit sie daz si mir sende den quick,
iren mynnenclichen sußen blick,
daz er min sorge zuriße
und ich dar an derpiße
fur daz ungesegent fruwe,
daz doch min wunden etwaz ruwe
haben von der sußen nar.>
ich sprach:< ich wil ez werben zwar.
uff min truwe ich daz nym.>
mit diser rede schied ich von im.
< die clag und auch min vorder rede,
fraw minne, habt ir gehoret bede>,
also sprach fraw truwe.
< ey syt mit mir in ruwe,
fraw mynn, durch den getruwen kneht!
wann wist: im geschicht unreht
und ist niht wol an im getan.
dez nymt er sich so swerlich an
daz ez mich fur in derbarmt;
wann er ligt und karmt,
daz ez niemant kan dergeilen.
fraw mynne, last dar uber teilen
ob dise werde frawe zart
sulle billich sin gein im so hart
oder ob sie in den synnen
in sulle iht wider mynnen,
daz sie laße gein im iren has.
fraw mynne, last dervaren daz!
nein, mynne, der frog ein wille gedagt,
wenn ich han noch niht halb gesagt
daz min diner hie wolt clagen!
heizzet uch in selber ein rede sagen,
do sin gebrech ein teil inne stat,
die im durch lieb getichtet hat,
der ditz buch hat vor getichtet:
da inne wert ir berichtet
waz not min diner lydet.
die selbe rede ist niht gesmidet
von wilder wort gesmyde:
daz ist uff daz geschide
geschehen daz ez wol vernemen,
waz lut ez ymmer fur quemen,
ez wern frawen oder man.>
fraw mynne sprach:< so hebt an,
juncherr, sagt uns die rede hie!
sagt uns war umb oder wie
ewer fraw uech nyde und sy gehaz!>
ich sprach:< hoert zu; ich sag uch daz,
als ich aller ferste kan.>
hie hebt sich die rede an.
< ungunst, undank und kranken lon,
versmehen, spotten, haßes don,
daz gar min fraw zu mir tuet
in hochfart und in ubermuet,
mich hat gebracht und bringet noch
daz miner freuden snelles roch
in leydes mat sich topelt.
dar zu ir nit mich chopelt
in sorgen bant so strenge,
daz myr myn breit, min lenge
freude ist alle worden kurtz.
auch ist der sin mir worden lurtz,
vernihtet und vertoeret,
daz mir der lip geporet,
als ich witzen sy vernarret.
getichtes geist auch verstarret
ist in mir und vertumphet,
syt daz ich bin geblumphet
in tieffen jamers meres grunt.
doch mus ich hie zu diser stund,
wie ich niht wol getichten kan,
durch not ein rede hie heben an
und durch betrupniß die ich trag.
ez sint vergangen jar und tag
daz min fraw, der zart onychel,
ist gewest gein mir so stichel
und also rehte hertig,
daz mir worden ist lideschertig
min freude, daz ich mus alten
und leides mer drivalten
uff mich, dann ich vor ye getet,
e daz ich ir kein kuntschaft het;
und weiz niht war umb sie ez tut.
sie weizz vor in irem muet
daz sie mir liebet fur alle wip
und daz ich muet, hertz, sin und lip
ir zu eygen han ergeben
und daz ich wider sie gestreben
niht kan noch mag noch sol noch wil
und daz ich wenig oder vil
niht tue, wann als sie mich geheißet.
uber daz so ist ir sin derpeizzet
uff mich in haßes ungedult:
umb anders niht wann umb die schult
daz ich ir holdes hertze trag,
und also heimlich daz kein sag
nie kein mensch da von gesprach.
seht, daz ist irs hertzen ach
und tut ez an mir rechen!
ich wil fur war daz sprechen:
det ez ir yetz und ymmer zorn
und het sie sin ein eyt gesworn,
sie kan gemachen nymmer daz
daz ich ir werden kunne gehaz.
wie kan sie halt derweren mir,
sie lieb dem sin und miner gir
immer, immer von tag zu tagen?
ein groß rede wil ich hie sagen
und wil auch die hie noch beweren.
ir hulde nem ich also gern,
als ob der keyser ytzunt quem
und mich by miner hende neme
und mich macht gewaltig
der lande manigvaltig,
die da sten in sime gebot,
und daz die ewig sunder spot
nach minem willen solten leben.
hie an so mag mir unreht geben
wer dise rede von mir vernymt,
und sprechen daz ez missezimt,
daz ich die warheit kunne sparn.
die warheit sult ir hie derfarn!
waz hulff daz ich were genant
ein kunig, ein herre uber alle lant
und da by sich zu aller stund,
oder daz min hertz wer verwunt
mit einem gluwenden spisse,
so daz der wunden riße
mir ymmer mer geheilten zu?
wer mir niht weger gute ruwe
in sulher armuet als ich han,
wenn daz ich wer ein richer man
und nymmer lieben tag gelebt?
hie an so merket und gebt
mir reht, ob ir ez habt vernomen!
mich hat ir mynne so gar durch kumen
und also gar durch brochen,
daz ich mues ymmer sochen
von tag zu stund zu stunden.
mins hertzen mynnen wunden
mir swellen und schrinnen,
daz ich nymmer ruwe kan gewynnen,
mich troste dann min zucker trueb,
die do sam ein rote ruebe
glentzet, die mit milch begoßen
ist und clerlich uber floßen.
nu seht ob mir iht weger were,
daz ich eins gantzes landes enper,
wann daz min hertz ist freuden tot!
min ruwe clegliche not
niemant reht besynnen kan,
ez sint dann frawen oder man,
die auch die mynne hab angezunt,
daz sie von ir sint worden wunt;
sust merkt ez niemant rehte.
man vindet ritter und knehte,
die sint in dem gedinge
daz sie nemen drye pfenninge
fur aller guten wybe trost;
die brennet niht der mynnen rost
und geleuben niht der mynne.
hie wil ich uz dem synne
die rede lan und furbaz sagen
und aber minen kumer clagen.
ey frawe zart, frawe vin,
ey fraw, durch frewte frawe min,
woltestu nur eins bescheyden mich,.
daz ich ez weste eygenlich,
waz ich dir hette zu leide getan,
daz du mich ließest daz verstan!
geringet wuerde da von min pin.
ach wie mag ich so toreht gesin
daz ich so gerne weste daz!
daz mir min frawe ist gehaz,
daz weizz ich wol war umb daz ist,
und wil ez hie in kurtzer frist
mich und anderlut bescheyden.
ich weizz: es lebt kein heyden
uff erden noch kein cristen man,
der ye kein wip so wol getan
by sinen ziten hab gesehen,
die da kunne so clerlich brehen
in glantzer schon, als sie brehet.
daz han ich auch an ir gespehet
vil dick in mynen synnen
daz sie luecht ußen und ynnen,
als rubin und berillus luchtet;
und ob yeman anders duchte,
mich duchte der wer zu mol verwitzt!
wo sie by tusent frawen sitzt,
ez sy luchteg oder tymber,
so get vor uz von ir ein schimber,
als ob die sunne dar uff breche.
dar zu ist die eren freche
uff ere also girdik,
daz sie ist also wirdik,
daz sie ist gantzer wirden vol.
nu dar, daz weizz sie allez wol
daz sie ist uber die moße clug
und da by fin und stoltz genug!
wenn daz bedenken tut ir muet,
so gedenket sie: « wie torlich tuet
der tor in sinen synnen!
went er daz ich gewynnen
in wolle liep? nein, ich enwil!
ja funde ich besserer lute vil,
den ich wolt wesen fur in holt. »
umb den gedank han ich verscholt
daz sie mich hazzt in zornes muet;
und hat auch reht daz sie ez tuet,
wann ich wer ir zu dinste zu bloede.
doch wer ich eins noch so snoede
und wer halt anders dann ich bin,
so solt so gutig sin ir sin
durch truwe die ich zu ir han,
daz sie ein wenig abe lan
solt von irem zorn hart;
wenn nie kein mensche lieber wart
dem andern dann die fraw mir ist.
ez hat bekant myns hertzen list:
ob ein hase in sulher stete
in rechten truwen fruntschaft het
zu einem hunde freissam,
der doch von art im ist gram,
und ob daz kunde kumen dar,
daz sin wurde der hunt gewar,
daz er in so in truwen meint,
sulich truwe er im hin wider scheint,
als obe ez were sin welfflin zir.
nu seht, daz ist ein zornig tir
und tet genade dem viende sin!
wez zihet mich dann die frawe min,
der ich allzit bin bereit
und der ich nie getet kein leit?
daz sie mir ist so strenge,
ez hat gewert die lenge:
mich dunkt, ez sin wol tusent jar.
ir hertz tuet gein mir fur wor
sam ich es sy ein snoede jude.
waz ich zu ir gesprich gechuede,
daz vocht sie uff in arge
gein mir. die tugent karge
ist herter gein mir dann ein flins.
si git mir sulhes lones zins:
ob sie ein dink wolt yetzunt tuet
und rett ich nuer ein wort dar zue,
ez wer verlorn allez samt!
sie hat die sprach in mir verdampt,
daz ich gein ir bin verstumpt.
die sproch mir in dem munde erklumpt,
so ich mit ir reden sol;
wann ich weiz daz an ir wol:
daz ich nuer sprech ein einig wort,
daz ir daz hertze niht bekort,
an frevel sie daz niht enliezz;
hin wider ein sie mir ez stiezz.
da von bedarf ich nymmer mere
gedenken wenig oder sere
daz ich zu ir gerede kein dink,
ez sy dann daz irre gut ursprink
vor zu mir so gebore,
daz ich sunder hazzes wore
mich mueg erkosen mit ir wol.
ez schatt licht ich wurde so vol,
daz mir niemant kund gestemen.
west ich daz sie ez tet vor schemen,
daz sie niht statet rede mir,
daz were mir lieb und lieber zwir,
wenn daz sie ez lest in hazzes muet.
vor blugheit sie ez niht entuet,
wenn sie ist so frisch, so bald:
fruere sie, sie sprech « mir ist kald »!
also mocht sie mit niht gelan:
ginge sie min lieb yndert an,
sie must doch zu eim mol in den jaren
anders zwor gein mir gebaren,
dann sie ytzunt gein mir tut.
ez hat vil wol min muet,
wenn mich an ir nihtz hindert,
wenn daz so schon flindert
ir schoen den bor fur ander schoen:
dar umb ist sie gein mir so hon
und also rechte swinde.
got ist vil anders linde
wenn dise frawe reine;
und wißen doch gemeine
daz er verrer schoner ist,
dann kan derdenken keins menschen list.
ruft in also in truwen an
ein alter kranker betrisig man,
er tete durch die truwe sin
dem selben menschen truwe schin.
daz tut aber sie mit nihte.
waz ich gelob, getichte
ir wirde, ir ere, ir schone
oder waz ich sie mit rede bekroen,
so get sie an die selbe geschicht,
als wart sie hin uf wulkentz iht.
waz sol ich mer hie sagen?
ich mues ein dink ye clagen
und anden, wie dem hertzen clagt
min munt, daz ich sy so verzagt,
daz ich ein wortlin niht enspriche,
so got enfuget mir daz ich
by der zarten yendert won.
so spricht min hertz, ez kum da von
von uberiger vorcht und mynne.
ich entwurt: « hertz und synne,
daz ist wor. ich furcht zu sere ditz.
und wer sie ez ein starker ris,
ich solt vor ir so niht verzagen!
ja du wilt ir by namen sagen
dez nehsten, so ich kum zu ir,
wie nach ir ste myns hertzen gir,
und yens und daz und aber daz. »
ich hoff sie tue mir dar nach baz.
wann daz ich ein sy so leidig,
als balde wird ich so freidig,
daz ich sprich selber wider mich:
« ich narr und tor, var fur dich!
vorchtestu daz sie dich kratze? »
in mynem synne ich schatze:
ja zwor ich laß so wenig ab,
als ob ich sin gesworn hab!
so ich dann aber kum dar
und der zarten nym war,
so gar ich dann erschricke
von ires haßes blicke.
ob man mich solde henken,
ich kunde halt niht erdenken,
waz wortez ich solt ergitzen.
ich kum so gar von witzen,
daz ich mich dann entferbe.
alle wort mich duenken herbe,
die ich ir dann sol reden zue.
ach ratet zu waz ich nu tue!
min leben und min handel
hatt gar unseligen wandel,
daz mir verderret ist der sin.
ist daz ich by der zarten bin,
so ist mir armen wint und ach;
und lyde auch großen ungemach,
umb daz ich niht gereden tar
zu ir als tur als umb ein har,
und ich ez auch vor scham niht kan.
ich forcht, heb ich ein wort nuer an,
ich verliez zu mol ir hulde.
ach waz ich dann dulde
grosser not und swerer pin!
so ich niht by ir mag gesin,
so sen, so sen, so sen ich mich
nach ir so rechte seneclich
und han nach ir so große kar,
daz ich wird aller wunnen bar
und alle freud mus varn lan.
got vater so ruff ich dann an:
« ey herre, durch die gute din
hilf mir schir zu der frawen min!
und durch din liden, daz du lid,
gib mir iren sun und iren frid!
hilf mir zu iren hulden,
wann ich kan mit keinen schulden
verdinen iren habe dank,
ez sy dann daz din gotlich twank
sie twing daz sie mir hulde muße geben! »
seht, seht, also ist min leben
tag und nacht daz gantze jar.
ey uber clerte frawe clar,
min gymme, min oster wunne,
min cimynne, min honig brunne,
liep, bul, spigel, engel,
balsam staud und zucker stengel,
laß risen diner gute risel
uff miner sorgen kisel
und mache min freude mir flucke!
waz mag min ungelucke
dir so hohen muet gegeben?
waz hilffet dich daz ich mus leben,
daz ich nymmer frolich wirde?
ich han doch kein girde
zu dir die dir geschaden mueg
oder sich in tusent jaren zueg,
daz dir gedihe dar uz scham.
ey frawe zart, gedenk alsam:
« syt mich der mensch in truwen meint
und mir daz allenthalb bescheint,
wie ich in doch zu mynnen
nymmer gewynne in synnen,
so hat er doch umb mich verscholt
daz ich im sust wil wesen holt
und wil in ye vor leide bewaren,
als verre ich ez mag under varn. »
tu daz, min truot, so tustu wol!
ich hoff, du syst doch gnaden vol.
und eug ez durch din gute mir:
so wil ich ymmer dinen dir.>
hie hat die rede ein ende.
< fraw mynne, nu syt behende
und fragt minen diner sleht>,
so sprach fraw truwe,< und heißet reht
teilen, als ez sy fur gezelt!
nein mynne, noch ein wille entwelt!
heist uch noch ein rede sagen,
da sin jamer und sin clagen
inne stet vil nahen gar.>
fraw mynne die sprach:< so sag dar
din not und auch din swere pin!
durch stet und auch durch die truwe din
hor ich ez gern sunder wan.>
er sprach:< so heb ich aber an.
« ach hertze min innewendigs,
du armes und sendigs,
du truriges, du betruptes,
in leide du verubtes,
wie machtu also zecklich
und also gar gequecklich
mich mit sulhem leide gederren
oder wie machtu versperren
in dir so jamerbernde not?
dir wer beßer vil der tot,
wann daz du also lange
und also gar gestrange
dich mit leit so twingest.
doch wen ich daz du ringest
mit tode, so tustu ehtzen;
du verst mir in der bruste lehtzen,
sam ein meßer in dir stecke.
sag mir, hertz, was ist der hecke
dar umb du bist so gar betrubt?
wiß daz ich durch dich geuebt
bin in trubsal aller meiste
umb din betruptniße, daz du treist.
auch wiße, hertze, sunder wan
daz mich din leit so noch get an,
daz ich selten reht derlache.
auch von den luten mache
ich dicke mich vor jamerkeit,
wann mir ist ein hertzeleit
alle wunne und alle schertze.
mir ist alle freud ein smertze,
wo der iht vor mir geschicht;
wann zwor ich kenn min selbez niht.
mir ist daz auwich uz gekert.
din leit daz hat mir leit gemert,
also daz mir ist freud verflucht.
dez han ich uff mich so verrucht,
daz ich selber min niht ahte.
wo ich gedenke und hin gedrachte,
so kan ich kein ruwe niht vinden,
syt du niht wilt erwinden
an diner jamer bernder pin.
sag an, sag an myr, hertze min,
vor mir ez niht behalde,
sag mir wunderlichen balde
waz leidez dich so twinge! »
« swig, lip! ich hertz ich ringe
mit dryer hande leyden,
der ich eins bescheyden
nyeman gerechticlichen kan.
doch wiß, min lip: ein leit ich han,
da von ich kumer lyde,
dar umb daz ich abe snyde
dir din besten zyt uff erden,
wenn du nymmer frolich werden
an mich enmacht( daz weizz ich wol). »
« ja hertze min, von dir ich dol
sulich not, daz ich were lieber tot! »
« truwen wiß, min lip: ez tut mir not
daz ich so in jamer lymme,
wann mich hat in starkem grymme
in sinen clowen ein mechtig ar.
der drucket zu so vestlich gar,
daz ich den adem koume
gevahen mag mit roume,
und tribet daz an underlaz.
nu merk, min lip, ob iht sy gros
min ander leit, daz ich do trag!
so ist dann daz min dritte clag
daz die fuße erclummen
min und han verkrummen,
daz niemant clemt die clowen uffe.
kum, leit, mit leit dich uff mich huffe,
syt mir fur war gewissent ist,
daz nieman vinden kan den list,
der die clowen uff mug clemmen.
dar umb so tut mich hemmen
leit zu im gar vesticlich. »
« truwen, hertz, daz liget wunderlich.
sag an: wie ist ez kumen dar
daz dich in sin cloen ein ar
mit grymme hat der wischet?
min muet vor not erhischet
daz ich die mere balde ervar.
ist ez ein wy oder ein stockar,
ein gasse oder sust ein gyr? »
« ey swyg, min lip, der rede vir,
wann ich der rede dir ser vergan!
sol ich kein wille daz leben han,
du solt verhoren von mir wol
waz arn ez sy, da von ich dol
sulich not, dar inne ich lymme.
waz arn ez sy, der mich da grymme,
daz saltu hie verhorn von mir.
merk: da ich erst gewuchs in dir,
daz ich ein wenig mich versan,
do stund min mut, ich wolt ye han
ein sunderliche natur
an mir, eins vogels figur.
mit formen ich mich underwant.
manchen vogel ich da vant,
da ich mich nach wolde bilden.
da kunde der sin mir wilden,
daz ich must lang erwinden,
wann ich kund keinen vinden,
dem ich gelicht an siner art.
ein sitich der waz mir zu zart;
da kund ich mich niht bilden nach.
so flog ein falk mir zu hoch;
ich kund so hoh gefliegen niht.
galanders art waz mir denwiht;
ich kund gesingen nit so spech.
so waz ich niht mit rede so wech,
daz ich gelichet mich eim starn.
sust liez ich manchen vogel varn,
dez art mir gar zu edel waz.
zu jungist ich einen mir derlaz,
der waz in miner moße wol
und waz noch swertzer dann ein kol:
daz waz ein kro genennet.
der art ich mir erkennet
gelich an varb, an witze ye sa,
wenn ich kund anders niht dann kra
kra schryen, als die kra tuet;
und ist noch hut in mynem mut.
kein ander clugheit niht wann kra.
ey kund ich mich gelichen da
eim valken han, ez wer zu frumen
mir sider oft und dicke kumen!
nein nein, ez kund da niht gesin:
ich must mit miner varbe schin
her nider ser und vaste rucken.
sust flog ich uz in tumheit flucken
her und dar und aber wider.
miner freuden frechs gevider
mich furt zu manchem vogel stoltz.
sust kom ich zu eim mol in ein holtz
gar uff ein grun planyen:
da hort ich vogel schryen
und singen, donen manchen schal.
der waz so vil daz gar daz tal
mit in waz nohen uberzogen.
sust quam ich zu in dar geflogen
und beschawet gar ir aller schar.
aller hand vogel zwar,
die man mag genennen,
die mocht man da erkennen.
ich sach da fliegen manchen starn:
er must han ein verdecket garn
der im wolt die vedern struben.
ach waz cluger wisser tuben
da waren, den der snabel bran
sam ein kertze, die da an
von rotem fur ist entzunt!
ach daz ich zu der selben stund,
ich arme kro, geflog ye dar!
daz ich daz fliegen niht verbar,
dez mus ich wesen freuden frye.
ich quam doch dar nu hin: daz sy.
ez must at sin daz da geschach.
da ich die vogel gar durch sach,
ey do sach ich einen vogel
under in: der waz so rogel,
daz cluger vogel nie enwart.
edel, clug, hubsch und zart
waz er an wider striten.
sine reinen swankeln sytten
waren meisterlich gelenket.
sin vetich, fin geschrenket,
waren mer dann eln lank.
manig guldin veder clank
an sinem libe, dez mich wol duchte.
sin gevider gar durch luchte,
als in der nacht tut daz gestirne.
nimmer wirde ich der witze so virn,
daz ich vollob nuer sin haubet;
wann niemant mir sin reht gelaubt
wie suberlich daz sy getan.
da von wil ich ez varn lan.
doch wil ich von dem snabel sagen:
do het man fur wol uz geslagen.
ist daz niht wor, ich sprich. ja vix!
er luchtet sam der sardonix
by andern tunkeln stein tuet,
und glentzet sam rotes helfantz blut
sy meisterlich gestrichen dar.
er ist genant ein adelar,
hoch fliegender, clug und wys.
den vogeln gab er spise,
den dar nach stunde ir girde,
und also daz sin wirde
und ere beleib gar ungemeilet.
min sin, min muet der wart durch geilt,
wann ich wond gelucke da vinden.
ich sprach:. ich wil niht erwinden;
ich wil zu dinste mich biegen
dem arn und auch fliegen
im ymmer nach uff und nider..
sin edelichs rein gevider
daz macht und auch sin edele art
daz mir nie vogel lieber wart.
sust flog ich lang dem vogel nach,
wo sich sin fliegen hin gezoch;
wann mir sin edele spise rein
wart volliclich in der gemein
gegeben wol ein gantzes jar,
und doch also daz er kein war
nie kein zyt dar uff gewan.
zum jungsten er sich doch versan
und sprach also:. waz meinet die
chroe, daz ich ir noch nie
vermisset, wo ich ye hin quam?
manig valk lobesam,
sperwer, tuben und starn
sin von mir und zu mir gefarn.
so flugt sie mir nach nacht und tag.
ich weiz waz ez betuten mag.
sie mus ye etwaz an mir spehen..
er wart mich oft und dicke an sehen
mit blicken swinde und herwen.
so must dann ye enpferben
ich mich, wan er dar sach.
in zorn er daz an mir rach.
in haße er balde gein mir hopfte;
miner freuden vedern er mir ropfte
gar vil uz allzuhant.
sin edele spise er mir entwant:
der azz ich furbaz nymmer mer,
ez were dann daz ein abe rer
ich yendert funde mir zu lap,
so er den vogeln zu eßen gap.
von im dar umb ich niht entweich:
wo er hin flog oder hin gestreich,
mit halben gevider ich im nach swank,
so lang daz ich wart so krank,
daz ich vor hunger mocht niht mer.
vor jamer und vor hertzen sere
hub ich eins tages in vorchten an
und sprach also:. ey herre, han
ich iht getan an dir unwyse,
dar umb daz du din edele spise
so lange mir hast vor gespart?
war umb bistu mir so hart?
getruwern vogel du doch nie
gewunne, der so gerne ye
gesehe mit gantzer girde
din ere und auch din wirde,
als ich vil armer vogel tuen.
ey gib mir wider dinen sun.
durch din gut: dez bit ich dich!
wez machtu so gederren mich
vil sende arme kroen?.
zu hant in siner cloen
vor zorn er mich da uff zucket;
zu samen er die drucket,
daz ich vor leide wart zabeln.
sin grymmen und sin crabeln
durch greyf mich gentzlich in ungut.
er sprach:. ja gewan ich nie den mut
und gewynne noch nymmer sin noch gir
daz ich dich fliegen laße mit mir.
waz freuden mochstu mir geben?.
nu dar, min lip, nu hastu eben
gehort wie ein mechtig ar
mich hab ergripfet vestlich gar,
daz ich im niht entrinnen mag.
nu merk ob ich iht nacht und tag
dar umb mug billich sin unfro! »
« ach hertz min, wie redestu so!
wez hastu selber dich betrogen?
bistu dem arn nach geflogen,
den ich da mein( ich weiz wol wo),
ja flugt sin glantzheit uff so ho,
daz er uff kroen ahtet niht.
din fliegen dunket in sin ein wicht.
wez flug du niht eim ru. ch nach?
der het geflogen niht so hoch
und het dich blyben by im lan. »
« ey lip, dez han ich niht getan!
do ich dez werden adelarn
glantzheit sach so hoch uff varen
in eren und in wunnen
und er in wirden sunnen
mit sinem gesicht so sterklich sach,
zu hant zu dinst ich mich versprach
im, die wille ich mochte geleben.
nu hat er mir her wider geben
ungunst, undank und kranken lon.
versmehen, spotten, hazzes don:
dez gyt er mir mer dann vil.
lyp, eins ich dir raten wil!
ich weiz fur war und ane wan
daz ich niht genad an im han,
wenn daz in sinen cloen
er mich vil arme kroen
in hazze ewiclichen hat.
dar umb soltu myden die stat
wo er hin flugt, wo du ez weist:
daz mag dich helffen aller meist.
wann sihestu mit den augen din
sichticlichen mine pin,
wie er mich grimmet und kratzet
und wie sin haßen mit mir tratzet,
du kumst zum mol von witzen din. »
« fych dych! waz sagestu, hertze min?
wie wenestu daz ich ane dich
muge gesin und auch daz ich
gemyden mug den stoltzen arn,
dez wirde man sich so hoch uff varn
und sinen wunnenclichen schin?
ich wen, ez mu. ge niht gesin.
doch vorcht ich, ich muße volgen dir.
hertze, hulffe ez iht, ich wolt mit gir
mich dir mit im zu eigen geben,
daz er dich ließe in gnoden leben.
sag an mir daz: mag ez gesin? »
« nein nein », so sprach daz hertze min.
« ez ist dem werden vogel zart
hertz und mut gein mir so hart
in haß und auch in argem wan:
ob er wolt gern abe lan,
ich wen, er mocht sin niht getun.
doch han ich sin große unsun
( got sy gelobt) verdinet nie,
wann daz ich allzit gern ye
sin ere waz betrechtig.
ja waz ich niht bedechtig
daz er mocht haben an im den orden,
daz er mich tet so freißlich morden.
dez ist betroben mir der mut.
er hat unrecht daz er es tut! »>
< o venus, keyserynne,
hie horet ware mynne
von dem getruwen diner min!
heizzet uch noch sagen ein rede fin:
die vert erst uz der smitten.
und nach der virden und dritten
rede so fragt an gunderfeit,
als die rede sy fur geleit.>
also so rett fraw truwe.
< fraw mynne, durch gantze ruwe
horet zu dem diner min!>
do entwurt mynne die richterin
und sprach:< fraw truwe, ich wolde
daz ich der rede solde
nach ein ander horen hundert;
wann ich wol merk daz lundert
min fur in im gar brunsticlich.
ey geselle, heb an und sprich
die rede durch die frawen din!>
do sprach er:< durch die frawen min
sagt ich waz ich ye gelernt.
syt daz ir daz zu hoern gernt,
so wil ich ez uch sagen nue.
nu horet aber eins zue!
almechtiger got drivaltig,
ye wesender herre gewaltig,
wie gar hastu mit synnes pflicht
so gar durch meistert alle geschicht:
frucht, wurtz, wort, gestein
und allez daz daz die werlt gemein
haben sol zu nutze!
und wie hastu mit uberschutze
uns luten sulich lere gegeben,
daz wir unser krankes leben
fristen, neren mu. gen lange!
kein sichtum wart nie so gedrang
noch sust kein smertze so ungehure,
ez kem doch etwen wunden stur
so volliclich gesendet,
daz man mit kunde derwendet
den, ob man reht da mit gebert.
du hast uns manig ding gelert
fur waz uns mag geschedig;
vil manig gut remedig,
daz witzige lute han gelernet,
da mit sie geben und werent
uns luten manchen guten trost.
got herre, syt daz du nu. hast
gegeben manig temperye,
fur alle smertzen ertzenye,
fur hitz, fur kelt und auch fur vergift,
fur febres und fur sunnen stift
und sust fur alle smertzen gantz:
wie hastu dann der wisheit krantz
besloßen und die nutzten kunst
fur den heißen mynnen brunst
und fur den starken mynnen ritten,
der da so gar mit groß unsiten
die lut betwinget, die er kan,
daz ich fur war gehoret han,
daz nie kein smertz getet so we
in nuwer noch in alter e,
sam den die mynne recht ruret?
daz alle kunst halb zufurt
sust weren fur die einen nuwer,
da mit man lescht der mynnen fuwer,
daz wer der werlde beßer vil!
doch eins ich geleuben wil:
got hab die kunst mit anderre kunst
gegeben gar in irre vernunst
den meistern die di kunste frye
getichtet han von ertzney,
hern avicen und pitagoraten,
galienen und ypocraten
und sust auch ander meister gut.
ach got, waz waz den in dem mut
daz sie han die kunst versperret,
sit daz so swere kerret
der mynnen glut und auch ir hitze,
daz man synn und auch die witze
verluset alle da von gar
und daz sie machet swinen bar
den menschen, daz man went, ez sy
von art gar melicoly,
daz er kein freude niht mug gewegen.
ich weiz fur war daz meister egen
ist an witzen so durch virnt,
daz er die kunst hat gar durch kirnt
der vorgnanten meister hie;
daz der hat gelesen nie,
wie mann vertriben mog die mynne.
in minem synne ich mich versynne:
die meister, die sin vorgenant,
die han die mynne also derkant
so vest, so mechtig und so ark,
so gar gewaltig und so stark,
daz man mit keiner cleinen kunst
vertriben mug den starken dunst,
da von die mynne sucht bekumt.
convekt de anise gar lutzel frumt,
dar zu noch milch von mandel,
cordialis, triassandel
und auch driakel wol gemacht.
die meister haben so gedaht:
syt daz die mynne so kreftig sy,
so must man da gen ertznye
von pilleln machen, von kunsten swer,
und syropeln, daz so bitter were,
so herb, so sur und so ungut,
daz kein mensch in sinem mu. t
sich getorst dez underwinden,
daz erz mocht hin ein geslinden.
da von han sie ez gelan,
daz sie ez niht getichtet han,
als verre ich mich versynne.
hette aber sie die mynne
als mich verwunt, ez were die kunst
von in gemacht mit guter gunst,
ob sie halt noch so bitter were!
wann ich weiz daz wore mere:
wer nu. ist von mynne krank
und dem die mynne gibt kein dank
und wil die mynne dann niht erwinden,
kunde der einen syropel vinden,
da von der smertz im abe ging,
ob do inne eßig und gallen hing
und alle su. r, die uff erden
ye wart oder ymmer mag werden,
er trunk sin ein trunk durch not,
daz im dez suchen wurde rot!
daz weizz ich by mir selber wol.
ich trunk sin uz ein kutdrolf vol,
den worten daz ich wurde gesunt;
wann ich bin so gar verwunt
von der heißen mynne fuwer,
daz nie kein smertz so ungehuwer
mich nie geducht zu keiner zit.
die rede die lig reht als sie lyt;
ein andere wil ich sagen ein wille.
sich fugt daz mit sneller ylle
ein bilde eins tags fur mich wischt.
unmutikeit mir daz vermischt,
daz ich ez niht schawet gar.
daz waz so uzzermoßen clar;
ez schein, es brant, es glanst, es gleizz,
daz diser breiten erden kreis>
...
...