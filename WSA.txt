got teilte salomone fuer,
daz er im daz liebist chuer.
er wolt im eine gabe geben:
daz er næme lanc leben
ode wisheit ode rihtuom
ode daz er næme den ruom,
daz er den an sich næme,
swa er zestrite quæme.
do sprach er:< herre, so gib mir
die wisheit, daz ich beidiu dir
und ouch den liuten rehte getu.>
do sprach im got aber zuo:
< sit du die richeit hast verswigen,
oder daz du musest gesigen,
oder daz du lange musest leben,
nu wil ich dir siu beidiu geben.>
richeit und diu wisheit,
diu warn im beidiu vil bereit.
er hete, swaz er wolte.
daz wisheit heizzen solte,
des chunde er mer aleine
denne diu werlt al gemeine.
er zierte wol die alten ê.
siner eren was michel me,
danne ich oder ander iemen sage.
er was so sælich sine tage,
daz niemen sinen hof gesach,
wan der des offenlichen iach,
siner eren wurden vil verdaget;
sine wrde nimmer vol gesaget.
swi groz sin ere wære,
doch het er ein swære,
diu sinen sorgen an gestreit,
als niemen ist, er habe ein leit,
daz im ist vor allen leiden.
doch was er so bescheiden,
swaz er die tumben wolte heln,
daz chunde er wol vor in versteln.
davon chlaget er sin leit
mit also grozer wisheit,
daz ez dem tumben was ein spel.
sin wisheit, diu was also snel,
daz si den torn sanft entran.
sus hub er sine chlage an.
er sprach:< swaz got geschaffen hat,
daz sunne und mane ubergat,
daz weiz ich unz an driu dinc.
sone chunde mir aller min gerinc
daz vierde nie gemachen chunt.>
also chlagte sin munt
die grozen not, diu in da twanc.
er sprach:< mir ist des schiffes ganc
in dem mer gar unbechant.
daz ander, daz ich nie bevant,
daz ist der ganc des slangen,
da er hat uber den stein gegangen.
daz dritte, daz ist der fluc des arn;
des vart enchan ich niht bewarn.
daz vierde ist des chindes vart;
diu ist mir vaster vor bespart.
ichn weiz niht, waz ez begat
aldie wile, und ez sin leben hat.>
disiu rede get an den toren
nach ir willen und nach ir oren.
die geloubent daz vil schiere,
daz die verte alle viere
niemen wizze wan got eine.
nu horet ein ander meine,
waz salomon meine und chlage,
und welher verte er nach iage!
daz mer, daz er gemeinet hat,
daz ist diu werlt, diu daz begat,
daz si sich dem mer gelichet,
daz fuor und wider strichet
und nimmer stille geligt.
wan diu werlt des selben pfligt,
des ist diu werlt daz lebende mer.
nu horet, mit wie getaner wer
des schiffes ganc salomon enbrast,
daz er der verte was ein gast!
daz schif, davon er hat gesagt,
daz was diu muter und diu magt,
diu den gotes sun truc in ditz mer
zu disen wiselosen her.
daz er des schiffes ganc niht sach,
ich sagiu, wa von daz geschach:
der gnaden was dannoch niht zit.
ez solte nach salomone sit
wol uber tusent iar geschehen;
des enmoht er niht die magt gesehen,
diu uns die gnade brahte,
der got lange vor gedahte.
daz chlagt er vil deste me.
im tet daz wirs danne we,
daz er cehelle muste varn
und daz niht mohte bewarn
mit aller siner wisheit.
im was der gebreste vil leit,
daz in got den ganc niht wizen lie,
da der slange uber den stein gie.
den stein, den er gemeinet hat,
da diu christenheit uffe stat,
der ist gotes erbarmunge genant.
der stein was salomon unbechant.
der slange, der daruffe gat,
den salomon gemeinet hat,
daz ist der arm sundære.
uns ist der slange unmære,
durch daz der leide sathanas
eime slange glich was,
do er den menschen verriet,
daz in got von sinen gnaden schiet.
swie unmære uns der slange ist,
noch hazzet unser herre christ
den sundær michel furbaz
und wirt im nimmer so gehaz,
wil er sich got nahen,
got welle in gernne enpfahen,
swenne er sunde wil vermiden
und immer buze liden.
swenne er sich des bewegen hat
und zu sinem bihtigære gat,
so get er uber den stein hin,
da er enphæhet den gwin,
daz er gar wirt ein gotes trût.
er sliufet uz der alten hût,
als der slange uz siner hûte tuot.
swenne er verlæt den bosen muot
und allez sin alt gemuete
und enpfæhet niwe guete,
so wirt er uf dem steine
so schoen und so reine
- wil er dar an beliben stæt -,
sam er nie missetæte,
und erwirbet des himels chrone.
diu gnade was salomone
vor verborgen in gotes tougen.
swie wol sines hercen ougen
die vart der wisheit erchurn,
ern chunde den arn niht gespurn.
daz moht er wol von schulden chlagen.
warumbe? daz wil ich iu sagen.
er meinte den menslichen arn,
den got die tougen liez ervarn,
die zesagen wæren zegroz.
iohannes siner tugent genoz,
daz im got zwei fursten ampt lech
und in der marter verzech.
sin gut wille was got zam,
daz in got fur die marter nam.
man malet in gelich einem arn
durch die fluge, die er hat gevarn,
und durch die hohe siner chunst.
swie grozze got sine gunst
an salomone het gewant,
im was diu gnade unbechant,
diu sant iohannes ist geschehen.
swaz er cehimel hat gesehen,
den man malet nach arn bilde,
daz was salomon vil wilde.
daz chlaget er und ouch die geschiht:
ern sach an dem chinde niht,
waz ez hie begen wolde,
al die wile ez leben solde.
nu merchet, wa von daz geschach!
wan er des chindes niht ensach,
da von chunder niht gesagen,
waz ez begunde in sinen tagen.
nu horet, waz diu mære sint!
daz was got und des menschen chint,
der den menschen losen solde.
swaz er hie begen wolde,
daz enweste salomon niht fur war:
er wart wol uber tusent iar
nach salomon geborn sit.
die gnade unde der gnaden zit
het salomon gern gesehen;
done solt ez dannoch niht geschehen.
unser herre, der heilige christ,
des nam uns nu vil chunt ist,
der uns cesælden ist chomen,
und siniu werch wol han vernomen
- des was salomon ein tumbe
und enwesse da niht umbe.
daz uns die verte chunt sint,
der salomon was ein chint,
des suln wir got gnade sagen.
salomon mohte wol chlagen,
daz im hie nihtes gebrast,
und der gnaden was ein gast,
diu da was cehimelriche.
daz chlagte er so wisliche,
daz ez niht gie den toren
in diu ougen noch in diu oren.
die vernamenz fur ein mære,
daz salomon unwislich wære
zeschriben ode cesagen.
waz wolt er des cechlagen,
daz er die verte niht erchant,
die er da vor het genant?
do trouc uns sin vil wiser muont.
wæren si im alle gewesen chunt,
daz en moht in niht geholfen han.
niemen sol des haben wan,
daz erz umbe sus gesprochen habe.
er leit die tumpheit da mit abe,
daz er uns diu dinc hat benant,
diu mangem tumben sint bechant.
diu wisheit wære ce chleine,
diu den toren wære gemeine.