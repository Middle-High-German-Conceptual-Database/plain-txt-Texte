uns tuot ein wissage bechant
- der ist ysaias genant -,
waz mangem menschen wirret,
daz ez der tivel irret.
er hat uns daz fur war geseit,
daz got die heiligen wisheit
daz chint niht leret in der frist,
die wile ez bi der ammen ist.
do daz der tivel wol vernam
und des gar an ein ende quam,
daz mensch nimmer wise wirt,
die wil er der ammen niht enbirt,
do gwan der tievel iesa
so meisterlicher ammen zwa,
die im so ziehent sineu chint,
daz si immer sine toren sint.
swem got vil sinne hat gigeben,
wil der ane wisheit leben,
den behabt der tievel ane strit
an siner iungisten zit.
nu horet, wer die zwo ammen sint,
die dem tievel ziehent sineu kint!
diu valsche werlt ist eine,
diu so gar ist unreine,
daz si widerwærtich ist.
si leret vil mangen valschen list;
ir brustel sint vergifte vol
und gevallent doch den toren wol,
die sich dar zu hant geleit.
daz ist hohvart und gitecheit
- daz sint ir brustel, die si hat,
dar uz des ewigen todes milch gat.
der hohfart milch ist so gestalt:
si git unrehten gwalt;
si git hohe rede und ubermuot
und, daz man vil gerne ubel tuot;
die barmunge hat si gar verchorn;
si git unrehte vroude, unrehten zorn;
si git meineide und liegen
und fravelichen triegen
und nach valschen eren ringen
und swachen und twingen
ander lute, swa man mac,
und furhten weder gotes slac,
den tievel, noch die helle,
noch dehein ungevelle.
swer die milch wil niezzen,
den wil geudens niht bedriezen:
er machet sin dinc vil herlich;
er wil ander liute und ouch sich
ze ubelen dingen schunden;
er ist chuen zallen sunden.
des tievels amme, diu alle zit
den chinden solich milch git,
diu chan daz wol understen,
daz si die wisheit muzen vergen.
nu horet, wiez umbe die milch stet,
diu uz der gittecheit get,
diu der ammen in der brust ist!
dar zuo get vil manger verfluchter list.
diu gittecheit git alle zit
untriwe, haz und nit
und manigen mortlichen rat;
si git vil mange missetat.
swer daz brustel sougen wil,
der gwinnet nimmer so vil,
daz es in gnuegen welle.
er tuot reht als diu helle:
swie vil er hat, so wil er me;
im ist nach gute immer we.
so si der wisheit widersagent,
so enruchent si, wie si guot beiagent.
einer wirt ein mordære.
der ander ist niht so swære,
der dem menschen sinen lip lat
und nimt im, swaz er gutes hat.
der dritte wil sich baz verheln,
der sich verlazen hat an steln.
so hat der vierde herren muot;
der væhet die luote umbe daz guot.
der funfte bittet mit gwalt;
den weiz man wol also gestalt,
git man im niht, daz im gezimt,
daz er selbe michels mer nimt.
der sehste sitzet ouf spil;
der gwnne ouch gern vil.
der sibende lihet uf scrin pfant;
der wil den wcher in die hant.
der ahtode hat satzunge.
so ist der niunde zunge
wider dem reht veile
und wider der sele heile.
der zehent wil so chouffes pflegen:
er læt die warheit underwegen
und wendet sich an liegen
niht anders wan durch triegen;
er swert vil valscher eide,
daz er den man gescheide
von sinem guot deste baz.
da ist diu untriwe und der haz.
daz ist diu milch der gitecheit.
des ist der tievel vil gemeit,
daz im sin amme zealler zit
sinen chinden solich milch git.
die ammen lat iu sin bechant!
si ist diu valsche werlt genant,
diu got nie gehorsam wart.
so ist gittecheit und hohfart
ir brustel, da diu milch uzget,
diu der wisheit immer widerstet.
nu bechennent die andern ammen ouch!
diu ziuhet leider mangen gouch.
si sint alle toren und affen
und wæren baz ungeschaffen,
die mit werchen daz erwerbent,
daz si immer und immer sterbent.
diu amme, daz ist diu menscheit.
diu tuot den selen manich leit,
si ziuhet dem tivel chinde vil.
der toren vroude und ir spil,
daz sint ir brustel, diu si hat,
da si des ewigen todes grat
in ir milche hat verborgen.
die dar an sich wellent erworgen,
die enphahen nimmer antlaz:
daz ist der huorær und der vraz
- daz sint diu brustel der menscheit.
der chinde schar ist also breit,
die si dem tievel ziuhet,
die diu hæilige wisheit fliuhet,
daz si di helle machent vol,
wan daz si ist so verre hol.
swer ir da wirt zeteile
zeunsalden und zeunheile,
der vindet ir nimmer ende,
swa er sich hin wende.
swer so vergizzet gotes gebot,
daz er sinen lip hat zegot
mit gemache, mit trinchen, mit frazze
und mit aller der unmazze,
die diu frazhet gebiutet;
swer sinen lip so triutet,
der stet der wisheit eine.
daz geloubet er vil chleine,
an dem der tievel hat gesigt,
der des frazzes und des hures pfligt.
die tievel hant so groze chraft,
swer mit ir einem ist behaft,
der wirt sin nimmer erlost
- daz sagt uns christ, unser trost -
wan mit gebet und mit vasten.
mit frazze und mit rasten
mac er sin uber werden niht.
da von sprichet manger und giht,
den der tievel hat besezzen:
durch trinchen noch durch ezzen
var nieman hin cehelle;
swer got mit vasten welle
sin himelrich an gewinnen,
der moht sich des versinnen,
daz der tievel ist got unmære
und wær doch ie ein vastære.
also sprichet der tievel des tievels wort
und mert dem tievel sinen hort.
daz tuot der tievel umbe daz:
er muze rumen daz vaz,
ob der mensch so wise wære,
daz er fraz und huor verbære.
der tievel liebet sich also:
bi swem er ist, der ist des fro,
daz er chintlichen tun sol.
dem toren tuot diu iugent wol:
durch daz ir sunde tumplich sint,
da von dunchent si sich chint
und wellent alle ir untugent
immer ziehen uf die iugent
und wellent immer iunch sin.
da ist des tivels chunst schin,
der solich wunder mit in tuot:
er git grozzen liuten chindes muot
und iugent die alten umbe daz,
daz si gelust deste baz
der sunden, der die toren pflegent,
die sich der wisheit bewegent.
an swem der tivel daz beiaget,
daz er sinem libe niht versaget,
ern gwer in alles, des er mach,
dem furhtet got noch sinen slac.
die grozze wisheit, die er hat,
der des libes willen gar begat,
daz ist niwan der gedanc:
swenne er werde so chranc,
daz er dem tievel niht mere tuge
und im niht mere gedienen muge
und ouch niht langer muge leben,
so wil er sich got ergeben;
daz næme ein chloster man fur guot,
der zallen ziten rehte tuot,
daz er ein gut ende næme.
so wil der gotes widerzæme
mit gutem ende sterben
und wil dar nach niht werben.
swer niht behaltet gotes gebot
und anders wil danne got,
der wil got niht volgen nach.
im ist vor got hin so gach,
daz er got villihte entrinnet
und niht dar an gewinnet.
die wile ditz chint so ammen hat,
als ez ein brustel verlat,
so nimt ez daz ander in den munt.
daz ist dem tievel wol chunt:
er weiz vil wol, daz sineu chint
von frazze gar gehorsam sint
und des niht lazent underwegen.
so muz ez ouch des hures pflegen:
da twinget sich der fraz zuo.
swie we im nu diu wisheit tuo
in den ougen und in den oren,
den widerwartigen toren;
swie nu diu wisheit si ir spot;
so si sich nu scheident von got,
daz læt diu wisheit danne sin.
si giht:< ir spottet min
und welt an mich genesen.
nu wil ouch ich an iuch wesen.>
also sprichet unser herre christ,
der selbe diu heilige wisheit ist.
sineu werch und siniu wort,
diu hant uns den himelischen hort
gemachet wol veile,
und wirt allen den zeteile,
die sin so willechlichen gernt,
daz si der ammen enbernt,
die dem tivel æffent sineu chint,
daz si immer sin toren sint.