wahsmuot von mülnhusen
si treit krûs hâr, krisp unde gel,
si treit ein unvertwelten lîp,
si treit ein klâr snê wîze kel,
al diu werlt hât niht schôner wîp.
mir wære ê liep bî ir ze sîne
dann bî gote in paradîs:
got herre, machet mich ir minne wîs.
diu sunne schînet nie sô klâr,
mîn liep schînt dannoch schôner baz;
ir ougen stânt vil offenbar,
got an ir nie niht vergaz.
in næme niht die krôn von rôme
ze tragen für mîner frouwen lîp:
sô rehte wol behaget mir daz wîp.
juncherre, ich hân grôze huoter
- durch iuwern willen dast mir leit -,
beidiu von vater und von muoter:
verlorn hât ir iur arebeit.
wolt ir mir niht ein lützel beiten?
ich lôste iuch schiere ûz arebeiten.
juncherrelîn,
durch rehte minne beite ein lützel mîn.
wære ich herre übr al die manige
dâ mite man prîset ein guot lant,
und wære ich künic in tschampanige,
sô wære ich wîtenân erkant:
ich lieze sper und al die krône
ê mîn liep, daz ist sô schône
und ist sô guot.
got herre, machet mir ir minne spuot!
wâ gesâhen mannes ougen
ie zwei wengel baz gestân?
liljen wîz gar âne lougen,
wunneclîchen wol getân.
si treit lanc gelvarwez hâr:
wær daz rîche mîn und ir,
desn gunde ich nieman baz für wâr.
ein kus von mîner frouwen munde
brennet sanfter danne ein gluot.
swem si des mit willen gunde,
der wær iemer hôhgemuot.
helfet alle wünschen des
daz ir küssen werde mir:
sô wünsche ich aber eteswes.
ein bernde saf der minnen blüete,
ein ursprinc aller sælikeit,
dîn zuht, dîn güete ob aller güete,
dîn munt der minnen wâfen treit.
diu liehten ougen dîn
eine strâle hânt geschozzen
in daz herze mîn;
des muoz ich vil unverdrozzen
dîn endelîcher dienest sîn.
reine wîp, durch dîne güete
nu hilf mir ûzer sender nôt
unde troeste mîn gemüete
ode ich bin an fröiden tôt.
wilt du mich bewarn
vor sorgen, sost mir wol gelungen.
rehte alsam die arn
wil ich mich doch widerjungen
unde ûf gen den lüften varn.
sumer, sumer, sumerzît,
waz uns dîn kunft fröide gît
als diu heide in grüene lît.
dennoch sô mac mich troesten baz
ein wîp der ich noch nie vergaz:
wil diu, sô wirt mîn fröide wît
und alsô breit, swan ich si mac gesehen,
sost mîme herzen dem gelîch
als ist mîn frouwe tugende rîch.
des helfent mir mîn ougen jehen.
frouwe, frouwe, frouwe mîn,
der drîer solt du eine sîn.
aller tugende ein keiserîn,
du bist diu drî und bist diu ein,
du bist diu vierde diech dâ mein,
du bist gelîch der sunnen schîn. -
ich wæne ich bin vil tump, sost sî vil wîs.
daz sol diu werde mir vertragen
daz ich ir lop sol hôhe sagen,
si wol gebluotez meienrîs.
rôse, rôse, rôsenbluot,
du bist noch bezzer danne guot,
du bist vil lieb und wolgemuot,
du bist mîn trôst, mîn zuoversiht,
mîn heil, mîn fröide und anders niht,
dîn lîp hât ganzer tugende huot:
mir enwart sô liebes nie niht kunt.
ei, frouwe mîn, joch meine ich dich.
durch alle tugende küsse mich
mit liehten ougen, rôter munt.