da minne menshin muot besaz,
ir wunder wolte dobin
an mannin unde an wibin, daz
vil manigir kan unwislich lobin.
minne sol sin undir zwein mit stedir liebe wol behuot.
entwirfit sie sich fuor baz,
ir wierde wirt zuor clobin
und deilit sich in erin haz.
ein lob kan nieman uobir obin,
daz ist: wibis stedekeid, gein stetin frundin wiblich muot.
ein ieglich wuorz ferwet nach ir saffe ir bluomin bluot,
alsam die werde minne ir frundis bilde duot.
der minnin varwe ist glanz,
wa man die findit ane meil, da ist die werde minne ganz.
minne leidit undir wilin lieb unde liebit leit.
die minne dreit
mit geduoldekeid
liebe in sendir arbeit
unde senit sich nach deme, daz sie hat in frundis herzin grunt geleit.
minne ist ein er unde ein sie, zwei lieb ane uobel, ein zwivaltig guot.
da minne menshin muot besaz,
sich huob unstedekeit
an dem vil altin, also ich las,
adame; seht, sin mensheit
von der minne genidirt wart, daz shuof eins cleinin obzis biz.
ir rotir munt shuof ieme den haz,
da bi der lib gemeit.
auwe dir, jemirlichiz maz
unde falshir minne undirsheit,
adam, daz din menslich art gegebin was in dodis gliz!
da begunde hebin an der minne unstetir muot.
hei, minne unde wiblich shin noch manegim shadin duot,
deme also adame geshiht,
daz man ien durch des jamirs guft in shandin phuol hien fallin siht.
werde minner, nuo lat falshe minne, deist min rat.
groz missedat
lit an ir unde unflat.
sie hat ir leide fruoht gesat
in der vil diefin helle grunt, da sie mit heile niht uf gat.
huot dich for sullichim shadin, unde wilt duo plegin rehtir wicz.
da minne menshin muot besaz,
uf grozin ungewin
des mannis herze sie do maz;
sie maz iz her, sie maz iz hien.
wundirlichiz wunder wuos an ir mit manegir hande kraft.
behende ist minne unde niht zuo laz
uffe maniger hande sin.
ein wisir meistir riet mir, daz
ich argiz rodel wuorfe hien.
sorgin wehter wachin muoz, daz ien die minne iht duo behaft
in der shandin freise, da bi in des lastirs clobin.
wer dar in komit, der ist in leidis hol geshobin.
jung man, nuo huote dich!
betwingit dich der wibe glancz, daz ist an dir fil jemirlich.
kaym mit unminne abel, sinin bruodir, sluog
uf ungefuog,
shande er dannin druog,
die ieme nieman abe getwuog.
god starkir rache, sa man seit, durch die unminne do gewuog.
minner, la dich findin fruot, wande duo bist godis lib geshaft.
da minne menshin muot besaz,
ir wundir warin vil.
sa we dir, argiz luoge vaz!
duo reizil clobe unde eitgespil
eitirlichir gifte, sich, der hast ie beslozzin fil.
waz sal ich dir nuo sagin, waz?
duo wilt uf dodis zil.
durch god, war umme duost duo daz?
mit zuohtin ich dich warnin wil.
halt niht wan in maze dich deme vil edelin sinne din.
verstil unrehte minne, wa man sie gesprenzit vor dir dreit,
da fluch duo von ir, daz duorit dine werdekeid.
duo duo deme vil gelich,
deme edelin wisin habraham, der sinin suon sa seidin rich
durch die ware minne gab in den vil grimmin dot,
also ieme gebot
druwe sundir not.
er wag rehtir wage lot.
iz was jhesus, der megede suon, der durch uns goz sin bluot sa rot.
minne, die da wandil drage, vil liebir frunt, duo gar verhiel.
< da minne menshin muot besaz,
wen hette sie da vor
besezzin? sagint, meistir, daz,
unde varit uf der straze spor
endelich unde ane wang sa duot mir die warheit kunt.>
des duo nuo fragist ane haz
nach fries herzin kor,
sa wil ich dich besheidin baz:
sich in din selbis herzin dor!
< meistir, suoche den gedang: wen ie die erste minne enzunt
tede in sinem muote, den salt duo mir sagin an.
was iz adam der erste? daz la mich verstan!>
nein, duo salt ratin baz.
< sa was iz lihte der zarte god, der rehtir minner nie vergaz?>
nuo hast duo in fundin, deme die minne e was bekant.
gar unzuodrant
ware minne in bant
zuo einis kuoshin herzin want,
daz was die keisirliche magit, die er gar unferserit vant.
seht, der minne folgit nach, sa werd ir niht in shandin wunt.
da minne menshin muot besaz,
e was sie wordin kunt
den reinin geistin ane haz,
die da zuo hiemilriche enzunt
vor des godis augin clar in minne warin, sa man seit.
wa ward ie sal besezzin baz
mit frouude an cleinir stunt?
da wuordin augin nummir naz,
sie fundin keinin falshin funt.
ewekeid gar uffinbar hant sie in selde ane undirsheit.
jedoch, also die shrift uns sagit,
den hohfart bant, auwe, dem ward der fluoch bedagit.
unminne det ieme pin
und da bi grozir uobirmuot, daz er deme ediln sheppher sin
wolte an wierde gar gelichiz modil shone dragin,
den argin zagin
da begunde jagin,
also wir die shrift noch horin sagin,
und die ieme woltin folgin mite in der vil diefin helle kragin.
shuohit hohfart, minnet minne, sa wierd uwir selde breit.
da minne menshin muot besaz
uf wandillichiu ker,
god der gerehtin nie vergaz.
vil gar ane alle ser
wolde der vil milte crist der sunde minne widir wegin.
der milte in sin gemuote las,
daz er ein bilde her
volbrengin wolte, wizzint daz,
mit reinekeid und dannoch mer
mit der kuoshe uf werndin list, iz was die magit uzerwegin,
die in spiegellichir forme ob allin formin ist.
god sie sus goz ieme selbin gar uf minne list
in sinir ewekeid.
zuo muotir er sie do erkos unde auch zuo drute ane undirsheid.
des sie wunninberndiz lob den gnadin sin gesagit.
sie was ein magt
kuoshe, die ieme behagt,
wan ir die minne was bedagt
der godelichin driefaldekeid; dem sheppher hat die zarte gewagt
muotirliche jungin lib, sie kunde sin mit minne plegin.
da minne menshin muot besaz,
david, daz wart dir kunt.
din lib wart manigir froudin laz,
die minne det dich, helt, verwunt.
an der shonin bersabe din herze hette gar gedobit.
din herze an sich undruwe maz.
waz solte dir der funt,
daz duo durch nit deme druoge haz,
der dir geneigit uf den grunt
was uf allis stritis(...)
(...)
bide maria, kuonegin, din kint, daz uns sin werndir segin
werde zuo deile minninclich, behuode uns for der helle grunt.
da minne menshin muot besaz,
sie wart paulo bekant,
da er hien reit von kaukasaz.
sin sheppher leite im minne bant
an den unferzagetin lib.< saulus>, sa was der helt genant.
crist ieme< paulum> den namin maz.
er sluog ien mit der hant.
sin ungelaube, also ich iz las,
von rehtir minne wart zuordrant.
duot dem wandil widirdrib, man unde frauwin wid erkant.
folgit paulus lere, der saulus geheizin was.
die godis minne mahte ien mit ir dauwe naz,
sie det ieme wundir kunt.
nie bezzir lere rich gefloz, daz shuof die minne uz menshin munt.
paule, duo gebluomtiz edil zedirbaumis ris,
durch fliz
ward dir daz paradys
gar sundir falshin idewiz.
wol ieme, wer shone erwerbin kan als duo von minne werndin pris.
der nach paulo minnin kan, den ruore nummir hellebrant.
da minne menshin muot besaz,
petre, waz det sie dir?
daz salt duo kuondin ane haz.
sage ane, iz ist mins herzin gir.
duo mir von der minne kunt, wie daz sie habe betwungin dich.
< marner, ich wil dir sagin daz,
duo salt gelaubin mir,
unminne mahte mich gar laz,
daz ich mins herre me danne zwir
loukin det in kuorzir stunt, daz was doch an mir wundirlich.>
petrus ist sa vil gesprochin also ein edil stein,
war man den duot, er ist doch in ieme selbir rein.
sam was daz edil vaz.
wie er des lere meistirs sin mit sinin wortin do vergaz,
doch hielt er in festeclich in sinis herzin grunt.
er wart verwunt
in sinne dusint stunt
umme des krankin eides funt
was er da siech, die minne mahte ien abir iris unde wol gesunt.
reiniz wib, erweltir man, an sus getane minne sich.
< da minne menshin muot besaz,
ir sin was wandels fri.
besheidint mich von ir nuo baz,
weme wolte sie do wonin bi?>
iz was die, die hohfart vor betwungin hette, also man noch seit.
die dar nach in ir herzin was
in ruwin. wer noch sie,
als sich die kuoshe guote maz,
dem si die sunde alsame ein bli
swere unde widirzeme gar von suozis geistes undirsheit.
o maria magdalena, suozir mandil zwi,
duo zedir baum, dich det die ware minne fri
unminninclichir dat.
die reine minne lerte dich, drut, sliefin uz der shandin wat.
reizil clobe, sundin stift, hie salt duo sehin an
die frauwe, man,
wie die sunde kan
sich zierin uf hohferte ban.
seht an den godis zartin geist, deme rehtir minne nie zuo ran.
folgit, same die guote det, sa wirt uch minne gnade bereit.
< da minne menshin muot besaz,
wer hette sie uz gesant?
des sol man mich besheidin baz,
iz ist mir leidir unbekant,
waz die stede minne si, wer mir daz sagit, daz heize ich kunst.>
sie wenkit her, hien fuorbaz
durch engis herzin want.
sie sluffe durch ein ganziz glas,
dar umme iz doch niet wuorde zuo drant.
alsus kan sie wonin bi deme herzin, daz von ir in brunst.
< seht, die minne ist andirs niht, min meistir, wan gedang.
unde ist der guot, sa wirt sin froude ane allin wang.
hei! menshe, daz sich an!
gedenke, waz der bose gedang dir argir freise brengin kan.
wer der warin minne plegin wil, der gedenke wol:
der minnin zol
pris ieme brengin sol,
er ist sa widir gnadin fol.
unminne entwenkit werdin kint unsanfte ich jamir an dol.
folgit wisir lere gar, daz wird der sele rich vernunst.>
da minne menshin muot besaz,
wie sie do deilte sich?
god, unsir kemphe, ir niht vergaz
da er in notin jemirlich
durch uns an deme cruoce stunt, dar zuo twang ien die minne do.
der eime diebe, wizzint daz,
bi ieme da hieng gelich,
den twang doch minne, also ich iz las,
er sprach:< min herre, erbarme dich!>
daz geshach in kuorzir stunt. dar nach sa rief er:< sitio.>
daz was rehtir minne shrei, vil manigim ward daz kunt.
die in der helle warin gar vor manigir stunt
ie forteclich gelegin,
den quam minne minninclich zuo helfe, crist jesus, der degin.
sinir bittirlichin not manig sele do genoz,
die er entsloz
da uz jamir groz,
des ien durch minne niht verdroz.
adamin nam er bi der hant, daz was sin erstir erdin cloz.
er half ieme. same duo uns, god, mit ieme ane alliz ende fro.
sibilla hait gesprochen
lange hie vur mange zijt,
dat riche werde hoer vuorsten bair.
so nahet is deme ende sere, dat is eyne groisse noit.
si blivent ungerochen,
da van so hieft sich mange strijt.
alle ir wort ich mit wairhet duorch vair.
mit deser mere werdent noch de lant gar vuoris roit.
si sprach, hie wurde noch geborn, de wuolfes zende hiet
und hitze van der slangen munde;
der alle unrechte zo rechte deit.
wanne dat gescheen ist, man sijt an der zijt
eynen sterren bi der stuonde
sam eynen pawe zagel wijt.
so moissen seven sachen in der werilt ergaen.
dese mere saget sibill coning salomon.
der coning vragede in pryse:
< sibilla, halt, de wicze din,
de sint mir gar vremede. dar umb do mir kunt,
war umbe leses du dat holtz und wuodis durch de bach?>
si sprach:< du bist unwyse,
da van so la din fragen sin,
van deme holtze werdent siegen vil gesunt,
de ummer ewenclich moisten liden ungemach.>
her sprach, das were eyne bruocke, dat was sibillen zorn.
si sprach:< es sal der herre tragen,
de van der magede wirt geborn.>
(...)
< sibilla, sage ware:
wie lange sal de werilt steyn?>
< du reydes usser dummen houft.>< sage mir!>
si sprach:< ich weis de mase wol und der merunge neit:
up druozein hundert jair
noit und angist mois ergen,
vur ware dat sage ich dir.
dar na xxj jair grois herzeleit gescheit.
so is bruder weder bruder und vader weder kint.
alle recht sint unbehende;
vloide in allen landen sint.
so hait der schymp eyn ende, dat sage ich dir vur ware.
bi deme roche is kome eyn vende,
so koment huongeriche jaire,
und kompt der herren creig in allen landen breit.
schulle und ungeweder doit der werilt manig herzeleit.>
< nuo wil ich vreude twingen,
sibilla, sage mir durch crist:
koment eit hoer vuorsten, de der riche plegen?
dat sage durch den waren got, verswig is mir neit!>
< vrauwe hildegart van bingen,
in der boiche gescreven ist,
alle ir wort han ich mit wairheit gans durch wegen.
der coning namen da inne sint, dat boich dir der vergicht.
coning, mirke, das kompt eyn a, dat selve sleit eyn ander a.
so grinent dan de wuolfe zende
in allen landen hie und da.
so kompt eyn h, deme wirt vergeven mit godis bloit.
sich, dumme werilt, wat danne
got wuondirs mit dir doit:
so kompt eyn f, eyn l, de cregent vij jare,
doch mois eyn f versonen alle der werilt kummer zware.>
zu rome stoint gemalet
listeclich ain eyne want
manig lant, eyme ekelich heing eyn clockelin aven.
willich lant sich satte weder recht, de stelle lute lude sich.
da wart neit intwalet:
de romer voren us zo hant,
si twungen dat deme coning wale zo loven.
nu ludet man zo sturme in allen landen, duonket mich:
deme riche komet helpen nicht, da van so nympt is ave.
de vuorsten dragent och neit slechte
infelen up houfde noch crumbe stave.
mainzer, treirer, colner, zo ayge steit der stoile.
der paifs, der deit ouch neit recht,
hie meilt, da e de keyser moile:
dat riche hait de clien, so wirt eme der kerne.
da van mochte noch roimsche riche des keysers neit enberne.
maria, muter, reine meit,
ros one sunden dorn,
die heilig schrift uns von dir seit:
wir waren alle gar verlorn,
da halff din kusch und gottes guot uns usser ymmerwernder not.
wir sint in arger zyt beteit.
milt uns den goittz zorn.
din son dir nymmer nit verseit.
der helle wirt hat es gesworn,
er woll uns werffen ewiclich all in den ymmer wernden tot.
nu bitt got und gebuot dem eingebornen sone din,
daz er uns hie nit lass also verwyset sin
dorch solcher freuden kunft,
sit er zu trost gesendet hat sins todes urstend in vernunft,
und er den grymmen tot mit sinem tod vor uns herslug
und ab uns zwuog
der sunden ungefug,
die sich die mentscheit uff ir trug.
daz waz der cristenheit zu trost von yrem schopfer me dann gnuog,
daz er sich zu der martern sin hie fur uns an daz crucze bot.
maria, hymmel keiserin,
muter der kristenheit,
din diener wolt ich gerne sin,
so irret mich unstetekeit,
daz ich vor mynen sonden ganczen ruowen nit gehaben mag.
daz ich so gar unselig bin,
dast mynre sele leit,
wann sie sich von mir scheidet hin,
noch wercken ir der lon bereit,
so forcht ich, daz sie fluochende werde dem libe, do sie ynne lag.
ist es dort nuo als engestlich, als uns die schrift hie saget,
so bit fuor uns, duo hoch gelobte reine maget.
din trost uns wol erneret.
des hymmelrichs konigin, laß uns din helffe sin beschert.
wir sint in unsern sonden leyder dicke worden wont.
mach uns gesunt
al duorch den hohsten fuont,
den dir her gabryel det kuont,
do duo den geworen got entphinge in dines hertzen gruont.
daz was da din hohste freuode und aller welte ein seliger dag.
ein engel zuo einre meyde kam
umb unser werdes heyl.
er sprach:< juncfrauowe lobesam,
des hymmels fogt ane allen meyl
hat mich zuo botten her gesant al von des hohen hymmels dron.
vil reine fruchte wonnesam,
biz frolich unde geil,
sit daz dir lobez nie zuo ran.
sin gotheit diner eren ein teyl
gemuoschet in dyns hertzen want, din ee uff yemer wernden lan.>
< ave>, von dysem wort so ist dir aller haß gelegen.
din lip entphing zuo kinde den aller duorsten degen,
den ye keine frauow getruog,
der uns den leyden helle huont mit sinre kraft zuo dode ersluog.
sin martel und sin bitter dot erwarp uns freuoden vil
uoff lange zil,
als ich uch sagen wil.
duo dohter, muoter und gespyl,
den wir zuo kempen hant erkorn, der lost uns ab der sorgen vil.
maria, muoter, reyne magt, hilff uns zuor ewekeyt gar schon.
got sich menschlichen schon verbarg
viertzig wochen ane nit
in eynre reynen meyde sarg.
daz warp der engel an der zit,
wie daz die dohter muoter werde und der vatter ein kindelin.
cristus, syn nam ist also starg,
faht fuor uns eynen strit
gegen dem leyden duofel arg,
der nuo die duombe welt so wit
wolte nuo han verleitet gar in yemer werender hellen pin.
daz erbarmete got so ser - alsamt worn wir verlorn -,
er bot fuor uns den sinen zarten eingebornen
son, al in der pin er starp.
< ely!> so rieff er, untz daz er deme vatter sine kinde erwarp.
zu hant er rieff:< mich dürstet ser!> gal, essig man yme bot.
all in der not
stuont er von blute rot.
longinus stach yn, er was dot,
der sich gewiß all fuor den sonder birget in eyn cleines brot.
daz sollent wir yme dancken al die wile, daz wir lebendig sint.
drystunt ein got, drye namen her,
alle drye geboren sint.
der ein gewan ein susse lere,
wie er worde eynre meyde kint.
des folgten ym die zwen mit rot, sie gobent uber yn den segen.
gewaltig got, gemuschet mer
dryfalt und ein ding,
dry personen mit ganczer were,
die sich in eyne gotheit fing.
dez folgeten sa... gabriel, er wart zuo botten dar gewegen,
und er sich von dem hochsten thron durch hymmel lüfte swang;
noch wiser lere er sich in vier gesellen drang,
dar in er sich verbarg
noch gotz lere und durch sin wort in eynen selden richen sarg.
do gruosset er mit hohem fliß die gottin ane meyl.
umb unser heyl
es wont ein worm in eyme hol,
der stiftet grossen mort.
den kan ich uoch genennen wol:
er ruoret bein und schopphet wort.
er ist noch snabelreißer dann eyn fipper noter mag gesyn.
sin swancz, der ist geluppez vol,
fergiftig ist syn ort.
da vor gut man sich huoten sol.
er dudet hie und meynet dort.
al in daz wasser stat syn gir und doch vil dicker in den win.
ir huondert tusent oder me hant nit wenn einen namen.
der frye adan konde ir einen nit gezamen,
uncz daz er viel in schuold.
uns seit der konig salomon al von des wormez ungedold.
des hasset yn her david unde auch vil manig man.
sit ich nit kan
den worm gebinden an,
so binde yn aber gotz ban,
und schende yn, der do von dem fronen hymmelrich mit ym entran!
ich weiß doch wol, daz sich muos neren vil manig kleynes wormelin.
der worm, der wont uns allen bij,
als ich bescheiden kan.
er duot vil manichen lebens fry,
daz merckent, frauowen und man.
er hat nit bein und brichet beyn, und er ist sich lingua genant.
in hymmel kore dryfaltig dry,
- ir sollentz rehte verstan -,
waz susser done dar inne sy
und uoff der erden sonder wan,
der hat die zuonge die gewalt, als uns die schrifft nuo duot bekant.
ich zuohe ez an den werden crist und an den nammen sin,
daz zuongen fleisch daz best und auoch daz bost muos sin,
als ich bescheyden sol.
der muont sie kleine oder groß, dar inn verbirget sie sich wol.
ez wart kein notter so giftig nie, daz sie ir selber det.
als gar unstet
sint nuo des menschen ret.
wer sine rechten synne hett,
der solt der zuongen meyster sin dag und nacht, fruo und spott.
die zuonge uns grossen schaden birt, dar an, ir lieger, sint gemant.
ein esel gab fuor eigen sich
eym fuhsse, daz was guot.
sie rettent wie lands wihtelich
und hetten do bij hohen muot.
do nam reinhart sinen knaben mit ym in einen gruonen kle.
er sprach:< her esel, huot duo dich!
der wolff dir schaden duot,
hergriffet er dich, sicherlich.>
der esel in den cle do wuot.
do twang yn des sin magen freuode, er sang ein dageliet als ee.
zuo dem schalle so kam geslichen reynhart und ysengrin.
der wolff, der sprach:< ach esel, duo muost wesen myn.
dez wil ich eyde swern.>
der esel sprach:< so mag ich mich villicht din hie nit erweren,
duo muost mir ee die kaspe ruorn.> eyn druoh, die was gelett.
dar inne versneit
der wolff, daz was ym leit.
daz bispel si uoch vor geseit:
ich wolt, die kasp ein druo wer, wenn man solt sweren bosen eit,
so blibe noch maniger ungesworn, des we dir, lieger, yemer we!
suonge ich den luoten myne liet,
so wolt der erste das,
wie diederich von berne schiet,
der ander, wo kuonig ruter saß,
der drytte wolt den ruossen stuorm, der vierde von eckhartz not,
der fuonfft, wie kryemhilt irn man verriet,
der sesht, der wolte baz,
war komen sie die wilsam diet,
der siebende wolt auch etewaz
von wichtich, heymen horen singen, von syfrides und ecken dot,
der achte horte auch vil gerne huobscher mynnen sang,
dem nuonden ist die wile bij yn allen lang.
dem zehenden ruchet, wie.
so hie, nuo da, nuo suoß, nuo so, nuo wie, nuo wo, nuo dort, nuo hie.
dar uber hette der eilffte gern der nybeluonge hort.
den wigt myn wort
noch ringer denn ein ort,
syn muot, der lit in schatz verschort.
so gat myn gesang yns zwelfften or, als der mit bly den marmel bort.
den ich singe, und waz ich sag, waz yme der konig bij mir enbott.
wellich fuohs sich sines muosens schamt,
der muos verderben doch.
die muos hat ein vil snodes ampt:
sie ehert in eyn fremdes loch.
ein siecher arzt und leyder gast, arm mannes wissag ist nuo wert.
wer wilden marder in schoß zamt,
dem lewen leit ein joch,
obe dem sin hant do nit erlemt,
von schulden mag er sprechen:< och!>
eins ohssen kron ye enzymmt nit wol, in zager hend ein vil guot swert.
nunnen hochffart und moniche dantze und des affen zagel,
in dem meyen ein riffe und in dem auogst ein hagl
mir selten wol behaget
uz wises mannes muonde ein luog, und wo eichorn die beren jagt.
mich muoget armes menschen hochfart, wann sie enist nit wiß.
der welte priß
zersmeltzet als ein yß.
zuo lieben kinden hort eyn riß.
wer one forht wehsset hie, der woert gern sonder eren grijß.
bij disen meren stat es vil anders huore danne fert.
ich suong ein bistel an ein tor,
an stuben oder an gaden,
ich suonge ein vil guot sloß dar vor,
kond ichz erzuogen one schaden.
des enkan ich nuo nit gethun, darumb ist es an mir beliben.
ich singe ein swellen in daz hor
( in zobern sol man baden),
ich sünge dar ob eyn huoß embuor,
dar inn ein asen wol geladen
mit buchen schittern gat dar uff, so hat armuot mich auch vertryben.
ich sünge auch, wie man einen guoten win erkennen sol
uß eynem wissen becher, ob er zengert wol
und obe er suosse sij
und ob auch sin edel gesmag so gar an allen wandel fry.
so esß ich gerne feiste broden, und wer ein senff dar an.
ich bin ein man,
der vische erkennen kan.
eyn reßen peffer, saffran dran,
so iß ich gerne feiste huonre, ez weren hennen oder han.
dar zuo wer guot daz wisse brot, daz ist gered uß engen siben.
solt ich nu ungesungen sin,
byß mich der keyser bet,
war tet ich dann die freude myn,
die ich teglich het fruo und spet?
ee daz die freude myn zerging, ich sung ee vor verlangen mir.
gen ich vom bade zu dem win,
wie gerne ich daz tet,
und liessen mich die winkeufflyn,
die einer gern vom andern het.
ach, lieber wirt, nu trag her win in kannen gross, daz ist myn gir.
< schenck in und trinck, gevatter, sag, ist dir din huß icht veyl?>
heincz unde kuncz, burckart, eblin, wunschent mir heil,
daz der winkauff fur gee.
er slecht mir dar acker und wyse, huss, hoff und daz felt
gar unverzelt.
< kum morn und bring din gelt!
es blipt von mir wol unvermelt,
so wil ich feste burgen han.> nu schauwent an, was ist die welt?
gesang ist fur kurczwyle gut
der hoch gelopten diet.
ez stozet ab den argen muot,
alz uns der wyse katho riet
dem sinen son, dez sich myn munt mit sanges kunst bescheiden kan.
jung man sich zu der lere tut,
dem schadet singen nit.
sin frode, die ist wol behuot,
got richen lon dar umbe gyt,
wer die zwo tugend an ym hat, ez syen frauwen oder man.
ach neyna, helt, verzage nit, ob mir entslipff der munt,
du werst ein woch daheym gewesen, ob dir ymmer worde kunt
solicher kunsten hort,
dess dich myn munt bescheyden kan gesanges kunst, wys unde wort.
vil manger heyßt ym singen hoch und kan sin nit verstan.
also getan
ist ym sins herczen wan,
wyle er den win mag by im han,
so tuot er swancken aber me dann ander vier, die by ym stan.
ez ist noch ringer dann ein lot, wan in der win besygelnn kan.
wer vor der helle wolle genesen,
dem rot ich, daz er sich
ker an die ding, die mogent wesen
in gottes namen eweclich.
so halt er, daz ym got gebot in nuower und in alter ee:
an einen got, alz priester lesen,
geleuobe er sicherliche,
und wiltuo nuo in selden wesen,
so swere by ym nit uppeclich.
heylige zit in eren hab, er vatter, muoter, merckent me:
dode mit dem lib und worten weder wip noch man.
du nym dich keynre falschen zuogniße an.
in eren halt den lip
und stelle auch nit nach fremden guot. nym keinem mann sin elichs wip.
die dinge sint vor gotte dot ewec an ende gar.
ir nement war:
die helle ist freuden bar.
ir stellent noch der engel schar.
nyd, hoffart, gitkeit, ubermuot, spot, dragkeyt, fraßheit von uch far.
wer daz kan halten und lan, dem wuort dort wol und nymmer we.
vil hochgelobter meyde kint,
got, here, vatter, krist,
wie groß die mynen schulde sint,
durch dine guote gib mir frist,
biz daz ich mich verson gein dir die myne große missetad.
min hertze was ye gein dir blint,
als es noch leyder gein dir ist.
die sonde worent mir ein wint.
gedencke, here, daz duo bist,
der hie durch uns vil arme sonder manig große not erlitten hat.
din werder dot las an uns, herre, nit verloren sin.
gib, herre, mir den syn recht in daz hertze myn,
daz ich hie leb also
und ich mich halt in dinem dienst, daz myn der dufel it werd fro,
so wir zuo samen komen uff den juongestlichen tag,
do nye man mag
herwenden uns den slag,
gedencke, her, ob ich ye verlag
din hoch gebot, daz ich in mynem hertzen auch gar ringe wag.
durch dinen bittern dot so hilff mir, daz mynr selen werd rat.
ach here got, gefriste mich,
ich gen uff eyme steg,
der wang der sel ist falles rich,
duo wise mich die rehten weg,
die da zuo dime riche gant, oder ich bin ewiclich verlorn.
maria, muoter, dar zuo sprich,
daz ich die sele gefeg
von sonden, und erbarme dich,
daz ich so swacher fuore yt pleg
zuo dienste dirre welt, wir sin zuo kranckem leben her geborn.
eyn ieglich creatuore helt den iren orden baz
danne die arme menscheyt, der got nie vergaß,
ich meyne, die cristen syn.
maria, muoter, reine magt, ob wir in heuobet sonden sin,
so bit fuor uns din kint, ald wir sint eweclichen dot.
hilff uns uz not
al durch daz cruczze rot,
do sich got fuor uns ane bot
und noch durch menschen liebe git sich in wyn, wasser unde brot.
maria, muoter, reine magt, nuo suon uns dines kindes zorn.
nu suonge ich gerne etwaz
auch von der krancken welt.
die ist an manicher togend laß,
sie ahtet nit dann uff daz gelt.
dar uff sie drachtet dag und naht, wie sie daz bring in iren sag.
ich muos gedencken fuorebaz:
ich ging uff eyn felt,
do stuonden bluomen unde graß,
do sach ich gar eyn schon gezelt.
dar under warent manicher hand luote, als ich wol sprechen mag.
sie worben anders nit, wan wie yn worde geltes vil.
sie dachten wenig an den dag, do got selber wil
zuo gerichte siczen gan,
so muossen alle die selen uff, die wider got ye hant getan.
so bitt wir got von hymmelrich, daz er uns helff uz not
durch sinen dot
und duorch daz heylig brot,
do man yn inne handelet,
und duorch daz bidden, daz marie det, do er hing am cruoze rot,
daz er beschirm uns und auch behuod al vor dem eweclichen schlag.
waz wiltuo, welt, daz ich dir sag?
ez ist dir vil geseit.
dir swindent alle dyne tage.
dir ist huot liep und morne leyt.
den richen arm, den armen rich machestuo her, daz ist din spyl.
wer lobet nuo hie sonder clag
ein koning die krone dreit,
ez sie der helt, ez sye der zag,
die straß ist usse maßen breit,
die hie die kuorcze dage reyse wiset uff des dodes zil.
waz ist nuo lang, und waz ist breit, ich meyn wit oder kuortz?
in volget nit ir cleidez falten noch ir schuortz,
ir zymmer noch ir helm.
ir ritter, frauowen, lant sag, uch nymmt der erden staubig melm.
wo sint sie nuo hin, die do woren in der alten zit?
der froge strit
gar an dez handen lit,
der do nymmet und wider git.
sint sie mit got in freuoden dort, daz laß ich ye mer ane nit.
ich uff der fart bin, ich dar sol und auch muos und auch gerne wil.
die maler malent an die want
ein bilde, als ich uch sage,
daz ist synagoga genant.
vor gott stunt ez in rechter plage.
von siden blanck waz yme gezogn ein duoch al vor die auogen sin.
do ich daz bilde entworffen fant,
ein joch sach ich ez dragn,
eyn sper verkert in synre hant,
zuorbrochen gar, daz was sine clage.
ein kron von ym gefallen was, die gab von golde liechten schyn.
daz selbe wonderlîche bild betuot die judescheyt,
ir angesiht: der unglaub in hertzen dreyt.
sie sint an witzen blint,
sie gleuobent nit, daz ein kristell, eyn reine magt geber ein kint,
und wostent wol, daz moyses vor gotte muoste stan.
eyn bosch entbran,
do sach man wonder an:
got under ir megetlich hertz entran,
entzunt des heilgen geistes fuor, do von ir gnade nie zerran.
sie ist ein drost der kristenheit, gotz muoter und ein balsam schrin.
so fromde ein tier ich nie gesach
als gar in jomer ste
gemolet an einre wende flach.
ich hette sin nie gesehen me.
ez hat vier heuobt und hat vier bein, noch yedem heuobt hant unde fuß.
aller mynr synne mir gebrach.
gedencken det mir we.
myns hertzen wißheit mir verjach,
ez were ein bild noch nuower ee.
uff deme tier gekronet sas eine magt, als ich uoch sagen muos.
zwischen irn megtlich bruosten lag ein kruotz, auch ein fan
in ire hant sach man die reine kusche dran
ein vaß von golde rot,
dar yn entphing sie gotz bluot, daz halff dem sonder usser not.
daz selbe wonderliche bild betuot die cristenheit.
daz tier, daz dreyt
ein kalbes stirne breyt,
eins lewen welff sin underscheyt,
eins aren heuobt, eins menschen bild, vier ewanglisten sint bereit,
gotz marter und syn herter dot, daz maht den sonder falles buoß.
iohans in eynre laternen sach
eyne rose wol gefar,
dar uz eyn schone mit follen brach
durchluohtig mit zwelff sternen klor.
versigelt und versarcket was die rose und gap doch liehten schin.
von der rosen, als man do jach,
eine kristeile sonderbar
und aller suonden ein obedach
und reiner kuosche eyn adelar.
vierleye bilde, dryerhande kron, waz moht me gesin?
der smit uz oberlande sant uns die rose wol geborn,
lattern und sterne hat er ußerkorn.
daz wonder ee geschach,
her david von der kuoschen meyde vil des wonders gesprach:
< komet herwider, lieber frydel, ich wil sin bereit,
frauowe eren kleit
han ich an geleit.
waz ye helt fuor mich gestreyt,
ich han erfochten ane swert, daz zornigem wol an steit.
ich han versonet und verslihtet gein dem lieben fridel myn.>
ich bins dez morgen rote uoff brehn
und schin uber alle lant,
des muossen mir die kristen jehn,
den ich zuo muoter bin genant.
ich bar den smit uz oberlant, der alle bild wol wircken kan.
mir ist gar liebe von yme geschehen.
er hat zuo mir gesant.
myn auogen hant yn me gesehen.
sin wil, der ist an mich gewant.
er ging mir vor, ich schleich ym noch, untz ich yn umbefangen han.
er ist mir liep, ich bin sin druot, die liebe nit zuorgat.
er hat mich liep in siner werden majestad,
do er in wirden saß,
ich meyn des hymmelriches wirt, der myn in druowen nye vergaß.
myn megtlich duogent, gotlich mynn den fuorsten dez betwang,
daz er sich swang
duorch der nuon kore gang.
er aht nit uff der engel sang,
do er nach mynr megtlichen lieb in gantzer druo in freuoden rang.
des muossent mir die kristen dien, der hymmel ist mir undertan.
maria, liehter hymmelfan,
frydeschilt der kristenheit,
got under dyn megetlich hercz entran
und nam an sich sollich arbeit:
er wolt losen und widerbringen endelose ferlorne diet.
der eren konig sich des versan,
zu hant waz er bereit,
dem gantzer wisheit nie zuo ran.
der kuoschen meyde er nyt verseit.
er wolt den falschen rat vertryben, den der slange frauowe even riet.
ein wißer harm, der spilte ir vor, den ving sie in ir schoß,
die kuosche maget, der kein wonder sint zuo groß,
der sonder frideschilt,
wie daz der harm in dogende wis al in der kuoschen schoß do spilt.
der harm, daz was marien son, der edel kuosche degen.
wir woren verlegen
all in der sonden wegen.
er kam und bracht uns sinen segen,
do er uns an deme cruocze erloste uz sinre siten bluotez regen.
gotz martel und sin bitter dot uns alle von grossen noden schiet.
maria, bluogendez mandelriß,
des hohsten fuorsten schrin,
nuo smeltz uns abe der sonden ys
mit bete geyn dem kinde dyn,
duo wiser salomons tempel, du koniges wol gezirter thron.
duo juodinne, uns ye din priß
herwarp, als uns wart schin.
ein sterne, konigynne wiß,
nuo sich din volck in sonden sin,
ee wir genesen vor helle pin duorch dines edelen mundes thon.
duo reyne johel, du hast erslagen den feygen ezickiam.
duo bist auch, die dem slangen syne maht benam.
duo abel von gallile,
wir kristen sollent din begern, du hast vertryben unser we,
sit daz dich gruoste konig david, der juliam hersluog
und ym entruog
sin haubt wislich genuog.
mit alz sphehen listen kluog
wend, hoch gelobte keyserin, den unsern sonden ungefuog,
also daz wir dich schauowent an in dyme erentrichen lon.
wer kan den luten luoge erweren?
luog ist ein alter hort.
mit luoge muos sich manicher neren.
luog hat gestiftet manichen mort.
lug hat einen alten fatter, luge hat boser kinde vil.
luoge lat als daz wahß sich beren.
luog hat vil suosse wort.
mit luoge maniche eyde sweren.
luog hat vil manig spitzen ort.
luoge ist ein vil snelles ubel, die luog ist boser geiste spil.
luoge ist in deme wasser, luog ist komen uber mer.
luge hat gein der worheit ein vil michel her.
luog komt ans babstes tor.
luog wont den schonen frauowen bij, man dreyt sie auch den fuorsten vor.
luge ist in den dorff, uff buorgen und auch in der stat.
luog hat ein phat,
den der tuofel drat,
da er den appfel essen bat
adam und effen. liegen machet manigen man an eren mat.
lieg hat somen und kruot, dez wortzel noch nit dorren wil.
ein strit zuo hymmelrich geschach,
ee got her abe sich lie.
got da an luoczifer sich rach,
sin gewalt yn selber ummb fie.
er drang yn uz der majestad von syner freuoden eweclich.
sinen gewalt er ym zuo brach,
auch yme und alle, die
mit yme warn, so we yn, ach!
der gottez zorn sie nit verlie.
in hymmel huop sich grosse not an luoczifer und sime gelich.
zuo irem liden fielent sie gar einen bittern fal
in finsternisse und in jomer ane zal,
daz macht ir uber muot,
daz sie suoncken alle her abe. got wolt ir haben nit fuor guot.
ir muol ist kruomp und spannen wit. e warenz engel klar,
nuo sint sie gar
an der verdampten schar,
da sint sie aller freuoden bar.
zuo godes trost komen sie nit me, daz ist endeliche war.
sie sint verdampt, und wer yn wirt, der kompt nit mere zuo gotes riche.
sonder, nuo fal in zwifel nit.
hastu icht sond getan,
ruff an mary, daz milte lieht,
wann sie dir wol gehelffen kan.
sie enbint dich von dem bosen geist und fuort dich zu irem lieben druot,
wo man sie hulffelichen siht
dem suonder bij gestan.
zuo josaphat, wanne daz geschicht,
daz scharff gericht sol der gan,
so hilft sie dir wol aller meist, mary, die hymmelsche bruot.
hetstuo verdilget gottz bluot, als judas hat getan,
hetstuo noch mer gesondet, ruoff marien an;
barmunge ist dir bereit.
dancken wir nuo der wol gedulten hochgelobten meyt,
daz sy so barmhertzig ist deme sonder bij bestan.
wer hat den wan,
daz sy yme helffen kan,
sie hilfft ym gnedeclich von dann.
dryfeltig ist ir edel dogent, sie wil den sonder nit verlan.
sie ist ob allen wortzen wol der welt eyn heylwortigez kruot.
sung ich den luoten myne liet,
so wil der erste daz,
wie dietherich von bern uß schiet,
der ander, wo kuong rudger sass,
der dritte wil der homsche duorn, der vierde von eckardes not,
der fuonffte, wie frau krimhilt riet,
der sehst hoert geren bas,
wo hin kemen die wilden diet,
der sibende wil ettewaz
von wittich und von heymen strit, von des juongen albrandes tot,
der achtest, der wil anders nit dann hubscher mynn gesang.
dem nuonden ist die wile by uns allen lang.
so wil der zehend, wie
nuon hin und her und suost und so und dirr und der und dort und hie,
der eilfft, der wil nit anders dann der nybelungen hort.
er wigt myn wort
noch ringer dann ein ort.
myn muot, myn schatz ist gar zestort.
myn sang ym in die oren gat, als der mit bly daz marmel bort.
so sing ich doch den luoten me, dann mir der kuong by ym enbot.
solt ich dann ungesuongen sin,
biss mich der kuonig bet,
wo tet ich dann die freuode myn,
die ich solt haben fruo und spat?
so wil ich singen, waz ich kan als dick, als es gelanget mir
al in dem bad und bij dem win;
wie gerne ich daz tet,
und liessen mich die winkeuofflin,
die einr gern von dem andern het.
ach, lieber wirt, nuo trag her win in kruogen gross, ist myn begir.
nuo trinck ich trang.< gevatter myn, ist din huoß icht feil?>
heintz unde cuontz, her wernlin, burckart, wuonschent heil,
daz winkauoff fuor sich gee,
und drincket alle dester baß, der wirt, der hat sin noch wol me.
slag ym dar huoß und hoff, ecker, die wiesen unde felt
gar ungedelt.
< kuom morn und hol din gelt,
duo blibest von mir unvermelt.>
noch buorg und stet wollent sie han, dar nach so richtet sich die welt.
nuo hafft, duo liebe kride, wol, byss ich die zuongen myn gesmir.
ich sing ein bispel an ein tuor,
ein stuoben an ein gaden,
so suong ich wol ein sloss dar fuor,
mocht ichs herzuogen one schaden.
des mag ich leyder nit getuon, wann armuot hat mich uß getrieben.
ich sing ein swellen in ein hor
( in zuobern sol man baden).
ich sing ein hohes tag enbor,
dar undr ein esel wol geladen
mit guoten schittern duorr und clein, dar umb ist mirs wol halb becliben.
ich weiß wol, wie man einen guoten win versuchen sol,
in einem wissen becher zengert er vil wol.
auch ist er suoss da bij,
so mein ich, daz sin guter smack ein guot teil deste beßer sy.
wan gute broten ess ich gern, wer senff und sass dar an.
ich bin ein man,
der visch erkennen kan
on pfeffer und on safferan.
auch ess ich guote huonre gern, es weren henen oder han,
und dar zuo ein guot weissen brot, es wer von buteln oder syben.
ave, duo liechter hymmel van,
frydschilt der cristenheit,
und got, der alle wunder kan,
der nam an sich groß arebeit:
er wolt erloesen, widerbringen endeloss verlorne diet.
der ern ein kuong sich des besan,
dar zuo was er bereyt,
dem aller wisheit nie zuorran.
der reinen meyd er nie verseyt.
er wolt zerstoern den valschen rat und den frauo even schuolden riet.
ein wisses hermel spilt ir, daz ving sie in ir schoß,
ich mein die meyt, der nie kein wunder wart zuo groß,
des suonders fryde schilt.
der her mit gantzen duogenden als in der reinen schoss er spilt,
ich mein der kuoschen meyde soen, den juongen fryen tegen.
wir warn herlegen
von heuobet suonden wegen.
got kam und bracht uns sinen segen.
uss siner siten er uns erlost am cruotz mit sines bluotes regen.
sin marter und sin bitter tot auch uns von großer sorgen schiet.
ave, duo hoher hymmel hart,
in gottz ewikeit
mit gantzen sinnen wol bewort,
daz sich got, die drivaltikeit
her nyder neiget unde sloss vil tieff in dines hertzen gruont.
daz hymmel rich was uns verspart.
den fluch eva bereit.
din gantze guot den fuorsten lart,
daz er uns hellen fluoch verseit.
er wart gewicht, in dich geseint, daz ist den wisen luoden kuont.
johannes sieben kirchen hat mit siner hant geschrieben
die vii heilikeit, die sint in dir becliben.
gotz muoter, reyne meyt,
in angeli, menschliee diet din lop wirt nymmer vollen seit.
din hohes lop, din meytlich er, die ist so manigfalt,
gar ungezalt,
gruon als ein schoner walt,
und der mit bluomen ist bestalt.
nuo hilff uns, hochgelopte meit, daz wir in freuoden werden alt,
und hilff uns in din ewig rich, des bitt wir dich zuo aller stunt.
ave, bluowendes mandel ryss,
des hochsten gottes schrin,
nuo smelcz uns ab der suonden yß
mit bette gein dem kinde din,
daz wir mit assweruos versoen gein sines senften muotes doen
gedeon, der des siges bryss
gewan, als uns wart schin.
ein sterr, ein kuoniginne wiss,
sich, wo din volck in noeten sin,
daz duo yn helffst genedeclich, duo gist uns erentrichen loen.
duo rein abel, du hast geslagen tot den ysaham.
wann duo bist, die dem slangen all sin crafft benan.
du liechter leyde stern,
du hochgelopte rein junckfrauowe, die sunder mochten nit enbern,
sint dich nuo gruoßt der kuong david, der goliam hersluog
und ym da truog
dry stunt ein got, dry namen her
dry stunt gewaltig sint.
dez einen syn, der wundert ser,
wie er word einer meyde kint.
dez volgten ym die zwene nach, sie gabn ym rat und yren segen.
gewaltig got almechtig mer
drystunt in ein verbint,
personen dry gent rechte ler,
daz mans in einer gotheit vint.
den ein verkunt sant gabriel und wart zu botten dar gewegen,
da er sich uß dem hohen tron dez hymmel riches swang
mit voller ger mit iiii gesellen one wang.
er sich in sie verbarg
nach gottes wort; nach siner ler worcht er ein selden richen sarck.
da gruoßte er mit hohem flyss die goettynn one meil.
durch unser heil
wart ir der gruoß zu teil.
sint wart die mentscheit vor uns feil.
ich bitt dich, hohe trynitat, du loes uns von der hellen seil.
ja bitt wir dich zu kempfe, daz du solt der armen sele pflegen.
die sine tag sint ungezalt.
er was und ist und wirt.
nenn ich in jung, sprich ich in alt,
der beyder zyt er nit verbirt.
die hohe, tieff, wyt unde leng, die mysset er in siner hant.
in erbet recht, er hat gewalt.
er was gast und ist wirt.
sin wunder, die sint manigvalt.
wer hie in sunden nit verirt,
der glaube treit gedingen hin al in der waren mynne bant.
dez flichtet sich ein dryfalt ryß nu in der cristen ee
und zuoht da hyn, da freud und wunn ist ymmer mee;
da truren ende nympt,
alz es dez hymmelriches wirt und siner muter wol gezympt.
die vierundzwentzig althern wys und aller engel schar
helffen uns dar
zu ym, den sy meit gebar
gesundert der naturen gar,
daz wir sin kund gewynnen, als ich vor ware sprechen tar.
dez nennen wir in vatter, son, heiliger geist, du syst gemant.
der ersten sach ein anefang
nach gottes vorbedacht,
waz im sin reines hercze trang,
der geist und in sin vater bracht.
zu ym er sprach:< nempt wysen rat zu wurcken uch ein spehes vaß.>
ez was ein seldenricher gang.
die dry mit voller macht
in eine person er bezwang,
zu hant gotlichen tag und nacht
bereytet und auch dar zu daz firmamente, dar ob er sass.
er wurckt nach sines vatter ler nun kor der engel schar.
der tieffe grunt dar zusehen stunt gar sunderbar
ein wyd, alz mir verjach
in einem buch propheten zung, zu hant bruft ich sins endez fach.
die schrift saget, es wurd bereit luft, fur, erd unde wag.
mentsch, nit verzag.
in dinem herczen tag
den got, der dich mit warer lag
gewirdet hat vor alle creature, ders begriffen mag.
sich, dyse er ist dir bereit, nu danck ym siner wirde baß.
ir schauwent an die cleyn ameyß:
so sie den winter uff ir weyß,
sie sammnet in der sommer ern gar kundiclich ir spyse.
also tuo, mentsch, und buwe in zyt.
ein harter winter uff dir lyt,
er macht dich in den jaren alt und in den sorgen gryse.
du macht wol buwen unde sewen
mit guten wercken gegen gott und gein dim eben cristen,
du macht wol schnyden unde mewen,
daz du die sel gar wirdeclich mach ewiclichen fristen,
wan man den zins zu hofe gyt:
die sel fert hin, der lyp in erd begraben lyt.
du wirb alhie, daz sich din sel freu in dem paradyse.
es hat des starcken gottz kraft
mit also richer meynsterschaft
herschaffen hie der sterren lauff, den sonnen und die monen.
du bist gebildet, mentsch, nach ym.
du sicz, du gang, du wat, du swymm -,
du macht dich siner hilffe nicht so frevelichen onen.
sin hohe, die ist dir zu hoch,
sin grunt zu tieff, sin wyt zu breyt, sin lenge sich dir lenget.
der erste mentsch den ern entpfloch,
der uß dem paradyse wart von freuden uß gesprenget.
er in dys wilde welte kam.
der uns den fluch betutet, daz waz her adam.
dez muoß wir unser spyse hie mit sweiß al uberjanen.
der sunder fluh und wust er, war.
die gottes augen sint so clar,
da vor sich nit verbergen mag so clein alz umb ein milwen.
die blecz und auch die duonre sleg,
die hat er all in siner pfleg,
des windez sus, den regenbog, die heyter, daz gehilwen.
der sterren lauf kan er wol zeln,
ir hoeh, irn gang, ir wyt, ir breit, dez hymmels zirckelzeichen.
nu siczt er uff dez hymmels stelnn.
wie machtu, mentsche, mit allen dinen synnen dar gereichen?
nu laß a(), mentsch, erbarmen dich,
der dich geschuff und von dem hymmel neygte sich,
er gab vor uns sin lichte farw in bitters todes gilwen.
die nacht ist vinster, liecht der tag
die zwey niemant gescheyden mach
wann got, der uns die sele scheidet von dem bloeden lybe.
wan dir din licht herloschen ist
der vinstern nacht, so wirdist mischt.
nu hor, wie ich die rede mit gesange dir hie trib:
du solt dich lebend wol bewarn,
daz du icht last den tot alhie an gute werck dich vinden.
und wann du must von hinnen farn,
von er, von gut, von frunt, von mag, von wyb und auch von kinden,
got richtet, alz er vindet dich;
er fraget nieman, also wol verweyß er sich.
du wirb alhie, daz diner sel ym himmelrich beclybe.
es nahet gein dem suonen tag,
daz got wil sunen alle clag;
wir haben luczel zuversicht nach todes ordenungen.
wiltu die sel bewaren dort,
so nymm an dich die gottes wort,
die man dir singet unde sagt mit manger wysen zungen.
es weret kum ein augenblick,
zu josaphat daz streng gericht, daz hat gar schir ein ende.
die rechten habent da den sick,
und die verdampten windent auch so clegelich ir hende.
sie muoßen in des tyfels cloben,
da sin sie tot, doch leben sie. unden und oben
erst bringet uns der gottes(...). zu einer sammenungen.
mir sagt ein czwyfelere,
freud und gesang, der sy verfarn.
ydoch wil ich der welte singen unde sagen:
do lebt noch manig werder man, der gutter freud begert.
gut freud ist wunnenbere.
gesang sol man zuo wilen sparn,
und waz die vogel singen in den lichten dagen.
als duo mir hast gezelt ein jar, daz nennet man als fert.
ein dag, ein woch, ein mond, ein jar get mit einander hin,
der abent und der morgen.
golt, silber, messing, bly und zin,
kupfer, stahel und ysen smeltzet auoch.
der all ding wil besorgen,
der duoncket mich der ler ein gauch.
die zit hat er, die zuocht ist schon, die mass ist guot,
und huobscher schimpff bescheidenheit, der git uns hohen muot.
< der gebend ist der werde.
der nicht enhat, der ist unwert>,
so rett ein richer kuonig, der was david genant.
nuo hat ich holder mage vil, wil ich bi gutte was.
nuo han ich uff der erde
nyman, der myn zuo mage gert.
und den ich dick gebotten han die mynen hant,
die kerent mir den rucken und sint mir an gabe lass.
man spricht, wer selber etwaz hat, daz sij gut vuor den zorn.
armuot scheydet dick die mage,
wie nahe daz sie sint geborn.
daz kint, daz leuockent siner muoter, die es bar,
und trost den vatter trage.
daz nement wise meister war.
in aremannes hertz vertirbet wisheit vil.
wer in dem seckel nit en hat, daz ist ein hertes spil.
waz hilfft mich, han ich witze,
waz hilfft mich, han ich wisen sin,
waz hilfft mich, kan ich beyde singen unde sagen?
hab ich dar zuo der pfenning nicht, so ist es alles tott.
armuot, ich dich entsicze,
sint ich so unberaten bin.
armuot, duo machest mangen frechen zuo eym zagen.
armuot, duo machest mangen milten dick vil schame rott.
armuot, duo bringest mangen umb die sel und auch den lip.
armuot, duo machest manich unstete,
die wer gern ein byder wip.
armuot, duo stifftest beyde rauop, mort und auch den brant,
dar zuo do gistuo rette.
ach armuot, daz duo syst geschant,
wann ich enber din wol, duo wilt myn nicht enbern.
armuot, von dynen schulden so sicht man mich dick ungern.
du teilst gar ungeliche
uss, lieber herre got, din guot:
duo gist vil mangem, drissig hetten wol genuog
und daz sie sich betruogen wol und hetten guot gewin.
duo machest manchen riche,
der dines willen nit entuot
und in dem lande dribet großen ungefuog.
o herre got, nuo clag ich dir, daz ich so notig bin.
o suoßer vatter, jesu crist, daz tuot mir also wee,
daz ich din muoss vergessen,
wan ich gedecht an dich wol mee,
daz ich nit guottes hab als noch vil manig man,
mit den gemalt ich essen.
ach got, waz han ich dir getan,
daz ich uff diser erde armuot liden sol?
vil lieber got, ich straff dich nit, wann duo tuost allczijt wol.
wer guot hat, der gilt balder;
nu han ich weder hie noch dort
in al der welte recht so breit als umb ein fuoß,
doch leßt mir got die suonne schinen, regen unde den wint.
nu czwinget mich daz alter,
wann alle ding gent uff ein ort.
den mynen kummer ich den lutten clagen muoss.
mich straffet manger, der do selber ist der sinne ein kint.
vil manchem, dem ist lieber guott wanns himmelriche wit.
dar uff han ich verlassen
in myner juongen freuoden czit
und sprang also mit glichen fussen in den cle.
wer mich dar umb wil hassen,
hab ym sin wol, lass mir myn wee,
wann got, der alle creatuore hat hernert,
mir wirt doch anders nicht, wann mir der zarte got beschert.
jhesus, du wunderere,
din ist einer, din ist auch dry,
du werest ie und muost auch ymmer ewig sin.
dar zu so woltest du der großen wunder nit enbern,
daz dich eyn meit gebere,
kusch und auch alles wandelz fry.
bluende gerte von jesse, der selden schryn,
die din geburt, die mag uns allen freude wol gewern.
von einem suoßen gruoß< ave> din reiner lyp enpfing
den hohen got vil reinen,
der vor uns an daz crucze gieng,
da er adamen loste und die hell zu brach.
din trehen, din heysses weynen
herwendet hat groß ungemach.
dez bitten wir dich, hochgelopte trynitat,
daz du uns helfest zu der freid, die niemer me zergat.
du berndes saff der bluote,
du ursprung aller selikeit,
in dem hymmel und uff der erd und in dem see,
in den luften, do ist, fraue, dines gewaltes vil.
du tron uff aller guote
wart nie vol sungen noch vol seit.
noch auch mit freuden wil ich von dir sprechen me:
du bist wol gottes meyenryss und sines hertzen spil.
din heilig lip, der trug ein kint, ist furst uber all lant.
din gut ob aller gute
ist ein gymm, ein heilwag genant.
du bist zu aller zyt vile barmhertzig gar.
zu trost ist ir gemuote
uns; die den werden got gebar,
daz bistu, hymmelische muter unde meyt.
din gute hat vil manger seln ewigen fluch verjeit.
ob allen frauwen frauwe,
du gottes muter unde meit,
du hymmelische gottz tochter und sin trut,
wer mag dinr tugenden richeit volloben noch gezeln?
du ros in hymmeltauwe,
wann dich nie sunde hat beteit,
du bist ob allen creaturen gottes brut.
da von so wolt er selber dich zu muter ym erweln.
din lob ist allen zungen ubercreftig, uberstarck.
mentschlich vernunft muß swygen
dez, wie sich got mentsch in dich barg
also, daz in din lyp on alles we gebar.
im muoßt all kunge nygen,
dar zu dint ym der engel schar.
du bist vor allen, frauw, ein schilt vor ytewyss,
den schaden bracht eva mit einem cleynen apfelbyss.
da eva daz erdachte,
daz mentschlich kunne was verlorn,
da halff uns wyder< ave>, daz vil suße wort,
daz da der heilig engel zu der reynen meyde sprach.
daz wort uns freuden brachte,
daz got ab liess den sinen zorn
und gab zu sture uns sins hohen himles hort,
der sich in sie verbarg und daz er ir zu muter jach.
die mynne zwang den gottes son, daz er durch uns sin leben
gab in den tot von milt und truw,
der uns hat lyp und sel gegeben.
da von bitt ich dich, vatter, son, heiliger geist,
daz du mir gebest rechte ruw,
wann du all myne schuld wol weyst,
so daz ich sie gebuße vor dem ende myn.
daz hilff, maria muter, mir, gecronte keyserin.
suong ich den leuten meine lyd,
so wil der erste das,
wie ditrich von pern schyd,
der ander, wo kunck ruoprech saß,
der dryte von der heunen streit, der vierd von eckehardes not,
der fuonfte, wie kremhilt verrit,
so wil der sechste das,
wo kam seufrit, der wilde diet,
der sibent, der wil auch etwas
von wittich und von heimen streit und von des jungen alprechcz tod.
der acht, und der will anders nit dann huber myn gesanck.
dem neunten ist die weil auch pey im allen lanck.
so wil der zehend, wie
ja sust und so, ja hin und her, doch und dar und dort und hie.
der eylfft, und der will anders nit dann nybeluonge hort.
er wigt mein wort
geringer dann ein ort,
sein muont ist zu schwaczen kort.
mein gesanck im durch sein oren gat, als mit bley das merbel port.
so sing ich doch den leuten mer, dann in der kunck pey mir enpot.
und solt ich ungesungen sein,
pis mich der kunig pet,
wo tet ich dann die freude mein,
die ich sol haben fru und spet?
so will ich singen, was ich kan, und auoch als vil gelanget mir
in dem pad und zu dem wein,
als dick ichs gern tet.
ja lyßen mich die weinkeuoflein,
die einer gernn von dem andern het.
ach lieber wirt, nun trag her wein und kraußen groß, ist mein begir.
trincke tranck, gefater mein, ist dir dein hauoß yt feyl?>
heinczlein, eberlein, wernlein, purckart wunschen heill,
das wein kauff fur sich gee,
so trinck wir alsamt dester pas, der wirt, der hat sein noch wol me.
slah im dar dein hauß, dein hoff, dein wißen, acker, felt
in guter delt.
kum morgen und hol das gelt,
es pleibt von mir wol unfermelt,
sie wollen feste purgen han, dar nach so sentet sich die welt.
nun hafte, liebe kreyde, wol, pis ich die zungen mein gesmir.
got geb uns allen gluck und heill
so gar an als gefer!
ich ruocht mich, was hie werde feyl;
secht, das uns neur der weinkauf werd,
so mog wir unßer hercz gelaben und da pey guten mut gehann,
und das wir alsamt werden geyl
nach reiner herczen ger.
behut uns got vor schanden meyl.
mit ern far ich hin und her.
durch kurczweil sing ich meine lyd, ir sulet alle mercken schonn.
ach lieber wirt, nun trag uns her den lautern wein so klar.
nun trincket fast, uns kuomen aber gute jar,
so gewin wir ander gut,
und lat uns alsamt frolich sein, uns kuomet schir des meyen plut.
so singen uns die fogellein schon auf dem gruonen ast.
nuon trincket fast,
noch freuden wol wir dast.
bescher uns got in unßern kast
das korn und in dem keller wein, so mog wir dester pas gerast.
nuon merckt, ob es gelogen sey, das ich dar nach wil heben an.
welch fusch sich seines maußens schampt,
der muß verderben doch.
ein mauß, und die hat guten rant,
entrint sie in ein fremdes loch.
gut meister arczt ist leyder gast, armn manes weißheit ist entwicht.
welch morner seinen schoß gezamt,
der muß auch nun sterben joch.
ist, das im nit sein hant erlamt,
der mag von schulden sprechen noch.
eins oschen kreen zimt nit wol und auch zaghaffter hant verpflicht.
nuochtern danczen, nuonen hoffart und eines affen zagel,
im meyen ein reiff und auch dar nach im auogst ein hagel,
ir keines mir behagt,
das einr auß warm muonde leuogt, ein eichorn einen pern jagt.
armen manes hoffart ist nit gut, sie duoncket mich nit weiß.
der welde preiß
versmilcz recht als das eyß.
zu lieben kinden gehort ein reis.
und wer hie wescht auch ane forcht, der wirt an ern selten greiß.
was ich nuon fur pas singen will, das mog ir glaub oder nicht.
jch sing ein peystuol an ein tuor,
an ein stuben oder an ein gaden.
ich sing auch wol ein sloß da fur,
moch ichs erzeuogen ane schaden.
und des enkan ich leyder nicht, da von ist es also belieben.
ich sing ein swelle in ein tor.
in zubern sol man paden.
ich sing ein hohes dach enpor,
dar unter ein aßel wol geladen
mit guten scheitern also vol. wie hat mich armmuot her getriben!
ich weiß wol, wie man einen guten wein versuchen sol:
in einem weißen pecher, dar in er zenger wol,
und ist er suß da pey,
so pruof ich, das sein edelle kraff ein michel teyl des peßer sey.
ein guten praten eß ich gern, und wer halt senff dar an.
ich pin ein man,
der fisch wol kennen kann
mit pfeffer und mit saffrian.
auch gut huonner eß ich gern, es weren henen oder hann,
und auch gesemmels prot dapey, es wer gepeutelt oder gesybt.
ain maler maidt an ainer wandt
ain bild, als ich euch sag,
sinagoga ist es genandt,
in rechter acht nach gottes pflach.
von seyden plangkh ain tuech umb ward gezogen im fuor die auogen sein.
da ich das bild entworffen fand,
da sach ich es da trag
ain sper verkert in seiner hand,
zuprochen gar, das was sein clag,
davon ain cran gevallen leidt, die gab vonn gold ainn liechten schein.
das spache bild pezaiget unns die falsche juodischait,
dy so gesichtigklichen ungelauben traydt.
ir hercz, ir sinn ist plindt,
sy gelaubend nicht, das jhesus ain raine maid gepert zu kindt,
wann sy wol wissten, daz moyses so lang vor got muos stan,
vor im enpran
ain guldener puosch so schon,
dem nyemand nicht geleichen kan.
sy enczuondt des heyligen geystes feuor, genade nye an ir zerran.
sy bezaiget uns die cristenhait vor got, des herczen balsam schrein.
semlicher thier ich nye gesach
also in wunder sten
gemalt an ainer wende fach,
ich het es nye gesehen mer.
es tregt vier haubt und vier pain, nach yedlem haupt hant unde fuess.
der meine synne mir gebrach,
der czandl tet mir we.
mein weyses hercz in mir vergach,
es wer ain thier nach neuer ee.
ob dem thier ain jungkhfrau saß gekroendt, als ich euch sagen muoes.
zwischen irer pruost da lag ain kreuocz, und auch ain guldeiner fan,
den sy da fuort, ain mayd so wolgethan,
und ain vas von gold so rott,
darein da fieng sy gottes bludt und half dem suonder aus der not.
das schone bild bezaiget unns die ware cristenhait.
das thier, das trayt
kalbes stiernn prait
leben...,
aran haubet, menschen bild, ewangelisten sein perait,
nach gottes marter sy auf stuond auf wart dem sunder falles los.
johannes in lantern sach
ein rose in sonderbar,
aus irem schein ain liecht emprach.
von zwolf stern gekroenet wart
versiglt unnd versarget schon, die rosen gaben liechten schein.
in der rosen, die er sach,
ain cristall sunderbar,
was rainer keuscher ummefach
und ganczer tugend ain adalar.
vierlay mensch und dreyerlay kron, nun hort, was wuonders mag das sein?
der kunig aus oberlande sand zu der rosn hochgeborn,
der die cristall in die luoczern hat auserkornn.
was wunders da geschach,
herr david von der edln rainn keuoschnn also vil verjach.
sy sprach:. nun kuom her, engl mein, nuon bin ich dir berait,
dein ereclayd
hast duo an mich gelait.
was die hell hiet vor betriebt,
an schwert han ich erfochten das in aller diser welt so weit
und han also verrichtet schon, die entloeset von schwerer bein.
es sprechen zweiffelere:
freudt und gesang wert gar verlorn.
da von so wil ich paide singen unde sagn:
das man nuon zalt heuer ein jar,
das nennet mon auoch fert.
freuod pringet freuoden pere.
gesanck sol mon pey weil nit sporn.
die fogel singen nit gemainlich pei tagen.
mang werder man, der lept noch zwar,
der hocher freuden gert.
ein tag, ein woch, ein ganczes jar
get alles nach ein ander hin,
der abent und der morgen.
golt, silber, messing und das zin,
pley, kuopffer, sthachel, eisen, das zu schmilczet auoch.
wer al ding wil pesorgen,
der dinckt mich wol der sin ein gauoch.
die zeit hat er, die zucht hat zir, dy mass ist guot.
ein gutte zeit nem ich fuor war,
die mir precht senften muot.
parhafftig guolt, ein malter,
die ich hab weder hie noch dort
auf disser erden nit als preit als nuor ein fuos.
got lest mir doch die suonen schein,
den regen und den wint.
ja irent mich dass alter,
und als mein dinck gett auf ein ort.
den fruomen leuotten ich mein kuomer clagen muoss,
die in der welte gar gemein
und hie gesessen sint.
wer eines nit gehaben mag,
gar selten so gewint er zwey.
das volgt mir nach von juogent,
das ich verlast, o heya hey!
da ich sprang mit geleichen fussen in den cle.
wer nit mein schimpff in tuogent
auof nymt, leb woll, las mir mein we.
und der die fisch al in dem wilden wag ernert,
der hat mir duorch die milte sein
mein narung noch beschert.
wer gibt den tieren speisse?
wer gibt den raben kuchen mas,
und wer thuot wonder an das leben wolffen schein?
wer helt die ganczen welt in hafft,
des gnad ich wartten pin?
wer gibt dem vogel weise,
ye einem suost, dem andern pas?
wer geyt den pergen wasser und den stocken wein?
wer gibt den edlen wuorczen krafft,
der erden golt und zin?
wer gibt der sun und man den schein?
wer gibt den steren iren glast?
wer gibt vinster und haitter?
wer dregt des firmamentes last?
wer gibt dem leben und dem vagel greiffen cla?
wer gibt dir der sin laytter?
das duot got selber. nuon sprich< ja>.
got hat alle dinck verfirmet schon als ein ay;
der selb deilt dir mit meisterschafft
sel und auoch leib entzway.
es sprechen zweiffelere,
freud und gesang verloren sei.
darfon ich peide sing und der geleichen sag:
daz man nuon zelet heuor ein jar,
daz nennet man auoch fert.
freuod pringet freuoden pere.
nymant spar gsanges melodey.
di fogel singen all gar frolich gen dem tag.
manch werder mon, der lebt noch zwar,
der hoher freuoden gert.
ein tag, ein jar, woch und monat
get alles nach ein ander hin,
der abent und der morgen.
golt, silber, messing und daz zin,
plei, kuopffer, stahel, eisen, daz zerschmilczet auoch,
wer all ding wil pesorgen,
der duonckt mich wol der sin ein gauoch.
di zeit hat er, di zuocht hat zir, di mas ist guot.
ein guote zeit nem ich fuorwar,
di mir precht sennfften muot.
drey guolden guolt ein malter,
di hab ich weder hi noch dort
auoff diser erden nicht als preit als umb ein fuos,
doch lest mir got di suonnen schein,
den regen und den wynt.
auoch irret mich daz alter,
und al mein ding get auff ein ort;
den fruomen leuoten ich mein kuomer klagen muos,
di in der welte gar gemein
und hie gesessen sint.
wer eines nicht gehaben mag,
gar selten so gewint er zwey,
daz volgt mir nach von juogent,
daz ich verlast, o heia hey!
da ich sprang mit geleichen fuossen in den cle.
wer nicht mein schimpff in duogent
auoff nimpt, leb wol, las mir mein we.
und der di fisch al in dem wilden wag ernert,
der hat mir duorch di milte sein
mein naruong noch peschert.
wer gibt den thieren speise?
wer gibt den juongen raben mas,
und wer duot wunder an des lewen welffen?
wer helt di ganczen welt in hafft,
des gnad ich warten pin?
wer gibt dem vogel weise,
ir einem suonst, dem andren daz?
wer geit den pergen wasser und den stocken wein?
wer geit den edlen wuorczen krafft,
der erden golt und zin?
wer geit der suonn und mon den schein?
wer gibt den steren iren glast?
wer gibt finster und heitter?
wer dregt des firmamentes last?
wer geit dem lewen und dem vogel greiffen cla?
wer geit dir der sin leitter?
daz duot got selber. nuon sprich< ja>.
got hat all ding formiret ruond recht wi ein ay.
der selb deilt dir mit meisterschafft
sel unde leyb entzwey.
ferwahssen sij der arge ruom!
ruom ist ein uppikeit.
ez ist an frid und an suon.
zwischen ruom und stet ist underscheit.
ruome ist der woren mynn ein hagel, wo ruomer sint, ir lop ist dot.
man siht yn selten vil getuon,
wer sin lop machet breyt.
daz kan uns bezeichen eyn huon:
wanne daz ein kleines ey geleit,
so bringtz mit sinr getzen klaffen dick eyn wijtes huoß in not.
die arg ungeneme luogen ist ruomez eygen kint.
ruomz unbescheydenheyt vil manichen man duot blint.
ruom ist ein uoppig kruot.
so enwart nie kein ruomer keiner reynen frauowen sonder druot.
den ersten ruom got verstieß uz hoher kore sal.
der engel schal
waren gar an zal,
die stieß er in der helle dal.
die ruomer, die sint schande wert, wo man sie vindet uber al,
die da mit irem argen ruom die frauowen machent schamme rot.
ferwahssen sij der arge spot!
spot schendet manichen man
also, daz er verluoset got
und wuorffet sich selber in den ban.
spot manichen hat versencket dieff al in der argen helle gruont.
mit spot so brichet man gotz gebot,
alz ich mich nuo verstan.
er sye ein heiden oder eyn schot,
nit argers er gesonden kan
danne mit hoffart und auch mit spot, wer sich des flisset zu aller stunt.
mit spot man got und alle der welte missehaget hie.
ir spotter, wisset ir nit, wies lucifern ergie,
do in got fallen hieß,
und er yn uz des hymmels dron her nyder zu der helle stieß?
do wart vergolten ym der spot und siner hoffart buoß,
als maniger muos
durch synen smehen gruß
ym knuowen nider fur den fuoß.
wer sich gespottes nit erlat, der dufel spricht alz zuo ym:< duos!>
juong man, ich wil nuo roten dir: vor spotte schluß zuo dinen munt.
ez ist gut, daz man vor gut wil han.
nuo merckent, arm und rich,
ich meyne uoch frauowen und ir man,
uff alle fuonde so meyn ich:
nyeman sol sin selbes kuonst zu sere prysen, hore ich jehen.
manicher nymmet sich ruomens an
und wil sin dem gelich,
der me danne sinre nuone kan.
mich duoncket, daz er schende sich,
wann kuonst, die zeigt sich selber wol, wer sie die wysen liesse spehen.
unkuonst fellt an der helle gruont, kuonst dreit senfften muot.
unkuonst sich selber wirffet dicke uz rechter huot.
mit spehen worten glantz
manicher singet und seit, ist weder wort noch wise gantz,
do mit er doren und narren vil wol driegen kan.
dem selben man
ich auch vil schande gan,
wann er wil keine ere nit han,
wer sprichet, daz er habe daz, des er nit hat und nie gewan.
des muos man in dem lande wit noch vil der duomben doren spehen.
nu ratent alle, waz daz sij:
es lebt so klores niht,
dem hoher kuonste wone bij,
wan es an dem gestirne siht
gar dicke kuonfteklicher ding und ist nit einre elen lang.
ob sin der babest were fry,
sin kuonst, die wer ein wiht,
dar zuo der besten phaffen dry,
die man uff erdn lebendig siht.
wanne der welte leit geschicht, so siht in ym sine freuode krang.
ich sach, daz es den dauff enphing und lebt in juodischer art.
den hohen fuorsten ist es liep und da bij zart.
es spiset schone sich
mit vyol, bluomen unde cle und mit den luofften, merckent mich.
es ist listig, so man es vahe, wencket her und dar.
ir nement war:
got gap ym soliche nar.
es ist wiz, bruon und fyolvar.
selbander so wirt es geborn, von uber mer bringet mans har.
es ist so vernuoftig, geyn dem heyligen grab es nyget sonder wang.
ob ich es rat, ich sag uch me,
waz es durch niht enlat:
es wonet menslich bij der e,
ir eins dem andern nahe stat.
sie kennent beid einander und werdent sich nymmer sichtig an.
man siht es in dem gruonen kle,
in gottz hantgetat.
sin wonent me in wildem se,
denne allez ertrich menschen hat.
es hilffet usser noden wol vil dicke manichem werden man.
man siht in allen landen sine kluoge meysterschaft.
her ekke und des kuonen dietriches krafft,
hett die beyd ein man,
wer er der zweygen dinge fry, waz gebe ich umb ir ellen dan?
nuo ratt: es wehset in dem walde und uff der heyde breit.
uch sij geseit,
daz es die krone dreyt,
die eyme keiser ist bereyt.
man spuoret an ym lieb und truo und auch zorn, haß und hertzeleit.
es bringt die hohste freuode zwor, die ieman uff erden moht gehan.
es sint die auogen, die geben sin
dem hertzen, wanne es siht
vil hoher kuonste, do von ich bin
den auogen holt umb anders niht.
sie helffent mit irre meysterschafft wol eynen biderman uz not.
wo spiegel lieht auogen sin
wises hertzen hant gewalt,
da meret sich der kuonste schrin
in allen dingen manigfalt.
keyn gantz kuonst mag nit gewesen ane der liehten auogen rat.
der welt freuode wer gar ferlorn ane lieht auogen glantz.
alle gereht kuonst, die machent die augen gantz.
dar umb bin ich yn holt.
sie bringent der welt freuoden vil und kunnen verdienen richen solt.
dar umb hant sie den hosten pryß. sie sint so recht fin.
der auogen schin
siht man druorig sin,
wanne e daz hertz lidet pin
und es mit jomer ist behafft, so sehe man es zuo den auogen yn:
sus klagent sie der welt leit, als yn die druowe da gebot.
verwahsen sy der arge spot!
spot schendet mangen man,
da mit er auoch verluoset got
und wirfft sich selber in den ban,
wann spot vil mangen hat versenckt vil tieff al in der helle gruont.
mit spot bricht man gottz gebot,
wer sich daz kan verstan.
er sij ein juod, ein heyd, ein schot,
nit wirsers er gefinden kan
ja dann mit hoffart und mit spot, wer sich des flißt zuo aller stuont.
die wuonder got und auoch der welte missehagent hie.
ir spotter, merckent, wie es lucifer her gie,
ja da yn got verstieß.
umb hoffart in der helle gluot der werde got yn sitzen hiess.
dar nach so wart ym auch des selben spottes schiere buoß.
vil manger muoß
umb sinen smehen gruoß
da by yn sitzen zuo sym fuß,
und wer sich spottes nit herlat, der tuofel sprichet:< alles duoß.>
ach juonger man, ich raden dir, besluoß vor spotte dinen muont.
est guot, daz man vuor guot wil han,
daz merckent, arm und rich,
ir werder frauowen und ir man:
in allen dingen, so mein ich,
nieman sin kuonst ser prijsen sol, daz hor ich die wysen jehen.
sich nymmet manger ruomes an
und duoncket sich dem glich,
der me dann siner nuone kan.
mich duoncket, daz er schende sich.
sich, kuonst, die ruompt sich selber wol, wo mans die wisen lasset spehen,
wann kuonst dreyt bose hoffart wol, zwar kuonst treit senfften muot.
unkuonst sich selber dicke wirft uß rechter huot
mit spheher worte glantz.
eins snypp und snappet aber eins, und ist kein wort und wiss nit gantz,
da mit man doren und narren vil betriegen kan.
dem selben man,
dem ich wol schanden gan,
wann er enwil nit eren han.
er sprichet dick, er hab ir eins und der er keins nie gewan.
waz man der toren und der narren in den landen mag gesehen!
nu lassent ir den argen ruom.
ruom ist ein uppikeit.
ist one freyd und one suon.
wol von dem ruom sy uoch geseit:
ruom ist der waren myn ein hagel und ist des milten leben tot.
man sicht yn selten vil getuon,
der sin lop machet breit.
daz kan betuoten uns ein huon:
wann daz ein cleines ey geleit,
mit kegzen, claffen bringt es wol ein grosses wydes huoß in nott.
die arge luoge ungenem ist ruomes eygen kint.
des ruomes unbescheidenheit machet gesehenn man an blint.
ruom ist ein ubel kruot.
kein ruomer, der enwart noch nie vor schonen frauowen sunder truot,
dar umb den ersten ruom do storet von der kore sal,
der engel schal
so gar on alle zal,
den stiess er in der helle tal.
ir gernden diet, ir sint gemant, daz ir uoch huotent uber all,
daz uoch des ruomes uoppikeit vor schonen frauowen icht mach rot.
maidoest ain kuong hoch genandt,
hoert an, was thuo ich euch bekandt:
umb ainen wunsch so bat er gott, das moerckent hie besunder.
gott sant im ainen engell wert,
er sprach:< und was du hast begert,
das wil dich gott geweren thon.> vir bass so hoerendt wunder:
der edl kuong gott bitten thet,
das als sein guott wurd rottes gold, das selbig ward im ware
nach dem, als die geschriffte set.
er ward erfreut, der edel kuong. nun moerckendt offenbare:
sein sall, der ward im rott guldein,
und was dar inne mocht gesein.
das goldt als wunneklichen schein. der kuong an freud ward munder.
doch ward im sein freud schier ertrendt,
vir bass ob ir es hoeren wendt:
der edel kuong ze tische sass, sein speyss wolt er da niessen.
was er gen seinem munde bott,
das ward im alles zu goldt rott.
da das der edel kuong an sach, sein augen wurden fliessen.
er dacht: was hab ich hie gethan,
das ich also gewinschet hab auss meinem synne thumme?
wie soll es mir darumb ergan?
ich will nit lan, biss ich erwuorb gottes huoldt wider umbe.
der kuonig sprach:< awe der nott!
soll ich des hungers sterben todt?>
der edel kuong sich da erbott, sein suondt, die woelt er biesse.
des im gott hulff auss grossem wee.
das gold verwandlet sich als ee.
da das der kuonig ane sach, sein laid was im ergangen.
vir bass so thet er loben gott,
set die geschrifft on alle spott.
das moerck ain yetlich weyser man, lass sich nach wunsch nit blangen.
hoert, wies dem kuong ergangen ist:
er wunscht sich selb in ungemach, das kam er auch in reue.
vernemendt mich on argen list:
zuo diser frist hiet euch dar vor, ich ratt euch das mit treue,
das ir euchs wunschen lassend sein,
mit dem das ir nit kompt in pein,
als ich euch von dem kuong thuo schein; doch thet er gnad erlangen.
drey fuorsten in aim drechty
saussen in ainem sall,
fein mit ainre kron pekrennet,
got vater, sun und gaist,
sed uns so frey
das puoch der daugenney.
wau wonnet gotes kreffty?
in ainem word allain.
e got peschuff nein kory,
wau zund des gaistes fur?
der vater grau,
wau het gott wonung daw?
ver nempt den sin so rechty:
die gothait aune zall,
sein kuonst ist uber schoenett,
die drey in ainr vollaist
in wordes krafft verheffty:
die gothait also rain,
der gaist nach gotes lery,
der sun mit got gehuor,
gar wunder per
altisimus der her,
wan nichs nit ward pegriffen,
da got im word da was
mit kunsten hoch gesessen
in seiner drinnitat
gar lobisan.
wer mir das sagen kan,
sein sinn, die wil ich preissen
in maisterlicher kunst,
wer mich der ding beschaidet,
wa got behusset het,
der schoffer mein,
hoch in des wordes schein.
der sin ist mir ensliffen,
wie got in got da sas.
nit mag es niemat messen,
wan gotes majenstat,
der jung, der alt, der greissen
durch luocht in fuores prunst.
got in der gothait waidet,
durch luocht der fursten ret.
nun mercken mer
( der kuong sabot hab er!):
ain liecht in der drivalty
pran durch des gaistes krafft
aun anfang und aun endy
in gotes daugenhait.
das liecht da schain
in der gothait allain.
das liecht pran in drey flamen
und ward ach nie enzind.
e es ward dag noch nachty
durch luocht des liechtes schein
in gotes vass.
got in dem liecht da was,
got vater, gaist der alty,
die zwen in ain behafft
schaun in des liechtes lendy
genczlich aun underschait,
gaist, vater, sun, drey namen.
das liecht in got da prind.
got selb das liecht da flachty
zu ainer megedein,
die was aun spot
gmechlet dem kind sabott.
die gothait was verborgen
so hoch in ainem word.
das word was nit allainy,
got schain in liechtes funck
aun anfang ye
im word aun allu mie.
nun macht got niemat loben,
e er beschuff kain ding.
da was got mit sein reden
woll in der kunsten waug,
da nam er vun
groß weißhaitt mit dem sun.
schon lebt got aune sorgen,
in seiner gothait pord
las got mit sinen rainy,
der ald und ach der junck.
der edel furst swebt oben
in seiner gothait ring.
got hoch behusset hetty
gar haimelich und daug
in gottes dron
mit kuonsten also ron.
fron mit der gothait werdy
ain raine maid het gmain,
pliet mit dem vater greyssy,
durch lucht personne drey.
die ain person
pird zwo aus ir so ron.
mich nimet imer wunder,
das got ach was so lang
in seiner gothait zarty,
e er beschuoft die welt
so wuneklich,
der edel furst so rich.
< es was der gothait gerdy,
das got was lang allain
giet und gewalt, der weissy
hoch in der daugenney.
personne drey besunder
in ares fluogen zwang
des hochsten plomen ardy,
mit kunsten ich das melt>,
schreibt johannes
so hoch auß gotes wes.
jch lob ein meit uber all lant,
die ist uns allen wol herkant,
maria, so ist sie genant,
die engel dient ir alle sant,
dar zu daz hymmelriche.
sie treit ein wolgeziert gewant.
die welt, dye stet in yrer hant.
von orient biss occidant
man doch kein werder maget fant.
niemant ist ir geliche.
sie ist von art ein edel stam:
her david und her abraham.
was ie verwurckt ef und adam,
daz wyderbracht ir reiner sam.
sie ist der busch vor moyses bran,
und er sich darnach nie versan;
der busche, der bran uber al,
daz ym wart nie keyn bletlin val.
sie ist dez hochsten gottes sal.
ir gut herhillet berg und tal.
sie ist die meit,
die got beheit,
da von man singet unde seit.
ir lop ist breit.
sie ist bedeit
zu trost der armen cristenheit.
wir soln ir wol getruwen,
der hochgelopten frauwen,
daz wir sie aneschauwen.
in welden und in auwen
ir lop ist unverbuwen.
den sußen himltouwen
wolt sie zu uns hernuwen
umb unser sunde ruwen
her ab uff dyss ellende.
gib uns, maria, reine meit, ein selgz ende.
maria, suon, brehender tag,
du suoßes mandelryses hag,
an dir gar all myn freude lag.
vernymm mich, frau, daz ich dir sag
durch dines kindes ere:
din lop nieman durchgrunden mag.
du bist, die gottes mentscheit pflag.
wend uns daz leyd und auch den slag,
so hat ein end all unser clag
und truren nymmer mere.
was ie gereth ysayas,
und auch gesprach jeromias
( wo ist myn herr, her helyas,
der uff dem fuoryn wagen sass?
er furt in in daz paradyss),
keins mentschen munt wart nie so wys,
der da vol sprechen mocht daz lop
der meyd ob allen meyden ob.
sie ist der sterre von jacob
und ist gedultig als her jop.
joran, johel,
emanuel,
her salomon, ezechiel,
her daniel,
in israhel
keins mentschen zung wart nie so snell,
daz sie mochte vol eren
die hochge...
(...)
sist aller tugend keren.
daz laup, griess, alle stere
nu wyse meinster weren,
die mochten nit volleren,
was hoher ern
und wirdikeit
got an die reyne meit marien hat geleyt.
maria, maget hochgeborn,
maria, ros on alle dorn,
maria, nieman wirt verlorn,
den du, maria, wilt bewarn,
maria kunigynne.
maria, muter ußerkorn,
mary ob allen engel scharn,
mary, versuneryn dez zorn,
den kanst, maria, underfarn,
maria, ware mynne.
maria, hymmel gloria,
gebeneduote maria,
dulcis misericordia
der hymmel, voller gracia,
du bist der ymmerwernde baum.
der susse jhesus nam din gaum.
der sich da selb zu dir versloss
und dich uß aller welt herkoss.
er leit an dich sin wunder groß,
da dich der eren kunig besass.
maria zart,
gar unverschart,
mary, ezechieln port,
uß hoher art
entsproß din hort,
mary ezechielis port.
maria, sunn und mone,
die luchten durch dich schone.
du lichter hymel fane,
kein liecht ie lichter bran.
du hymelriches krone
dez wysen salomone,
frau, alles wandels one,
nu hilff uns in den tron,
da got wont ye und ymmer.
maria suoß, verlaß uns mit jhesu cristo nymmer.
got danck euoch hie,
ir meister al,
ir habt mich schon enpfangen.
seit ir der siben kuonst hie pflegn?
das hor ich wol an eurem spehen done.
noch weis ich, wie,
in reichem schal,
dar nach duot mich verlangen.
gesangs han ich mich auch verwegn.
empfacht mich schon, das euch got ymer lone.
der siben kuonst pin ich ein kint,
das kumpt mir nit zu fruomen.
das mein gesanck ist nit zu plint,
dar umb ich her pin kuomen,
zal unde mos gar meisterlichen lencken.
equoiffoca, der ste ich plos.
den mein genos,
den wil ich hie ein parlid schencken.
geamatrey,
die muos er han;
er kan ir nit enperen.
leis und senfft in rechter mas
sy pleibet stet in irer melodeye.
pfilossofey,
die fuort den fan,
ist aller kuonst ein keren.
sie kan wol zelen lauob und gras,
gespalten reimen kan sy machen freye.
lich nen kuonst loica mit recht,
die halt ein singer veste.
sie kan wol machen worter schlecht,
gesanges pluent este.
weis und auoch wort, der let sie nit vergessen.
schleuost er sie in seins herczen gruont,
zu aller stuont
hilfft sie im für pas maisterlichen mezzen.
ich preis die zuong,
kuonst musica,
die kan mir geben steuore.
was sie gesinget, das ist schlecht,
kan ein meister sein zuongen hofflich zwingen
inn kuonst geschwuong.
gramatica,
ir list print als ein feure
und ist alzeit gesanges knecht,
und hat er sie, im mag gar wol gelingen.
astronomey mich lerne,
gesanck wil ich hy suochen,
wie wol du ruorst die sterne,
mon fint es in den puchen.
rethorica, die werde kuonst alleine,
in gsang helt man sy lib und wertt,
wer ir begert.
das schenck ich euch, ir meister all gemeine.
zwuo junckfrauen von hoher art,
von den ich singen wil:
der ersten do enpfolen wart
ein licht on endes zil.
daz leschet sie, gar langen
ez ir den schaden det.
des musten al die iren kint
entgelten da hernach:
sie lagen in der finster plint
in grossem ungemach
gar hertiklich gefangen,
den kuomer sie do let
wol zwey und virczig huondert jar
so lagn sy in der finster,
und das in nie erschein vir war
noch keines tages glinster.
also het sie dy vinster nacht
verslossen alle san.
do ruofften sie mit lauoter macht
zu got auof in dem dran,
das er zu hilff kom gangen,
als er versprochen het.
eva die erste juonckfrau was,
wider gehorsam thet:
mit freffel sy den apffel as,
den ir verpotten het
dort in dem paradeisse
got selber, ir schopffer.
und do was ir der gnaden licht
derleschet mange jar,
als uns die ware schrifft vergicht.
marey, dy rein, dy clar,
die ander juonckfrau weisse
pracht uns das licht wider.
do ir der engel pracht den gruos,
do ward daz licht entzuondet,
- die warheit ich do reden muos -,
der engel irs verkuondet:
du solt geperen one we
gottes suon aus dem tran.>
do war daz rein, daz keusch ave
schwanger der gotheit fran;
do pluot ein selden reisse
und daget schon da her.
neuon monat gancz der hymel fuorst
pey ir verschlossen lag,
dar nach al profeczeye duorst.
fru an dem weynacht dag
do freit er dy gefangen
(...)
mit namen als menschlich geschlecht,
dy in der finster worn.
got do erzeiget sein almecht,
do er wart hy geporn.
die suon was auf gegangen
und gab frolichen schein.
ir freuod was gros und manigvalt,
got wolt in hilffe reichen.
an einem cristag mit gewalt
do gschacz, das wuonder zeichen,
das vor ny mer geschehen was
und geschicht nymer me,
das mon den waren messias
sach lign auof duorem cle.
die engel mit gesangen
lopten das kindelein.
des gab urkuont des himels hart:
cle, veiel, lauob und gras,
al auof die nacht mit pluomen zart
die heid geziret was,
do got geporen ware
von einer reinen meit.
vir elament freuoten sich ab
und alle createuor.
das firmament verkuonden gab
von der gotlich figeuor:
vir elamente clare
legt on sich die gotheit.
gros wuonder zeichen do geschach,
do sein die meit genasse:
vil mancher aptgot do zu prach,
der sein nit wirdig wasse,
und sturben vil der stuom suonder
jechlichen auof dy nacht,
do jesu crist geporen wer,
der uns den frid hat pracht.
freuot euoch, ir cristen gare
der zukuonft weit und preit.
mesias, der hat sich erzeigt
menschlich, das ewig wart,
und hat sich schon zu uns geneigt
in vetterlicher art.
zu einem neuoen jare
pracht er uns ewig heil.
er ward geporen in armuot
auf disse er so clar.
am achten dag vergos sein pluot,
do er pesniten war
on seiner menscheit clare,
die was on alles meil.
noch dein gesecz, her abraham,
wolt got sein pluot vergissen,
do er die schneidung on sich nam.
er lis sich nit verdrissen.
maria hat in her ab pracht
auof disse erd so reich,
der sie in freuden hat erdacht
in seines herczen deich.
ob aller engel schare
hat sie den hochsten deil.
lob sey den meister singern all auof disser ert,
da mit sie han genczlichen guoter kuonst begert;
in muosica so wart ir hercz entzuondet.
her walter von der vogelweid don fand gar schan.
dar nach der dichter auch so vil gesuongen han.
cristliche ler wird uns von in verkuondet.
genad in got, welcher ist tot;
ir suose ton haben sie hie gelassen.
wer dar in singet ane spot,
der acht, das er beleib auof rechter strassen.
ir meledey, die sin so suos,
das sie nimant so hoch hat ubercluoget.
ach muosica, dein kuonst ich gruos!
sich hat mein hercz auoch in dein dinst gefuget,
in aller meister ticht gezirt.
kent ich es pas besinen,
wie das gesang zu preissen stat
und kuonst inn hat,
der don wil ich euoch nennen vir,
dar durch man kuonst wirt inen:
des starcken popen langer don der erst genant,
in dem mann fant
schlecht gute meledeye.
her frauen lob, der freye,
sein langen don ich preissen wil, der nuon der ander seye.
dar nach her marners langer don, der stet auch wol gemessenn.
und regenpogens langer don, der fuort denn preiss;
gotlicher fleiss
ist vil darein geleget.
der marner im begeget.
die zwen haben des lobes vil. kuonst mon dar in beweget.
o susser got im hochsten tran, des solt ir nit vergessen.
her frauenlob in wol geleicht,
der starcke pop ist nit zu seicht,
kuonst er nit scheicht.
ir keiner fleycht,
dy hohen don han sy erreicht.
gen in sein ander don erpleicht.
vur meisterschafft mag man sie han. kuonst han die vir pesessen.
ir tichter auof gesanges schuol,
vernemet dissenn sin:
legt die vir don nit in den pfuol,
er meledey sol weren hin
pis auof den aller leczten tag, ob suonst gesang vergessen wuort.
vil manig meister darin muol
der hohen kuonst gewin.
gesang wil nimer fursten pul,
des leget sich nymant auof in.
doch wer gesanges y gepflag, der helt die don in rechtem fuort.
sie sein gemein, das ist ir recht, sy sollen nit vergan.
wer singen pfligt, der sol die don in eren han
der allten kunst zu preis.
wie vil ir kuonnen disse doen, noch ist ir wenck, der eben weis.
wer weis und wort gemessen kan, der halt die fir don zart.
der kuonsten art
wirt mon darin gelart.
ir kuonst noch ny vollernet wart.
es stirbet manig par dar in, sie werden nymer vil gehart.
denn meister mon wol preisen mag, der darein ticht als sich gepuord.
gesanges pin ich nit zu linde,
seit ich mit meisterschaft pin kuomen recht dar ein.
doch gedenck ich noch wol der zeit,
frolich gesanck wer mir gewessen teure.
ich kan es auoch nit pesser finde.
singet dy zal, dy silben, reimen, als ich mein.
ich sprich fuor war an allen neit,
reimen und zal dar in mich nymant steure.
ich han die don so wol erkant,
das wil ich wol mit meim gesang beweissen,
und das gedicht darein gesant.
die don al fier, die sin gar wol zu preissen.
und wer ir dennoch nit verstet,
der merck auof disse ler,
swy ich sy sing, und also tu auoch er,
und mach der nachcleng nit zu vil,
auch nirgent nicht, dan als der don sol han.
dar umb ich in denn preissen wil,
pringt er die silben in der reimen pan,
nicht mer auoch keynn entreisen lat.
die fier don ich in meinem par bewer.
wer ander sy gedichtet hat,
mit meisterschafft ich im das wider ker.
got vatter, suon, heillige geist, ein war gotheit,
in dissen donen wirt dein lob gar weit geseit,
gesungen wol und maria, der zartten.
o milte muoter maria und kuonigein,
las dir es sein
genem, das mein getichte,
das ich nit werd zu nichte.
und wer die done hat gemacht, den gib des dages lichte.
ich hoff, sie sein mit freuot erdacht dort, do sie unser wartten.
gesanck, das ist ein solcher hort, das er uns lobet ser.
o werde muoter, reine meit, hilff uns zwer:
auf erd, im himelreich,
das wir nit werden schant genos und an dem ent den zagen gleich.
des pit ich dich, du reine meit, du wollest uns bewar
und alle die vil schan,
die dich loben und deinen suon so fran.
gesanges pin ich gar gemeit,
das soltu, maget, wol an mir erkenn.
und der das par hat zu bereit,
den soltu dort gnedig ansechen denn.
und die uns geren horen gar
und lassen spillen, schweren abegan,
den hilff, frau, an der engel schar.
die singen wol vil manchen suossen don.