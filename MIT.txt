marien, der vrouwen gut,
sul wir in rechter demut
vil lobes stete mezzen!
ein ritter was vermezzen
an ritterlichem prise,
kune unde wise
was er und da bi tugenthaft.
maria hete groze craft
in siner liebe, di er ir
bot mit steticlicher gir
an dienste manigerleie.
so hin zu dem turneie
wolde er in einen ziten
nach gewonheit riten.
bi des turneies plan
lac ein munster wol getan,
gewiet der wandels vrien
gotes muter marien.
als der ritter ritterlich
wol bereit hete sich
und vur daz selbe munster reit,
dar inne was von pfafheit
gesamt ein ersame rote.
der ritter was gut in gote;
er dachte:< ez ist gut, daz ich ge
und hore in cristenlicher e
eine messe von marien.
si mac mich wol gevrien
von allerhande leides not.>
als irn sin wille gebot,
daz liez er vollen varn alhi:
in daz munster er gie
zu einer messe, di man sprach.
als man daz ende kumen sach,
so hub man dort ein ander an.
di wolde er aber vollen stan,
untz si vol sprochen were.
waz sal des lange mere:
der messen wart um in so vil,
daz sie in hielden in dem zil
untz bi den mitten tac so hin.
sin heilic tugentlicher sin
in nicht underbrechen lie,
swaz man der messen sprach alhi.
uf sin ros er do gesaz
unde reit so hin vurbaz,
da er weste den behurt.
di zit beduchte in wesen kurt,
di wile er in der kirchen was
und gote sin gebet las.
uf den behurt stunt noch sin wan;
nu was der turnei zulan,
die lute riten im enkegen
und sprachen, daz er gar ein degen
des tages were alda gewest:
uf tiust und uf forest
besahen sie nie ritters man
ritterschaft so wol getan
als da sine kune manheit.
genuger alda zu im reit
mit vil grozer demut,
die im waren schuldic gut
nach des turneies recht.
beide ritter und knecht
sprachen vor in allen:
< ez ist uch wol gevallen,
wand ir gut, ere und pris
in vil ritterlicher wis
an uns hute habt eriaget.>
als diz dem ritter wart gesaget,
es nam in michel wÃ¼nder.
idoch al dar under
begunde er offen schouwen
daz were unser vrouwen,
wi er geeret was von ir.
< ir sult>, sprach er,< gelouben mir,
daz ich sin vil unschuldic bin.>
sus sagete er in gar den sin,
wi im zur kirchen geschach.
der ritter sich do von in brach,
zur werlde nam er urloub,
wand im was ir liebe toub.
er enschuf weder diz noch daz:
als er in den wapenen saz,
sus reit er in daz closter hin;
sin vil gotlicher sin
greif vurbaz an di ritterschaft,
daz er mit aller tugende craft
marien ritter wolde sin.
des si gelobet di kunigin!