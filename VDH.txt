ditz ist von der hochvart, die mit dem teufel ist beswart.
swer des teufels willen tut,
der sol hie haben vrolichen mut,
er sol mit vreuden umbe gan,
ern darf kein rewe han.
er vindet so vil rewe dort,
unselde und allez leides hort
und den unzergenclichen tot.
da von ist im des unnot
daz er hie iht rewiclichen tu:
sin rewe nimt dort immer mer zu.
di sich von hochvart dunkent groz,
di sint der haberschrecken genoz.
swer sich des getwinget
daz er aller hohest springet.
der muz ouch vor in allen
aller verrest her nider vallen.
also vellet hochvart ir kint,
die here und uber mutik sint:
si hohet si niht wan daz ir val
dester tiefer werde hin zu tal.
daz machet des ubeln geistes kraft,
die mit der hochvart sint behaft,
daz si niht furchtent den schaden
da mit der teufel ist geladen,
den sin hochvart von himel schiet,
und wie si adamen verriet
und alle die hat verraten
die ir willen gerne taten,
und wie si alle die verretet
di si also noch bestetet
daz si ir gerne bi gestant
di wile und si daz leben hant.
wie gewalticlich daz die hochvart tu,
da gehoert doch erzeneide zu,
die man vil sanfte erwurbe,
daz man ir niht verdurbe.
die erzeneide wil ich euh nennen:
daz mensche sol sich e bekennen,
er sol sich alrest verstan
wie sin anegenge wer getan.
daz was so unfletich wol
daz er sich des mere schamen sol
dan iz im hochvart mache,
ein so schandick sache
die zu gedenken ist ungeneme
und zu reden wider zeme
und zu grifen unmere
und zu sehen ist lasterbere.
da sol er sich bedenken bi
der wizzen welle wer er si.
het wir niht wider got getan,
wir solden doch immer angest han
wie wir solden werden reine,
seit wir alle samt gemeine
unser anegenge namen
von einem unreinem samen.
die schande und der unflat
die unser anegenge hat,
daz sol dem menschen den mut geben,
er sol merken daz sin leben
dem usel ist vil gelich.
der mag des niht erweren sich
der wint wehe in ie hin dan:
also schier hat dem menschen an
der tot gesiget wen er wil.
so wirt sin vleisch der wurme spil,
daz legent si in ir taschen:
so wirt ez zu einem aschen.
nemen wir daz in unsern mût,
daz ist uns fur die hochvart gut.
wir suln gedenken an unser kunft
und an unsers todes sigenunft,
wie arme wir in die werlt kumen
und wie arme wir werden hin genomen.
so sul wir denken an die not
wie gewis uns si der tot.
wir enwizzen wen er kumen wil,
so enweiz der mensche nimmer vil
welch tot im denne ist beschert,
und enweiz niht wa sin sele hin vert.
swie wol christ west den tack
da sin tot inne lack,
und die marter die er dolde,
und welchs todes er sterben solde
und war sin sele solde varn,
die gewizzen mag das niht bewarn
im tet die angest so heiz
daz er switzte blutigen sweiz.
sone wizzen wir niht wan wir sterben
und welches todes wir verderben,
da zu wizze wir niht
waz unser sele geschiht.
des sul wir angest haben dar zû
und biten got spat und fru
mit trewen und mit demut
daz er unser ende mache gut.
der man sol wizzen und auch das wîp
daz got niht hat des menschen lip
von der materie genomen
da von die sterne sint bekomen.
di sint stet und schone
und tunt niht daz si hone.
wer unser lip von sulcher art,
daz twunge uns zu der hochvart.
nu sei wir von vier dingen,
die suln uns lutzel twingen,
fewer, wazzer, erde, luft:
die lerent uns deheine guft.
von den vieren sint ouch geschaffen
katzen, hunde, esel und auch affen
und chunter die noch swacher sint.
der heiligen christenheit kint,
die behalten wellen kristen namen,
die suln sich des gegen got schamen
daz der mensche keinen tak
behüeten sich vor sunden mak.
der tu wir nimmer deheine
die immer werde so cleine
si sei got wol also bekant
daz ir die sele muoz werden pfant,
wil ir der lip niht kumen abe.
wie taugen man sie getan habe
und al der werlde vor verstoln,
si ist vor got niht verholn.
den got vil gutes hat gegeben,
der sicht man lutzel rechte leben;
si vermident durch daz groze gut
die waren minne und demut.
swie sich der riche krone,
ern duncket sich nie so schoene,
ez si der man, iz si daz wip,
swie vaste ez zieret den lip,
so sol er doch daz wizzen wol
daz er horbez ist ein sack vol.
die rede merket und verstet:
allez daz uz dem menschen get,
daz man grifet und siht,
daz ist hor und anders niht.
wirt ez inder sere wunt,
da beginnet er stinken sazestunt.
sint der stinkent har sack
sin hochvart niht lazzen mack,
wer er gesunt und reine
und schone als edel gesteine,
sit er so dicke misse tut,
sin hochvart und sin uber mût
die wurden dan an mazzen groz.
wer er sunden und schanden ploz,
er deuchte sich so tewer
daz er wurde gar ungehewer.
swer sein sel wil ernern,
der muz der hochvart enbern.
nu merket wie daz sol geschen:
er sol daz bilde ane sehen
daz an dem kruce stat
und sich vorn dar gekert hat
da die sunne nachtes under get;
da si an dem morgen fru stet,
dar ist sin rucke gekeret.
damit sei wir geleret:
da die sunne uf get nach ir sit,
da ist uns bezeichent mit
des menschen geburt: so ist die not,
sin ende und sines libes tot
bezeichent ouch mit der tat
daz die sunne nachtes under gat.
swer ernstlich wil werben
und seliclichen er sterben,
dem ist daz fur die hochvart gût
daz er mit steter demut
sein gedanch da hin wende
da er lit an sinem ende
und im der tot geit sulchen gruz
daz die sele von dem libe muz
und nimmer dehein doner slack
den lip so ser erschrecken mack
so die arme sele er schricket
so si die teufel aneblicket
und alle ir sunde dar zu.
wie we der sele danne tû
daz si keiner sunde phlac
und niht wider in den lip mac
und ir sunde hie niht buzen sol,
des laydes wer ein lant vol
des die arm sel danne hat.
swer sines herzen ougen lat
in den spigel schowen dicke
daz sunder demut blicke,
dem hilfet des die demut
daz er dicke deste baz tut
und manige sunde verbirt:
da von er geseliget wirt.