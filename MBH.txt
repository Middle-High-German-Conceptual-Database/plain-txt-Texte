nu enbeiz ich doch des trankes nie,
dâ von tristran in kumber kam,
noch herzeclîcher minne ich sie
danne er îsalden, daz ist mîn wân.
daz habent diu ougen mîn getân.
daz leite mich, daz ich dar gie,
dâ mich diu minne alrêst vie,
der ich deheine mâze hân.
sô kumberlîche gelebte ich noch nie!
ez ist ein wunder, daz ich niht verzage,
sô lange ich ungetroestet bin;
als ich ir mînen kumber klage,
daz gât ir leider lützel in.
daz hât mir mîne vröide hin.
doch vlîze ich mich alle tage,
daz ich ir ein staetez herze trage.
nu wîse mich got an solhen sin,
daz ich noch getuo, daz ir behage.
swer nû deheine vröide hât,
des vingerzeige muoz ich sîn.
swes herze in guoten gebiten stât,
die selben vorhte die sint mîn.
daz sî mir tuon ir nîden schîn!
doch singe ich, swie ez dar umbe ergât,
und klage, daz sî mich trûren lât.
herze, die schulde wâren dîn:
du gaebe mir an sî den rât!
mir ist alle zît, als ich vliegende var
ob al der welte und diu mîn alliu sî.
swar ich gedenke, vil wol sprunge ich dar.
swie verre ez ist, wil ich, sô ist ez mir nâhe bî.
starke unde snel, beidiu rîch unde vrî
ist mir der muot: dur daz loufe ich sô balde;
mir enmac entrinnen dehein tier in dem walde -
daz ist gar gelogen: ich bin swaere als ein blî.
ich mac von vröiden toben âne strît:
mir ist von minne sô liebe geschehen.
swâ waere ein walt beidiu lanc unde wît,
mit schoenen boumen, den wolte ich erspehen;
dâ mohte man mich doch springende sehen.
mîn reht ist, daz ich mich an vröiden twinge.
wes liuge ich gouch? ich enweiz, waz ich singe.
mir wart nie wirs, wil ich der wârheit jehen.
ich mache den merkaeren truoben den muot.
ich hân verdienet ir nît und ir haz,
sît daz mîn vrowe ist sô rîche unde guot.
ê was mir wê, nu ist mir sanft unde baz.
ein herzeleit, des ich niene vergaz,
daz hân ich verlâzen und ist gar verwunden.
mîn vröide hât mich von sorgen enbunden:
mir wart nie baz - unde liuge ich iu daz.
mir wil gelingen, dâ mir nie gelanc,
an minne der süezen, daz wil ich iu sagen.
die merkaere habent mengen gedanc,
swenne sî mich nu niht mêre hoerent klagen
dehein herze sêr, daz tuot sî mir verjagen.
...
des lône ir got, daz min trûren hât ende -
daz ist gar gelogen, und ist dar doch niht lanc.
mir ist von liebe vil leide geschehen
liez ichz dar umbe, sô waere ich ze kranc.
durch daz sende ich disiu lieder durch spehen
an eine stat, dar mich daz herze twanc.
sît ich ir leider niht wol mac gesehen,
sô sol si merken durch got mînen sanc.
wil mir diu schoene der wârheit jehen,
sô was si ez ie, nâch der mîn herze ranc
und iemer muoz, doch mir nie gelanc.
mich hât daz herze und ein unwîser rât
ze verre verleitet an tumplîchen muot,
dâ doch mîn dienst vil kleine vervât.
der kumber hât mich vil dicke gemuot.
minne vil süeze beginnunge hât
und dunket an dem anevange guot,
dâ doch daz ende vil riuwic gestât,
als ez mir armen vil lîhte getuot.
wie solt ich von der nôt mich haben behuot!
si darf des niht gedenken, daz ich mînen muot
iemer bekêre an dehein ander wîp.
des selben hân ich mich her wol behuot,
sît ich ir gap beidiu herze unde lîp
uf ir gnâde, swie wê ez mir tuot,
doch wil ich langer noch haben den strît.
ich hoffe des, daz mîn reht iht sî sô guot,
daz si mir schiere ein vil liebez ende gît
der grôzen swaere, sô si des nu dunket zît.
wie solte ich armer der swaere getrûwen,
daz mir ze leide der künic waere tôt?
des muoz ich von ir daz ellende bûwen;
des werdent dâ nâch mîniu ougen vil rôt.
der mir ze pülle die hervart gebôt,
der wil mich scheiden von liebe in die nôt,
der ich gewinne vil michel rûwen.
ich wil bevelhen ir lip und ir êre
gote und dâ nâch allen engelen sîn.
sî sol wizzen, swar ich landes kêre,
daz ich ir bin unde muoz iemer sîn,
als ich ê was, dô mich ir ougen schîn
brâhte alse verre ûz deme sinne mîn
dô was mir wê unde nû michels mêre.
nû muoz ich varn und doch bî ir belîben,
von der ich niemer gescheiden mac
si sol mir sîn vor allen anderen wîben
in mînem herzen beidiu naht unde tac.
als ich gedenke, wie ich ir wîlent pflac,
owê, daz pülle sô verre ie gelac!
daz wil mich leider von fröiden vertrîben.
si vrâgent mich, war mir sî komen
mîn sanc, des ich ê wîlent pflac.
si müejent sich; êst unvernomen,
war umbe ich nû niht singen mac.
noch waere mir ein kunst bereit,
wan daz mich ein sendez herzeleit
twinget, daz ich swîgen muoz.
des mir unsanfte wirdet buoz.
kunde ich klagen mîn herzeleit
gelîch, als mir nâhe gât,
sô wolde ich sagen ûf mînen eit,
daz nieman groezern kumber hât,
noch niene wart sô trûric man.
daz verswîge ich, als ich wol kan,
und klage ez den gedanken mîn;
die lâze ich mit unmüezic sîn.
ze der werlte ist wîp ein vröide grôz;
bî den sô muoz man hie genesen.
doch es mînen lîp noch nie verdrôz:
mîn herze daz ist in bî gewesen.
ich hete ie ze der werlte muot
und daz mîn munt in iemer sprichet guot,
die triuwe lât nu werden schîn:
belîbe ich, sô gedenkent mîn!
nu lange ich mit sange die zît hân gekündet;
swanne si vie, al zergie, daz ich sanc.
ich hange an getwange, daz gît, diu sich sündet;
wan si michs ie niht erlie, sine twanc
mich nâch ir, diu mir sô betwinget den muot.
ich singe unde sunge, betwunge ich die guoten,
daz mir ir güete baz tete. si ist guot.