a.
swer die materie wizzen wil wavon ditze buoch sage, der
vindet die materie alle gemerket nach einander. ditze buoch
ist geteilet in zehen teil, und ein ieglich teil hat siniu capitel. etlich
teil hat zehen capitel, etlichz mer, etlichz minner, unde ein ieglich
capitel hat sinen liunt, etlichz vil, etlichz lutzel. ê ich des
buoches beginne, so spriche ich an miner vorrede, daz sich ein ieglich
man vliezen sol, daz er mit werchen ervolle, waz er guotes gelesen
hat, und wie der boese man guote rede vercheret, und spriche denn,
daz ich von den tugenden sagen wil, und waz frumcheit und waz
zuocht si, und berede mich, daz ich der sprache nicht wol chan, und
bitte diu tuotschen zuonge, daz si min welsch buoch wol entphah, und daz
si ez niht laze sehe deheinen unsteten man, und dar nach beginne
ich mines buoches also.
i. ich spriche alreste von der muoze, unde waz man tuon sol zallen
ziten und wa von man niht traege sin sol und wie tracheit einen
man schendet, und wie man von der gwonheit niht chomen mach,
und welher lere man sich schamen sol, und wie boese der sie der ruom,
luge, und spot hat, und wa von man sich niht ruomen sol, und daz
ruomen den vrowen noch wirser stat denne den mannen. ii. ich
sprich ouch wie die iuncherren schallent, swen si von hove ze
herbergen choment, und wie ubel daz stet, und wie sie daz merchen
solden, daz sie ze hove hetten gesehen, und wie si ir gesellen suln wol
handeln, und ich spreche wie und warumbe man vremde liute
eren sol.
iii. ich spriche wa von man niht ze vil lachen sol, und
daz man niht sin gesellen tougen ervar, und daz man sich vor dem
bewar, der si gern ervert, und daz man mit triuwen verdage, daz
im sin geselle seit, und warumbe man daz tuo, und wie man sich huoten
sol vo wem, ze wem, waz, und wie, und wenne man rede,
und wa von sich diu chint vor den herren bewarn suln. iv. wa
von man luecel reden sol und vil vernemen. war umbe man diu chint
mit forhten leren sol. wie in selben diu chint suln vorchte machen,
und si sich selben muogen gemeistern, und daz ein ieglich chint einen
frumen man in sinen muot neme, und an in gedenke, und daz in duncke,
swaz er tuot, daz er in sehe, und wem man volgen sol, und daz man
da heime die gewonheit haben sol, und daz man ze hove reht
gebare, und daz man sich in schimphe sol bewarn, und daz man zorne
und nide niht volgen sol. v. daz man sich vor spil behuoten sol, und
daz man den vor einen toren hat der ze vil geredet und ouch den,
der ze vil geswiget, und daz niemen allez daz tuon und sprechen
sol, daz im ze muot chuomt, und daz man mit sinne spreche und tuo,
und wie toersche der sie, der in siner chintheit ane lere wenet wizzen,
und wa von man gerne horen sol guote mere, und sol die boesen
lazzen varn. vi. unde wie man von helena niht guotiu bilde genemen
mach, und daz ein wip sich niht freun sol, tuot ein anderiu boslichen,
und daz sich die vrowen bezzern suln bi helena und daz diu schoene
enwiht ist ane sinne, und waz sinne diu vrowe sol haben, und waz
sinnes einer vrowen genuoget, und wie schoene, geburt, richtuom,
minne, sint ane si enwicht und wie schonheit der eren schadet, swa
sin niht enist, und wie schoene unde unsinne sin zwei gebende. vii.
unde daz man niht gebe ere durch schoene, und daz schoene enwiht
si ane zuht. ein ieglich tuock han sin geberde. man triuget sich an
dem sehen. ein unguot wip ist niht gar ane schoene. suomeliche
tugent stent den vrowen baz denne den rittern, und sumliche den
rittern baz, und etliche untugent den vrowen wirs, und etliche den
rittern. viii. von der toren netze und welhiu ein guot wip si, und
waz iunchvrowen und iuncherren gern vernemen suln, und wen si
suln volgen, und waz die horen un lesen suln, die uz der chintheit
chomen sint, und daz ein wolsprechend man von der wahrheit niht
chomen sol. ix. daz ich min zil vertreten han und waz natuore
diu minne hat, und wie man ein wip behuoten sol, daz man si weder
zoubern noch twingen noch choufen sol. daz gechouft minne si niht
minne. daz diu minne eigen were, moeht manz choufen, und daz si
vri si, und waz man durch minne geben sol, und daz diu gabe daz
ubel niht machet guot. daz ein man der git die in fuer einen toren
hat. daz ein man der git diu selbe genuoch hat, unde git der niht
diu niht enhat. ein tor siht waz gezierdes ein wip uzzen an dem
libe hat. der wise man siht, wie sie dar inne si geziert. daz ein man
dem wibe daz guot niht abe prechen sol. daz selbe sol ouch
ein wip tuon. x. waz ein vrowe von ir vriunde nemen mach. daz
diu vrowen an ir mannen sin stette, und wa von diu ritterschaft ze
niht si. waz mir an einer vrowen daz liebest si. daz sich dehein
biderbe wip lazze gern an griffen. daz man ein biderbe wip niht
ze gahes bitten sol, und daz siz fuer ubel haben sol swerz tuot. daz
sich suomliche vrowen tiurre duonken, ob man si des dinges vil bitte,
daz diu ungetriuwen wip mer ervarn habent denne die biderben. daz
ein valsch man si let, swa er ein unvertiges wip weiz. xi. wie man
erchennet, wie ein altez wip gemuot was in ir iugent. wie man einem
wibe tuo, die man niht erwerben mach. waz ich han geseit, und wa
manz vollechlicher vinden sol. daz ein wip wizze, wem si ir lip
welle enphelhen. daz man ere minne fuer guot, und daz man niht
unvertige liute minne. wa von man guot und guoten rat sol minnen.
daz ein wip niht tuo boesliche, uf die rede daz manz niht ensage
noch niht engeloubt. daz man niht werben sol scheltend iemen,
oder sich lobende. daz ich an mine materie cheren wil.
b. i.
hie beginne ich von den herren sagen, und daz man sich
bezzern sol in sinem alter, wie daz lant verirret ist mit einem boesen
herren, und gliche uns zen vrowen und die herren zem spiegel,
und den boesen herren zeinem erloschenen lieht, und rat daz man
diu tugent von der stetecheit beginne. ii. waz unstete si, und
von ir gevert, und wie man si treit allenthalben, und daz man an
einem dinge sol stete sin, und wie die unstette in vier geteilet ist.
iii. wie unstette den herren ubel ste, und war umbe si sich vor luge
behuoten suln und wie unedelichen luge ste und wie zorn
und luoge der unstete chint sin, und wie luoge triuget und daz ein
herre sol sehen ob er welle oder muoge geben, daz er geheizet. iv.
wie unser unstete von dem herzen chuomet, und wie der werlde
unstete chomen si von uns, und wie die werlde noch ein teil ir stete
behaltet, und wir niht, und welhiu dinch choment und varnt nach ir
ziten, und wie der himel und die stern ir ganch habent. v. dar nach
swaz niderhalp des manen ist von vier elementen gemachet, und
daz ez ein wunder si, sit vier widerwertige nature in uns vereinent,
und daz wir niht vereinen, und daz die vier element einz dem
andern sin nature niht ennimt, und wie man uns bringet uz unser
nature, und wie diu funfte nature geordnet ist uber elliu diu vier
element, und der siben stern nature, und warumbe es sich allez wol
vereine und stete si, swaz ist oberhalp des manen, und warumbe sich
niht vereine und niht wol stete si niderhalb des manen. vi. hie gib
ich bilde des, wie die stete wachsen, die sich wol vereinent, und wie
ir ere stete si, und wie niht stete si, daz sich niht vereinet, und wie
diu werlt iezuo gar unvereinet si, und daz man da bi, und bi
und bi andern dingen der werlde unstete verste, und wizze, daz
der werlde ende nahet.
c. i
war umbe niht so unstete si, so der man, und warumbe uns got
niht twinget ze der stetecheit. ii. daz elliu dinch ir nature und
orden behaltent, und der man niht, und daz ein ieglicher woelde sin
arbeit umbe eines andern arbeit geben. iii. wie ez allez geliche
geteilet si, und wie dem armen niht wirser ensi denn dem richen,
und wes si beide bedurfen und wes ein man bedurfe nach der warheit,
und nach dem torschen wane und wer durh toerscheit rich, oder
arm si und wie sumliche niht getrowent leben da mit und in got hat
geben, und daz wir mer arbeit wenden dar an des uns undurft ist,
denne dar an, des wir bedurfen, und daz dem toren duonchet er
habe daz umbe sus, daz er mit sinem libe choufet, und wie man daz
guot ze dem tode gar lazzen muoz, und etewenne ê und so ie da
grozer liebe, so ie da grozer leit. iv. daz daz guot niht machet
einen man guot, und daz wizze machet wiz, und daz swarze machet swarz,
swer ist armer boese, der ist ouch richer boese. wie uns dat guot dicker
leit denn lieb tuot. wie ein man nach dem guote gedenchet so er riche
ist, und wes er gedenchen solde, daz werltlich richtuom armuot si. daz
der sicher si, der sin guot niezen wil, und daz der richtuom niht guot ensi.
v. wie richtuom einen armen man muot an dem gedanche und waz er
denne zimbert und waz er denne choufet, und wie er mit den
nideren paget, und wen er schaffet ze huote siner phenninge, und
also hat er mit dem richtuom muoe ê ern gewinne und dar nach. vi.
daz dem volche baz si denne dem herren, und daz es ein torscheit
si daz ein ieglicher wolde ein herre sin, und wie sie sprechent, waz
si denne tuon woelden, und daz herschaft niht si guot, und daz man
niht ze hohe muoten sol. vii. wie man bechuombert ist mit der
herschaft und mit gedanchen swenne man ir niht hat, und wie grozen gedanch
er denne hat, und wie er dem und dem sin ampt nimet und lihet, und
wie er denne wirt gepriset, und hat doch des alles nihtes niht.
viii. daz die mechtigen und die unmechtigen gliche sint, und daz
den mechtigen wirs si, denne den unmechtigen und daz sich die mechtigen
muoent ze aller zit da mit, wie sie die andern undermachen,
und choment doch nimmer ze ende. wie ein man in groze muo chuomt
so er der von chomen wenet, und wie diu macht die mechtigen lat,
swenne er sin aller minnest wenet, und wie wir an der macht
betrogen sin, und daz der mechtige von unmechtigen sine macht hat,
und daz guot, herschaft und macht niht volgent ir nature. ix. wie
uns macht gedenchend muoet, und wie schier wir ein groz her machen,
und slahen unser viende, und daz er einem andern man niht getar
zeigen. x. waz helfe daz man sinen namen breitet. daz eine herre
zuornen sol, der in zuo unrehte lobet, und daz er merchen sol, wer
in lobt, und wie wir wizzen sulen, ob wir niht sin lobes wert, und
daz ein bose man sin untugende niht erchennen wil, und daz
ein herre gedenchen sol, ob der war sage, der in da lobet, und daz
diu loesere vor lobent, und hinden scheltent, nd daz man den schiltet,
den man mit luogen lobet, und daz der ein tor ist, der baz
geloubet einem losere, denne im selben, nd daz die herren die loesere
und die luognere machent. daz man duorch ruom nihtes niht entuo. daz
ez niht tugende wesen mach, swaz man durh ruom tuot, und daz
ez si untuogende, und wie ruom niht lange wert, und wie daz ein
torscheit si, daz man ein dinch suochet, da sin niht ist. xi. von dem
der niht manhaft ist, wie der, der da mit ist bechuombert, und
welhiu gabe und waz frumcheit, und waz tuornay er im gedenchet,
und waz wuonders man von im seit, und daz ez allez ein troum si.
xii. ich spriche ouch, daz uns edel machet troum mit torschem wane,
und wie sin sin adel einz edeln mannes mit boesheit schendet, und daz
man sich selbe edel machen sol, da mit er sich niht unedel
mache, wan ein ieglich man ist edel, und daz niemen si edel,
wan der, der rehte tuot, und daz er huefsche man tuot rehte und ist
edel. xiii. wie ein ieglicher sinen gelust hat, und wie einem
ieglichen wê dervon geschiht. daz sprich in sehs liuemt. dar nach
spriche ich, daz man sicht niht an sines wibes ubel, und daz ein
ieglicher sich vor unzuoht behuote, und umbe den, der baz sin wip
behuoten wil denne sich selben. hie spriche ich von den, die ir geluste
niht volgen muogen, wie we ez den tuot.
e. i.
hie spriche ich chuorzlichen, wie uns unstetecheit an den sehs
dingen bechuombert, und nimt mich wuonder, daz wir minnen,
daz uns so hart wirret, und wie die sehs dinch ich meine, richtuom,
herschaft, maht, nam, adel, gelust ân untugende selten si und
daz man sich dermit niht bechuombern sol, ob man der untuogende
niht dienen wil. iii. da spriche ich, ich welle von der stete sagen,
und spriche waz stette si, und daz ein tuogent niht machet
tugenthaft, und daz diu tuogend nuotze sint, und wie allez daz guot si dem
guoten man, daz ubelen ubel ist. daz sprich ich an sehz liumten, und
wie diu sehs dinch meldent eines boesen mannes boesheit und eines frumen mannes tuogent und wie der
guote man cheret, swaz im geschicht, ze guoten dingen, und der boese
ze dem boesen, und spriche denne in drin liumten, wie der guote man
immer selich, und der ubel man immer unselic si. iv. wie der unselich
si, der dem andern unrechte tuot oder der, dem erz tuot. warumbe
got verhenge, daz ein ubel man einem guoten so vil unrechtes
tuot, und wie ez allez si recht, swaz geschiht, und daz recht si, daz
got verhenget, daz wir so vil sünden, und zwiu daz gerichte si,
ob ez allez ze rechte geschiht, und ob daz recht si, daz der tiuvel
hat etwenne gewalt uber einen man, und ob daz recht si, daz der tivel
mechtich ist, und daz diu ubelen liute sint ouch mechtich. v. warumbe
dem guoten manne wê geschiht und dem ubelen wol, und den
guoten ouch wol und den ubelen wê. vi. daz niemen wizzen muoge
wa von geschiht aller slaht und daz sich daz niemen an nemen sol,
daz erz wizze, und daz got einem ieglichen tuot nach sinem
rechte und daz niemen spreche, daz got anders tu, denne er sol,
und daz manz allez fur guot habe swaz er tuot. vii. von welhem
rehte ein guot man dehein dinch furchten sol, weder armuot noch
siechtuom, noch daz man in vertribe, noch daz in vahe, noch daz
man in slahe, noch daz man in begrabe, und sol niht achten,
wie lange er lebe, niwan wie er lebe, und daz er niht ahte wa
er sterbe, allez sprichet daz capitel durch und durh. viii. wie
man sich trosten sol umbe sinen toten vriunt, und daz man in mezlichen
chlage, und lazze in niht ane chlage, und wie lange ein
man wesen sol ane wip, ob sin wip stirbet, und ein wip ane man,
und daz si sich bewarn, daz si niht tougentlichen ubel tuon, und daz
ein ieglicher siner missetat geziuch wirt. ix. ob man in iener werlde
sine vriunt erchennen sol.
d. i.
hie spriche ich alreste daz uns die tugent ze himel bringent,
und ê ich daz zeige wie, so sage ich wie zweier slachte guot sint
und zweier slachte ubel. daz funfte ist ubel und guot. daz erste heizet
daz oberste guot, daz ander gærlich guot, daz dritte daz niderst
ubel, daz vierde gærlich ubel, daz funfte ubel und guot. ii. da spriche
ich, swaz ze dem obersten guote reichen sol, daz muoz gærlich guot
sin, und wie man die stiege machen sol diu dar reiche, und von wiu
die stapfel sin, und wa vor man sich huoten sol, der si machen wil,
und von wiu diu gemachet sin, die ze dem nidersten ubel leitent, und
wie man lichter chuomt ze dem nidersten ubel, den ze obersten
guot. iii. daz capitel seit von den haken, die uns von dem obersten
guote ziehent, und wie dem tivel niht si dester baz, swaz er
der liute zuo im geziehen mach, und tuot ez doch gerne. iv. hie
spriche ich daz ich habe gezeiget mit rechte, daz uns untuogent niht
ze got bringet sol und zeige denne, daz nie dehein man niwan mit
tuogenden dar chom, und zeige denne, daz niemen die tuogende genzlichen
gehaben mach, denne got alleine, und gib ouch bilde von den,
die durh untugend ze helle gevarn sint und wie sich die triegent,
die durch ir richtuom wenent ze got stiegen, und wie torsch der si,
der dar uf suondet, daz er mit guote wenet ledigen sine sunde, und
wie der arm also vil durh got gegeben muoge alsam der riche.
warumbe ein herre sin herschaft mit unrechte hat, der got ist niht undertan,
und wie grozen gwalt uns der tuot, der uns von gote scheiden
wil, und warumbe bi unsern ziten niht so tugenthafte liute sint, so
ê waren, und wie ez der herren schult si, und wie der biderben ritter
verborgen sint, swa si sint, und wie die herren si vinden solden.
vi. daz selbe sage ich von den pfaffen, und sprich von den, war
umbe si niht enchuonnen und biderbe si waren bi den alten ziten,
und wie man die biderben do wol handelte, und wie man si nuo missehandelt
und warumbe daz geschiht, und wie allerslaht sich verchert,
und warumbe man wise liute minnen sol, und daz die herren den
helfen solden, di gern lernen wolden, und wie daz benamen die
bischoefe tuon solden, und warumbe siz nicht entuont, und wie si dar an
die ê zebrechent, und wie si einen mit guote erstechent
und lazent an dem andern groziu chunst verderben durh armuot.
vii. warumbe chunst ungenæme si, und daz man die ze lernunge
niht sendet, di guoten sin habent, und daz der uberich si, der nach
tuogenden niht enwirbet, und gar muozich si, swer daz ubel tuot und
daz man mit boesheit unde mit muoze erwerbe vil sunden, und daz
man darumbe boese si, und wie wir ubel tuon, daz wir den herren
dar volgen, da wir alle werden gevangen, und daz den herren wirs
geschiht denne uns, und wie wir werdent doch alle gebadet, und
wie man wirt in dem bade geriben und gebadet und gewadelt mit
der untuogende cheten, und wie man da wirt gebuonden und von
wiu die cheten geflohten ist, und wie man daz bad, und die cheten
schiuhen sol, und wie man sich hie baden sol, und von der untuogende
cheren, daz ist im guot.
f. i.
da mit so man ich allerslaht liute, daz si ir tuogende niht lazzen
und zeige in, ob si da mit niht vervahen zallen ziten, daz si doch
ze iungest da mit fuor chomen, und gibe bilde von manigem manne,
den got ouch in dirre werlde ze grozzen eren brahte durch sin
tugent. ii. wie daz recht si, daz man prise einen frumen man,
der selbe niht hat pris und daz der riche des arment mannes spottet,
und wie vor der wuocherre ist, so man gebresten chlaget, und wie
torsch der wuocherre si, und wie andern liuten mit dem sinen baz
ist denne im und von wiu man sich siniu chint sol lazzen erbarmen. iii.
hie spriche ich wie sich die wuochere vreuwen muogen dirre mere,
unde daz man grozen chuomber mit den untuogenden hat. und
daz der tugenthafte man senftez leben hat, und waz senfte diumuot
git, und waz chuombers git hohvart. und waz senfte der hat, der niht
nidich ist und waz chuomber der nidige hat und waz senfte der hat, der niht
nidich ist und waz chuombers zorn bringet, und waz senfte
chiusche git, und waz chuombers git unchiusche, und waz gemaches
der hat, der niemen unrechte tuot, und waz chuombers die roubere und
die diebe habent, und waz senfte die habent, die mit ir guote lebent, und welhen
chuomber die hant, die da liegent, und wie lichte man war muoge sprechen.
iv. daz man selten dem milten manne nimt, unde nimt dem argen
alliu zit, und wie der arge man volget dem gouche, und wie di erge
von zagheit chuomt, und wie beide zagheit und girsheit machent
einen man sigelos, und daz ein fruomer ritter wider die untugende
striten sol, und wie sich die untugende schærnt wider in, und wie
in die tugende waffen suln, und wie man die untugende besten sol,
und wie er sich behuoten sol, swenne er in hat angesiget, daz si niht
chrefte gewinnen wider in, und wie man sich des tivels und der
werlde, und des gelustes wern sol, wan dise driu helfent den untuogenden
wider uns. v. warumbe die untuogende chrefte habent ze
striten wider uns, und warumbe wir ouch gern striten suln, und des
niht muoge rat sin, spreche ich in vier liument und spriche daz uns
daz guot irret ame strite, und mane die ritter daz si an ir orden
gedenchen und sage in denne, waz si sulen tuon, und waz die pfaffen
ouch sulen tuon, und daz die herren wol leben mit ir liuten, und daz
die eigen liute gern und guetlichen dienen, und daz man niht ein
twingere si, und daz man lazze sinen chneht nach mannes
recht leben und daz dehein man gerlichen eigen si, und wie uns got
niht gebiutet niwan recht, und wie wir gebieten unserm chnechte, daz er
ubel und unrechte tuo und wie wir unser liute niht lazzen
christlichen leben, und wie man sinen chnecht twingen sol zu guotem leben,
und wie man fuer sine liute got antwuorten muoz, und wie der herre
und der chnecht beide di sunde habent, und daz der chnecht nicht
ensol durh sinen herren wider got tuon, und daz dehein herre wider
got gebiete, und wie man an vriuntschaft behalten sol daz selbe
und wie wir unser vriunt ze boesen dingen raitzen. vi. daz spriche
ich umbe die boesen ratgeben und wie er sinen herren ze girscheit
reitze, und wie daz guot si des des tivels wetzestein und sin netze, und
wie der samnere ein torscher wechselere si und wie man schiere
muoge riche werden, und wie die werdecheit, die man von dem guote
hat, si ze niht, und wie ein man, der niht enhat, und niht handwerches
chan, nach guote werben sol, und daz man duorch armuot niht werzagen
sol, und wie ich den herren rate, daz si uns wol gewisen, und
daz si uns wol liuhten vor, und daz wir gotes gerihte gelouben
suln, und wie die pfaffen unde di leien hin ze helle ilent, und daz
ieglicher mouz gen dar, da er verdienet hat, und wie der verlorn
ist, der daz niht gloubet.
g. i.
hie beginne ich von der sele und von dem libe, und von ir beider
chraft sagen, und wir der sele chraft bezzer ist denne des libes
chraft, und wie man tuo mit sinne, daz man mit chrefte niht getuon
mach, und daz eins mannes pris niht ensi an siner sterche noch
an siner snellecheit, und wie uns got mit dem sinne hat geeret, und
wie man der mit nach tuogenden werben sol, und wie wir den sin cheren
ze boesen dingen, und wie der sin gotes bilde an uns hat. ii. daz
spriche ich, daz wir sinne habent an boesen dingen, und an guoten
dingen, und wie pfaffen unde ritter bede mit listen und mit gewalt
umbe gen, wie die girigen lanthrichtere ze hove schrient, und wie si
ir sin ze unsinne vercherent, und daz der wise si, der sich an got
verlat, und wie torsch der si, der sich an gewinnunge verlat, und
wie er der vier chrefte ymaginatio, memoria, racio und intellectus,
die besten zwou verloren hat und wie niemen in dirre werlde vollechlichen
lere gehaben muoge. iii. daz spriche ich, daz dehein so chleine
chunst si, daz man si vollechlichen muoge chuonnen und spriche denne
von den siben listen, und zwiu ein ieglicher der siben si, und welhiu
die besten meister waren an den siben, und wie ir deheiner sine chvnst
vollechlichen chuonde, und wie ein ungelerter man went wise sin,
des salomon niht enwande, und wie ich den selben toren zuo dem
geliche, der nie chom uz einem charchære, und wer des sinnes hoehe,
tiefe, breite erchenne, dar nach und man si in dirre werlde
erchennen mach, und zeige denne, wer die siben listen aller beste chuonne,
und zeige daz also, daz si ein gebuor chuonne machen ob er wil. iv.
und sage denne von den zwein chuonsten, von theologia, und von
phisica, und von ir beider ampt, und wie die eine die sele ertzend,
und diu ander den lip, und wie man erchenne aller dinge natuore,
swaz niderhalben des manen ist und swaz zwischen dem manen
und dem himel ist, und swaz uf dem himel ist, und sage iu wa
von man uf die theologie niht achtet, und warumbe man harter
minnet die decret und die pfaht. v. hie sprich ich daz ich gerne
seit, wie ein chuonst under der andern were, man verstuonde sin aber
niht, wan ez sint nuo lutzel leinen geleret, als si hie von warn, und
wie man diu chint hie bevor diu buoch lerte, und zel sumliche herren
von der chunst man noch seit, und spriche, daz ich wolte, daz die
herren ir chint lerten, und daz si guote meistere in ir hoefe heten, vnd
daz elliu edele liute hiezen ir chint leren vnd daz man deheinem
chinde dehein bezzer erbe mach gelazzen, denne tuogende vnd sin,
und wie suomliche beredent sich des, daz si niht enchuonnen, unde
wie die pfaffen tuont wirs denne die leien. des antwuorte ich in. ich
antwuorte in ouch des, daz si sich da mit bereden wellent ze got,
daz si niht wizzen, waz sunde si und antwuorte ouch ze der rede,
daz suomliche torn sprechent, sit der ubel tuot, derz in den buochen siht,
so han ich sin niht suond, ob ich ez tun, und spriche, ob ez den pfaffen
zen ougen in get, so get ez den leien zen oren in. vi. da sage
ich, daz ein ieglicher habe in sinem libe funf tuor, daz sint die fumf
sinne geruerde, gehoerde, gesehen, waz und gesmach, vnd zeige
wie die fumfe sinne der vier chrefte dienere sint, die ich vor han
genant, und sag iu wie man von den vier sinnen wol lebet, und ane
den fumften niht leben mach, und wie die sinne ze helle werdent
erwechet, wan si dienent den vier chreften niht wol slaffende, und
wie ratio solt die sinne zuchtigen und wie diu sele des libes
chuoniginne si, und wie die vier chrefte sint der sele ratgebinne, und
die sinne lazent triegen. vii. wiez umbe die sele si imme libe, als
umbe einen chunich in sinem lande, und warumbe die sele harter
engiltet des der lip getuot denne der lip, und wie und von welhem
rechte siz zeiuongist beide engeltent und daz dehein man ze helle fuor
werde und man slechtechlich wis werden sol und wie man daz licht
tuon mach. viii. da sage ich chvrzlichen, waz ich habe geseit, und
wie man mit sinne fumf dinch in dem libe, vnd funf uz dem libe
berichten sol, und wie ein ieglich der zehen dinge wirret, tuot man des
niht, und wie noch ein dinch si, daz da ist in dem libe, vnd uz
dem libe, daz man mit der sele chraft richten sol.
h. i.
da sag ich waz ich von der unstete han geseit, und von ir
chuoneschaft, sit ich mines buoches began, und wie ich nu sagen welle
von ir swester, und wie unmaze ir swester si, und waz diu unmaze
si, und von ir maht und von ir sit und von ir gewerft, und waz diu
mazze si, und waz unmazze, und waz mazze tuo, und wa bi man die
mazze lernen mach. ii. hie sprich ich wie man mit der unmazze
die tugende ze untuogenden machet, deumot und milte, und ander
tugend. iii. wie man untugende ze tugenden mit der mazze bringen
mach, beide zorn und ubermuot, und ander untugend. iv. hie sprich
ich, daz dehein dinch ist guot, daz unmazze ist und welich mazze ein
man an sinem gebet haben sol, und umbe die, die wol bittent und
ubel tuont, und umbe die, die ubel bittent, und welh mazze man an
vasten haben sol. v. und wie man an rede, an lachen, an slaffen
und an wachen sol haben mazze, und wie an gewefen und an
gewande suol mazze sin, und beginne daz ze sprechen von
suomlichen unmæzigen liuten. vi. an dem capitel spriche ich niht anders,
niwan daz ich bilde gebe von den liuten, die bi unsern ziten sint
durh hohvart und durh unmazze zenihte choment, und suomeliche
durh diumuot gestigen. vii. hie zeige ich wie bie den alten ziten
daz selbe si geschehen, daz manige durh hohvart und duorh unmazze
genidert sin, und zeige, wie dem wirs geschiht, der niht bilde nemen
wil, daz dem ubelen manne ubele geschiht und daz man si
bezzer, und daz man dem ubelen manne niht volge. viii. hie sprich ich,
wie ich des diche habe war getan, daz alle die, die mit hohvart
bechumbert sin, vallent, swie man doch der lichten liute niht neme war,
und spriche, daz der also hochvertich si, der sinem herren niht wil
unterwarten als der, der anders herschet den er sol, und daz wir
den gern untertan suln sin, die uns got ze herren hat gegeben, und
daz wir von den chriechen bilde nemen, die des niht wolden volgen,
und gib ouch des selben bilde von aarones swester, und von andern
in der alten ê, und wie daz geschiht, daz man durh sine sunde
etwenne einen boesen herren hat, und wie wir im niht volgen wellen,
ob er halt biderbe ist, und gib ouch des bilde, was darumbe hie bevor
geschehen si, und spriche denne, daz uns got einen meister
geben hat, den schelte wir alle zite, ich meine den pabest, und
wie daz der tuot, der in nie gesach, und spriche wie ubel daz ste,
und warumbe manz niht tuon sol, und wie der papst sine prediger
und sine brief sande in des heiligen grabes dienst, und tet daz durch
guot und wir daz ze ubel vercheren, und sage ouch von dem guoten
chnechte, der davon sanch, und wie man ein guot dinch
licht verirren mach, aber ein boeses niht so liht, und wie man lichte
geirren mach, daz man gern tuot, und spriche eine wenich von den
chetzern, daz ir darumbe ist so vil, daz einer dem andern niht
enretet, niwan daz er gern tuot, und wie sin undurft ist daz man wider
rate daz man uber mer in gotes dienst iht var, war man tuot ez doch
vngern. ix. hie man ich tutschen ritterschaft daz si in gotes
namen uber varn, und zeige in manich reht daz sz tuon suln, und
antwurte ouch den diz wider sprechent. x. hie man ich die fursten
von teutschen landen daz si daz selbe tuon, daz si uber mer varn, und
sage ouch waz der chuonich friderich da werben sol, ob sin got
geruochet. xi. da spriche ich wie ich uz miner materie chomen bin
ein wenich und wil wider dar in, und warumbe hohvart also heizet
und wie man von der hohvart in funf enden vallen muoz, und wie
der von vellet in alle untugend und zeige den mit welhen listen
man die untugend fliehen sol, und benamen die hochvart, und die
erge, und den nit, und daz unreht, und die meineide.
i. i.
hie mache ich ein wenige vorrede und sage wie min veder
chlaget, daz si ze vil schribe, und wie ich ir des antwuorte, und hebe den
min buoch an. ii. und spriche, daz ein herre dem arn und dem lewen
volgen sol, und sol sie beide in sinem muote tragen, weder minner
noch mer und swaz zwischen hohem muote und ubermuot si, und spriche
denne, waz recht si und wie guot ez si, und wie sich ein herre bezzern
sol bi eines armen mans unheil, und wen man ze herren nemen
sol, swer waluonge hat, und daz ein herre den armen und den richen
an dem gerichte sol gelichen, und waz des gerichtes veder brichet,
und in welcher wise man barmunge uber den dieb haben sol, und wie
man sich an dem gerichte vor zorn behuoten sol, und wie man sol
diu lant befriden. iii. wie man sich vor den dingen behuoten sol, die
des gerichtes vetich brechent, und wie daz recht zwen vetich hat.
iiii. hie sag ich warumbe geistlich vnd werltlich gericht einz dem
andern niht geste, und wie pfaffen und leien mit ein ander ubel
lebent, und von ir schelten, und wie ubel schelten ste. vnd wie man
sich der vor behvoten sol, und wie sich ein werltlich man geistlichs
gerichts niht underwinden sol, und wie der geistlich man tuon sol, der
wertlich gerichte hat, und wie ein herre tuon sol, dem sin lantliute
niht wellen sin undertan, und wie der got unert, der durh fuorht let
sin geriht, und wie nie dehein man, der durh daz reht und mit deumuot
streit uberwunden wart. v. hie zeige ich, daz einem herren niht
ze gah wesen sol, und daz er mit rate tuon sol, und warumbe mit
rate, und wie ein herre driu dinch erachten sol an dem rate, und
welhiu die sint, und wie man an dem rate vernemen sol, waz der
arme und der riche retet, der alt und der iunge sprechen welle,
und warumbe man daz tuon sol, und wie man den sol lazzen
gedenchen, den man rates vraget. vi. da spriche ich, daz man weder
durh ruom noch durh minne noch durh gewin richten sol, und rat ouch,
daz ein herre niht ze vil dreowen sol, und mache da von ein bispel, umbe
die, die drewent und niht getuorren getuon, und geliche die
zeiungist den boesen twingeren ze dem wolve, und dem boesen dreowere,
der niht tar getvon swen man im icht tuot ze dem esel. vii. hie
rat ich, daz man niht ze drate geloube, daz man sagt und zeige daz
drierslaht unreht si und war die unrechten choment.
k. i.
in disem iungisten buoche spriche ich, wie mich daz reht mant, daz
ich von der milte sage, und daz daz reht diu milte an wendet, und
waz si geben von rechte, und nach rechte, und waz daz recht gebe,
und waz diu milte gebe und daz recht machet daz einer bi dem
andern ist, und wie die milte machet daz si sich minnent. ii. hie sag
ich, wa von ich von der milte her zeivngest zesagen lazzen han und
wie die tugende enwiht sint, da ensi ouch milte, und wie diu milte
niht enwert, die man durh ruom hat oder duorh gewin, und daz der
milte ist in alter und in iugend, der weder durh ruom noch duorh
gewin milt ist, und wie dehein tugent steter si den diu milte, swa si
von herzen get, und wie die tugent und die untugent, die da wachsent,
von rehte ir namen behaltent, und wie die erge zuo nimt, und
wie si von chalter natuore chuomt und wie der arge man von der erge
niht chomen mach, und wie man bi der erge boesheit der milte
werdecheit versten sol, und wie ein ieglicher gern wold daz man iehe
daz er milt were. iii. da sage ich, waz milte si, und ob der milte
muoge sin, der niht enhat, und zeige, daz der also milte ist, der
den willen ze geben hat, als der, der da git. iiii. da zeige ich, wie
wir der milte namen verlorn han, und wie wir uns triegen, daz wir
wenen, daz der milte si, swenn man uns git, daz man ubelichen genomen
hat, und wie der boeser si, der also git, denn der der niht engit, und
wie wir der milte materie verchert haben, und wie daz reht unde
unreht mit einander niht mvogen sin und wie etlicher wenet milt sin
der niht versten chan, waz milt si, und hebe da an ein regel von der
milte: diu erst ist, daz men sehe, wa sin geben gestattet si. div ander
daz man weder ze lvtzel noch zevil gebe. v. div dritte regel seit,
daz man sich niht suome mit der gabe, diu vierde, daz man vroelichen
gebe, und von der materie sag ich in dem capitel duorh und durh.
vi. da sage ich, wa von ein man undanch nemen wirt, und spriche
darnach daz man vergezze der gabe, die man selbe git, und gedenche
an die gabe, die man nimt und wie man sich sol halten an geben und
nemen. das sag ich vollechlichen in dem selben capitel. vii. dar
nach sage ich daz man suomliche gabe gebe offenlichen, und etliche
tougenlichen, und daz man niemen gebe daz im schade oder laster
si, und daz man niht gebe, und daz man gern gebe diu gabe die
lange wernt. hie sprich ich wie ich min buoch tuogenthaften liuten
geben wil und daz ez niht toug den bosen, und wie ez heizet, und
daz ez mit deheinem boeswiht bliebe, und wie in einem boesen manne
dehein guot lere beliben mach, und ich min buoch ende dar nach.