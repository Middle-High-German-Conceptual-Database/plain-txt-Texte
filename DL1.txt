got hât tiutsche lant wol bedâht,
sô daz buoch wirt volbrâht
den liuten ze nütze allen gemeine;
doch ist ir leider kleine
die got sô êren
daz si ir witze an in kêren.
ein wênic wirret mir dar an
daz ich gebüezen kûme kan,
ob ez ein irrer lêret
und übel dâ von mêret,
der tuot grôze sünde:
ich mein ob er künde
und gerne schaden tæte.
wie gerne ich got bæte,
daz ditz buoch kund ein ieglîch man;
unrehten liuten ich ez niht gan.
doch swie unreht sî der man,
kan er sich des verstân
daz im rehte mag gevromen,
kan er des danne bekomen,
gern er des geniuzet;
rehtes in aver verdriuzet,
und dunket in selten guot
swâ man rehte tuot.
man hoeret ez ungerne sagen
daz reht, unreht er wil sîn verdagen,
swer daz rehte lêret,
der tôre daz verkêret;
daz reht mac den liuten allen
kûme wol gevallen.
wie wol got dem hât getân,
swer sich rehtes kan verstân,
der sol mit sprechen nieman schaden
mit dem er mit urteile sî überladen;
er sol auch nieman nemen sîn guot
ze unreht, wan wider got er tuot.
reht spreche er und an dem buoche er ervar,
an reht er nieman spar.
swer ûz mîner lêre gât,
er sprichet lîhte des er laster hât
oder er sündet gegen got
und brichet dâ mit sîn gebot.
got uns selbe êret
und unser sælde mêret,
daz wir reht sîn alle,
unreht uns missevalle.
guote liute man ich dar zuo
beidiu spât unde fruo,
ob ez lîhte kæme alsô,
des si dicke werdent vrô,
daz in begegenet guotes etwaz.
mîn tumber sin vermîde daz,
daz mîn kunst niht enlêre,
daz männeglîch sîn vlîz dar zuo kêre,
wie man daz buoch bescheide.
ist daz durch liebe noch durch leide
noch zorn noch gâbe enblende,
daz man iuch von dem rehten wende,
swer daz tuot, der verliuset gotes hulde
und belîbet gegen im in grôzer schulde.
ditz reht hân ich niht erdâht;
ez habent die künige an uns brâht
mit wîser meister lêre.
mîne kunst ich dâ mit mêre
und wil gegen gote wol gevarn
unde wil daz wol bewarn,
daz mîn kunst under der erde
iht begraben werde.
von gotes gnâden diu kunst mîn
sol al der werlt gemein sîn,
wan swer künste lêret
sîne witz er danne mêret.
kunst ist alsô getân,
swer si eine wil hân,
si minnert im tägelich;
des versinne der wîse sich
und wese milte des er kan;
got dem kargen niht engan
schatzes den er hât begraben.
der rîche sol den armen laben,
den siechen der gesunde:
nâch wârem urkunde
sô ist uns daz wizzentlîch,
daz der man wirt kunste rîch,
so er ander liute lêret;
sîn kunst er dar an mêret,
und der gîtige behalt ir kleine
der si haben wil al eine.
nu sult ir hoeren hie zehant,
wie ditz buoch ist genant:
< spiegel aller tiutscher liute,>
daz ich iu hernâch betiute,
sô ich die zît mac gehân;
dâ sult ir zwîveln niht an.
grôze sorge ich dar zuo hân:
ich fürhte daz manic man
ditz buoch welle mêren,
und beginne reht verkêren
unde ziehe daz an mich:
sô weiz mich got unschuldic,
den nieman kan betriegen,
der wizze auch daz si liegen;
des kan ich leider niht bewarn.
si muozen als jesî gevarn;
daz geschach von helyseus gebete,
daz er dô ze den zîten tete,
daz naaman von ûzsetzicheit wart erlôst,
daz was naaman ein michel trôst;
dâ wart ûzsetzic jesî. dâ sult ir merken bî,
daz unreht guot ist übel ze geben
unde michel wirs, ze nemen.
jesî gewan ein boesen muot:
er nam von naaman sîn guot;
dô tet er wider got
und behielt niht helyseus gebot;
dô wart er siech als naaman,
ditz gerihte wart von got getân.
ditz mære suln wir in daz buoch schrîben,
unde suln daz niht lân belîben.
swem got sîne sinne verkêre,
daz er daz buoch niht enlêre
als ez dâ geschriben stât,
dem vergebe got sîne missetât.
ez wirt doch rehte wol erkant
als ein kupfervingerlîn an der hant,
dem ûzblicket sîn rôter schîn,
daz mac niht guot silber sîn:
alsô wirt unreht von reht geweget
und wirt unreht hin geleget.
swer durch geværde ditz buoch
lese, der habe gotes vluoch.
swer unreht gesterke
und ez niht ebene merke,
der tuot grôze sünd dar an.
nu hebet sich ditz buoch an;
ich hân lange dar nâch gedâht
unde mit witzen zesamen brâht.
prologus.
des heiligen geistes minne
gesterke mîne sinne,
daz ich reht und unreht den liuten bescheide nâch gotes hulden
unde nâch der werlde vrum. des enkan ich aleine niht entuon.
dar umbe bit ich got ze helfe und alle guote liute die rehtes
gernt, ob in diu rede begegene diu an disem buoche stât,
daz si die bescheiden nâch rehte sô si beste kunnen, unde
niht wan nâch dem buoche. swer ditz buoch dar umbe
lernet, daz er ez nâch unrehte bescheide, und dar an sînen
vlîz leget, der tuot wider got unde wider daz reht. swer got
minnet, der minnet daz reht, unde wizzet daz: swer durch
liebe oder durch leide oder durch gâbe oder durch vriuntschaft
oder durch vîntschaft iht anders rihtet danne alse ditz buoch
saget, daz ist wider got. dar umbe sehen si sich für alle die
den got gerihte enpholhen hât, daz si alsô rihten, daz got textus prologi.
iht sîn grôz gerihte über si tuo an dem jungestem tage.
got der ist ein anegenge aller guoten dinge, unde gibet
dem auch ein guot ende. got geschuof zem êrsten himel
und erde und dar nâch den menschen unde satzte in
in daz paradîs; der zerbrach die gehôrsame uns allen ze schaden.
dar umbe gienge wir irre sam die hirtelôsen schâf, unz an die
zît daz uns got erlôste mit sîner marter. nu aver wir bekêret
sîn, und uns got wider geladet hât, nu sulle wir behalten sîn
ê unde sîniu gebot, diu er uns gegeben hât ze behalten. swer
diu zerbrichet der ist êwiclîchen tôt.
zwei swert liez got ûf ertrîche ze beschirmen die kristenheit.
dem bâbest ist gesetzet daz geistlîche, dem keiser daz werltlîche.
dem bâbest ist gesetzet ze rihten ze bescheidener zît ûf einem
blankem phärde, und der keiser sol im den stegereif haben,
durch daz sich der satel niht entwende. ditz ist diu bezeichenunge:
swaz dem bâbeste widerstê, daz er mit geistlîchem
gerihte niht betwingen müge, daz sol der keiser und ander
werltlîche rihter mit der æhte betwingen, und daz geistlîche sol
twingen mit dem banne. als ein man in dem banne ist sehs
wochen und einen tac, sô sol in der werltlîche rihter in die
æhte tuon; und als er in der æhte ist sehs wochen und einen
tac, sô sol man in in den ban tuon. die setzunge satzten mit
ein ander der bâbest sant silvester und der künic constantinus.
ieglîch cristen mensche sol suochen drîstunt in dem jâre
daz bûteidinc, sô er ze sînen vollen jâren komen ist, daz ist
sô er einez unde zweinzic jâr alt ist, in dem bistuome dâ er
inne gesezzen ist.
von vrîheit sullen wir reden. wir zelen drîer hande
vrîunge. der heizent ein gar vrîen alse fürsten und die
vrîen ze man hânt; sô heizent die andern mittervrîen, daz sint
die der vrîen man sint; die dritten vrîen daz sint die lantsæzen
und die gebûren. der hât ieglîcher sunder reht, daz wir hernâch
wol gesagen.
swâ ein gerihte ist, dâ sol sîn ein scherge oder mêr danne
einer. der sol gebieten vogtes dinc. etwâ ist von gewonheit, daz
man ez gebiutet drîstunt in dem jâre, etwâ über sehs wochen, etwâ
über zwô wochen. sô ist etwâ sit, daz man burcgrâven hât. der
sol rihten über unrehte mâze und über unrehte metzen und über
unreht geloete, unde swaz ze hûte unde ze hâre gât, und über alle
lîpnar; daz sol allez ein burcgrâve rihten. sô sol ein voget
rihten den tôtslac unde wunden und alle vrävel unde swertzucken.
hernâch sagen wir iu mêr von gerihte.
origenes wîssagete hievor, daz sehs werlte solten
wesen, und ie diu werlt bî tûsent jâren abenemen und in
der sibenden solte si zergân. nu ist uns gekündet von der
heiligen schrift, daz an adam diu êrste werlt began, an noe
diu ander, an abraham diu dritte, an moyse diu vierde, an
davit diu fünfte, an gotes geburt diu sehste, und der werlte zal
ie bî tûsent jâren zergiengen. nu sîn wir in der sibenden âne
gewisse zal, wan diu sehs tûsent diu sint ûz, und diu sibende
werlte stât alse lange alse got wil.
nu ze dirre selben wîs sint auch die siben herschilt
ûf geleget. der künic hevet den êrsten, die bischolf und die äbte
und äbtissinne, die gefürstet sint, diu hevent den andern, die leien
fürsten den dritten, die vrîen herren den vierden, die mitternvrîen
den fünften, die dienstman den sehsten. und âlso man niht
enweiz, wenne diu sibende werlte sich ende, alsô enweiz man
niht, ob der sibende herschilt lêhenreht müg gehaben. den sibenden
herschilt hevet ein ieglîch man der niht eigen ist und
ein êkint ist. lêhenreht gibet man den niht, den die in dem
sibendem herschilt sint, aver swenne ez der herre der einem
lîhet, er hât alse guot reht dar an alse der in dem sehstem
herschilt ist.
nu merket auch wâ diu sippe beginne unde wâ si
ende neme. in dem haubte ist bescheiden man unde wîp diu
êlîch unde rehte zesamen komen sint. in des halses lide diu
kint diu êlîch unde rehte zesamen komen sint. ist aver
dâ zweiunge an, die enmugen an einem lide niht gestân unde
schrickent an ein ander lit. nement auch zwêne brüeder zwô
swester und der dritte bruoder ein fremedez wîp, iriu kint sint
doch gelîche nâhen sippe, ir ietwederme des andern erbe ze
nemen, ob si in ebenbürtic sint. ungezweiter brüeder kint diu
stânt an dem lide der schultern, dâ die arme zesamen gânt;
alsô tuont diu geswisterkint. ditz ist diu êrste sippezal.
diu mâcschaft gât von brüeder kinden unde von swester kinden.
diu in dem elbogen stânt, daz ist diu ander. in dem lide der
hende diu dritte, in dem lide des mittern vingers diu vierde,
an dem andern lide nâch dem mittern lide diu fünfte, in
dem dritten lide an dem selben vinger diu sehste. an dem
sibenden stât ein nagel und daz heizent nagelmâge. die
zwischen dem haubet und dem nagel sich næchner ze der sippe
gestôzen mugen, die nement daz erbe gelîche. sô der man ie
næchner sippe ist, sô er ie schierer erbet.
ez erbet ieglîch man sînen mâgen unz an die
sibenden sippe. auch hât der bâbest erlaubet wîp ze nemen in
der fünften sippe. das ist auch reht. der bâbest der enmac
dehein reht gesetzen dâ mit er unser lantreht und unser lêhenreht
müge geergern.
nimet ein sun wîp bî sînes vater lîbe diu im ebenbürtic
ist, unde gewinnet er süne bî ir, unde stirbet der sun dar nâch,
ê sîn vater mit im sîn erbe geteile, des er wartunde ist,
unde stirbet des kindes ene dar nâch, sînes sunes sun erbet
den teil den sîn vater solte hân geerbet. ditz enmac den
töhter kinden niht widervarn, daz si ir enin mugen geerben,
dâ sî denne niht sunes kinde.
hât ein man töhter unde süne, unde gelebet er daz
er einen sun und eine tohter ûzgibet, unde stirbet er danne
unde læt mêr töhter unde süne, unde læt sînem wîbe varnde
guot oder andriu guot: weder sol diu muoter von dem
varndem guot den kinden iht geben? wir sprechen alsô:
ist der vater âne geschäfte vervarn daz er niht geschaffet
hât von dem varndem guote, man sol der sêle ein teil geben
und dar nâch gelîchen teil under wîp und under kint diu
niht ûzgeben sint.
habent diu kint einen bruoder der ein pfaffe ist,
hât er kirchen oder pfründe der er sich begân mac, diu geswister
teilent niht mit im daz varnde guot. wie vil er gülte
sülle hân von geistlîcher gâbe, dâ sol man an des mannes
edel sehen und an sîn êrbærkeit. den pfaffen erbet eigen mit
ander sînen geswistern.
mit swelchem guote der man stirbet, daz heizet allez
erbeguot.
swer erbe nimet, der sol ze reht die schulde gelten,
die der tôte man gelten solte, die man weiz; und der man
niht enweiz, die sol man erziugen ûf den tôten man selbe
sibender. hât aver der tôte man der gülte verjehen vor
den liuten, dô er gesunt was oder an sînem tôtbette,
unde mac daz der dem er dâ gelten solte erziugen selbe
dritten, er hât sîne gülte behabt, unde hât die siben geziuge
verleget.
diupheit noch raup noch spil noch wuocher des ist nieman
ze gelten phlihtic für den andern, und ob er wider daz gerihte
iht hât getân. ist aver ein schulde ûf in erziuget âne die
die ich vor genennet hân, die erziugten schulde die sullen
die erben dem kläger büezen und dem rihter. ist aver dehein
schulde ûf dem tôten erziuget, sô büezent auch die erben niht.
und ist daz ein man bürge wirt eines andern
mannes oder einer vrauwen, unde wirt mêr liute mit im bürge
unde werdent si unverscheidenlîche bürgen, ener der beklagt
ûz in swelchen er wil. aver ein meister der heizet divus
adrianus, der des lantrehtes vil gemachet hât, der sprichet,
er sülle si alle an sprechen, wan ez dûhte die liute, dâ wære
geværde bî, ob er einen an spræche und den andern niht.
ist deheiner dar under der niht hât ze gelten, des sullen die
andern gelîche schaden hân. unde swelcher stirbet under den
bürgen, des erben sullen sîn teil gelten âne sîniu lêhen; dâ
giltet nieman von wan umbe sîn selbes schulde.
unde hât der niht ze vergelten des bürgen si worden
sint, si muozen selbe gelten; und ist daz er des giht daz si,
niht sîne bürgen worden sîn, des sullen si in überziugen
selbe dritte; unde habent si nieman der in helfe bereden,
si helfent ein ander wol umbe die schulde.
unde sprichet ein man:< ich wil einen bürgen
setzen, der ist anderswâ gesezzen>, wil man rehte dâ mit
tuon, sô sol ener sînen brief senden, dem er bürge wirt,
unde mit insigel, daz ist gewis. sendet aver er boten dem
man, der daz lobet an sîner stat, dâ sol er die liute zuonemen,
ob er laugen welle, mit den man in überziuge.
und ist der man iemans bürge gewesen, die erben
muozen enem gelten gegen dem er bürge was, er enhabe daz
ûzgenomen mit bescheiden worten alsô:< ich wirde gegen iu
bürge alsô, unde stirbe ich, ich wil daz mîne erben ledic sîn.>
und ist daz ein man stirbet unde gelten sol, unde læt
niht hinder im dâ mit sîn wîp oder ander sîne erben von
vergelten mugen, die sint des geltes ledic vor got unde vor
den liuten. und ist daz daz wîp einen andern man nimet,
unde geben ir ir vriunde ander guot des si ê niht hete, der
man noch das wîp engelten niht des vordern mannes gülte
wan alsô got beidiu geschündet. gewinnent auch die erben
dar nâch guot, die geltent auch niht wan als si got
geschündet.
unde stirbet einem man sîn wîp, unde sol er gelten unde
hât niht ze gelten, unde nimet er ein ander wîp, unde gibet im
diu varndiu guot, er giltet von dem varndem guote wol. daz
ist dâ von daz der man sînes wîbes voget ist und ir meister.
gibet dem manne sîn wîp ander guot denne varndiu guot, dâ
von enmac er niht vergelten wan nâch ir willen. hât aber
si erben die des guotes wartunde sint nâch ir tôde, sô enmac
es der man niht âne werden umbe sîn êrer gülte. gewinnent
aver si erben samit, die wîle die lebent, sô wirt er des guotes
wol âne.
stirbet ein man, sô ist man den erben schuldic, swaz man
im gelten solte, die man behaben mac alse reht ist.
swer borget oder entlêhent, der sol daz gelten, unde
swaz er lobet, daz sol er stæte halten. wil aver er laugen,
sô sol man in überziugen alse reht ist. swaz aver vor gerihte
geschiht, dâ sol man niht umbe swern, newære bî dem eide
sagen, ez gê dem manne denne an den lîp oder an sînes lîbes
ein teil.
und ist daz man vrävelt an dem rihter oder an
sînem boten, man ist im zweier buoze schuldic, der ieglîch man
niht wan eine hât. swâ man siben man ze ziuge nimet, dâ
sol man den rihter für zwêne nemen, unde sînen boten alsam.
nieman mac im selben ander reht erwerfen denne
als in an geborn ist. er mac auch mit untât tuon, daz er
ein boeser reht gewinnet, alse wir hernâch wol gesagen. ein
man mac sich versprechen vor gerihte, daz er ein boeser reht
gewinnet danne ob er swîge.
ein ieglîch êlîch kint behaltet sînes vater reht.
wir sullen iuch wîsen wer niht geziuge mac gesîn: diu
kint diu niht ze iren jâren komen sint, unde wîp, wan
umbe etlîche sache, die wir hernâch genennen, unde buoben
und die sô tump sint daz ir vriunde in ir guot vor gerihte
habent anegewunnen, daz si ir phleger sint, und daz ez von
ir tumpheit dar zuo komen ist, und die unsinnic sint unde
blinden und tôren, die niht gehoerent, unde stummen unde
verbannen liute unde veræhte liute unde meineide liute, die vor
geriht überziuget sint; die enmugen alle niht geziuge sîn.
stirbet einem vater sîn kint, unde hât er weder kint
noch wîp, der vater erbet des sunes guot. des enmac sîn
bruoder niht geerben. daz ist dâ von daz ez von dem vater
dar ist komen. unde hât der sun ander guot gewunnen,
anderz danne daz im der vater gap, unde gibet im got geschäftes,
er gibet daz guot mit gesundem lîbe und an sînem
tôtbette swem er wil. und ist daz er niht dâ mit geschaffet
hât, die næhsten erben die sullen daz guot nemen, unde sullen
der sêle ir teil geben, und dâ von den liuten gelten und
den brüedern ir teil. dâ von wirt den brüedern ir teil daz
ez der bruoder erarbeitet hât. ist weder vater noch bruoder
dâ, sô nement ez die næhsten erben.
ein ieglîch mensche ist sîn erbe unz er gereichen mac
hinze der sibenden sippe, alse daz buoch hie vor saget.
ez mac ein kint sînes vater guot oder sîner muoter
erbe verwurken mit vier dingen: daz ist einez, ob der vater
hât ein wîp diu ist sîn stiufmuoter, ob der sun bî ir liget,
oder bî einem ledigen wîbe die der vater hât gehabet, sô hât
er allez daz erbe verwurket des er von im wartunde was.
daz erziugen wir mit davide in der künige buoche daz absolon
der schoene bî davidis sînes vater vriundinne sündiclîchen lac
unde wizzentlîche; dâ mit verworht er sîne hulde unde sîn
erbe. absolon verworht auch sînes vater hulde unde sîn erbe,
daz er sînes lîbes ofte vârete, wie er in erslüege; dâ half im
got ie von. und ist daz ein sun sînen vater væhet und in
însliuzet wider reht unde stirbet er in der vancnüsse, der sun
hât aver sîn erbe verlorn. und ist daz ein sun sînen vater
vor gerihte an sprichet, er habe im getân sôgetâniu dinc, diu
dem vater an den lîp gânt, und enmac er sîn niht überwinden,
er hât sîn erbe verlorn. mit disen dingen verwurket ein
ieglîch sun sîn erbeguot daz er erben sol.
mit disen dingen verwurket sich ein vater gegen
sînem kinde, daz er bî sînem lebentigen lîbe von sînem guote
muoz scheiden, und trit der sun an sîne stat, unde sol dem
vater die nôtturft geben, unde sol im die mit êren geben nâch
den êren als er dâ gelebet hât.
swer bürge hât, der sol antwurten für alle die die burclêhen
dar ûf habent, si sitzent dar ûf oder niht, unde für
alle die die dar ûf in sînem schirme sint, oder in sîner
koste sint. unde swer in verbiutet den æhter ze behalten, den
sol er niht wan über naht behalten, und tuot er des niht,
daz ist wider reht.
die swâbe setzent wol urteil under in selben ûf swæbischer
erde, diu reht ist, unde ziehent sie wol an ein hoeher gerihte.
daz gerihte muozen si nemen unde habent si halt die minnern
volge. swæbisch reht zweiet sich niht von sahsischem, wan
an erbe ze nemen und urteil ze geben.
nu vernement waz ein ieglîch man von ritters art
müge sînem wîbe ze morgengâbe gegeben. des morgens an dem
bette oder sô er ze tische gât oder ob dem tische, sô mac er ir
gegeben âne sîner erben urlaup einen kneht und eine maget
diu ze iren jâren komen sint, unde ziune unde gezimber ob
der erde.
und als ir man stirbet, sô sol si daz ertrîche rûmen
inner sehs wochen, und ob si ez wil tuon ze dem drîzigesten,
unde sol ez alsô rûmen daz si die erde niht verwunde. si
sol ez aver bieten ze loesen nâch frumer liute kür, unde swaz ir
die heizent geben, daz sol si nemen, hât der man niht erben.
sô gibet der vrî herre ze morgengâbe daz hundert
marc giltet; ich meine fürsten und ander vrîen herren. die
mitternvrîen mugen geben daz zehen marc giltet, die dienstman
der fürsten daz fünf marc giltet. swaz ander liute
ist, die mugen niht gegeben wan daz beste phärt, ez sî ros oder
ein vihe. ist ein eigen man ritter, er enmac niht mêr gegeben
denne ein ros oder ein vihe; noch der kaufman mac
niht mêr gegeben wan alse hie vor gesprochen ist, wan sînes
varnden guotes mac er sînem wîbe geben ze morgengâbe zehen
marc und ein vihe oder ein ros und anders niht. der gebûre
der vrî ist oder ander vrî liute die niht ritter sint, die mugen
gegeben ze morgengâbe ir wîben ros unde rinder und ie newære
einez oder zehen marc. der eigen man mac niht gegeben wan
ein schâf oder eine geiz, oder fünf schillinc sîner lantphenninge.
ein roemischer künic mac gegeben sîner vrauwen
minner oder mêr; dem ist kein zal ûf gesetzet; gibet aver der
künic des rîches guot dar, dâ hât diu vrauwe niht rehtes an;
unde wirt ein ander künic, der hât ez ze rehte.
es gibet ein man sîn eigen sînem wîbe ze lîpgedinge
wol mit der erben urlaup, ob si ze irn tagen komen sint.
und ist daz ein man sînes wîbes morgengâbe verkaufet
oder versetzet oder swie er ir âne wirt, daz sî mit ir willen
oder âne ir willen, die wîle der man lebet, unde klaget si
dar ûf, man sol ir rihten umb ir morgengâbe. wil si ûf
ir zeswen zoph ob si in hât swern, daz ez ir wille nie
wurde, der rihter sol ir ir morgengâbe wider antwurten unde
wil si sîn niht enbern, man muoz ir allen den nutz wider
geben den daz guot vergolten hât; unde sol der rihter der
ir dâ rihtet, dem rihten der daz guot verliuset, hinz ir wirte,
oder ein rihter der ez ze rehte tuon sol. ob der wirt lebet,
sô sol er im erstaten volliclîchen den schaden der im geschehen
ist; und ist er tôt, die erben sullen ez tuon von dem
guote daz si geerbet hât, unde niht von der vrauwen guote, ob
guot dâ ist, ez sî eigen oder varndez guot oder ander guot âne
lêhen, und des dâ niht ist, des sint die erben ledic. und ist daz
ir man stirbet, unde wirt si ir morgengâbe âne nâch sînem tôde
mit ir guoten willen, si sol ir dar nach mangeln iemer mêr.
lîpgedinge mac den vrauwen nieman gebrechen
noch die erben mit den ez in gegeben ist. stirbet auch ir man,
si hât ez doch ze rehte, unde verwurket ez halt ir man mit
untât sîn guot, man enmac ez ir niht anegewinnen.
unde gibet ein man sînem wîbe guot ze hîstiure oder
ander guot âne varndez guot, daz guot mac er ir niemer
âne werden, die wîl er ander guot hât. twinget in aver
êhafte nôt, er wirt ez wol âne mit rehte. gibet si im auch
sôgetân guot, er sol daz sîn ê âne werden ê daz ir. wirt er
aver âne ir guot daz si ze im brâht hât, unde stirbet der
man, unde mac si erziugen selbedritte, daz ez ir wille niht
enwas, man sol ir ir guot wider lâzen unde swaz daz guot
vergolten hât, ez ensî daz der man dar gê unde berede mit
sîn eines hant, daz im sîn sin sagete daz er reht hete. daz
ist dâ von gesetzet daz die vrauwen umbe guot niht mugen
gearbeiten alse die man, und auch dar umbe daz den vrauwen
wirser stât, sullen si nâch dem almuosen gân, denne den mannen.
wirt ein man mit rehte von sînem wîbe gescheiden,
und daz si beidiu niht enwizzen daz si bîeinander ze
unrehte sâzen, si behabet ir selber guot und ir morgengâbe,
und ir lîpgedinge daz er ir gegeben hât ûz sînem eigen, mit
sîner erben urlaube, ob si ze irn tagen komen wâren. swelch
erbe ze sînen tagen niht komen was, dem schadet diu stift
niht die er getân hât.
und ist daz ein man sînem vriunde guot wil schaffen
nâch sînem tôde, wil er ez im sicher machen, er sol im mit geschrift
geben, alse hie vor umbe lîpgedinge geredet ist, oder
er sol für sînen rihter varn oder für sînen herren, unde sol
die geziuge leiten und ander die dâ bî gewesen sîn. wil aver
er ez im gar stæte machen, sô setze im einen zins drûz. dâ
mit hât er die gewer in sîner hant und enmac daz guot niht
verliesen mit rehte. hât er aver erben, die versprechent ez
ob si wellen, oder si mugen sich versûmen.
und ist daz in ein êhafte nôt ane gât, der dise stift
getân hât der sol sîn guot ane grîfen, unde sol sîn êhafte nôt
dâ mit gebüezen. unde wil daz ener wern, sô sol er varn
für den herren oder für den rihter, und sol dâ bereden sîn
êhafte nôt, daz ist hunger unde vrost, und daz ez âne sîne
schulde sî. als er daz tuot, sô sol der rihter enem gebieten,
daz er in dar an niht irre; sô wirt er sîn guot mit rehte
âne, unde swer ez gewinnet der hât reht dar zuo.
ez mac der dem diu stift gegeben ist verwurken
wider enen der si im dâ gap, daz si im slehtes ledic wirt.
alsô daz buoch dâ vor sprichet, wie ein man sîn erbe verwurket,
alsô verwurket er auch ditz guot. diu stift heizet
stæte diu vor dem rihter geschiht.
swâ ein man stirbet der ein wîp læt unde niht kinde,
die erben sullen ze der witwen ûf daz guot varn unz ze dem
drîzigesten durch daz si bewarn, daz des guotes iht verlorn
werde des si an gebürt. mit ir râte sol diu vrauwe die begrebnüsse
begân, unde sol si in dem guote sitzen unz ze
dem drîzigesten.
von dem erbe sol man alrêrste gelten dem gesinde ir
verdientez lôn, als in gebürt, unz an den tac daz ir herre starp,
unde man sol daz gesinde behalten unz an den drîzigesten,
daz si sich mugen bestaten. wil aver der erbe, sô sullen si
volledienen unde vollez lôn enphâhen. ist in ze vil lônes gegeben,
des dürfen si niht wider geben, ob man si læt vor
ir zils. behabet man in ir lôn von einem jâre oder von einem
mânôde, daz sullen si ûf den heiligen behaben. swer ûf
genâde gedienet hât, der muoz den erben genâden manen.
stirbet auch der gemietet man, ê er sîn lôn verdiene daz
im gelobet was, man ist sînen erben niht mêr lônes schuldic
wan als er verdienet hât und im gebürte ze der zît dô er starp.
dar nâch muoz diu vrauwe teilen gegen den erben
die hofspîse diu nâch dem drîzigesten belîbet, swâ si die hât,
oder swâ si anderswâ ist denne in ir gewalt.
sô sol diu vrauwe sîn ros gesatelt oder sîn phärt daz
beste daz er hete, und den besten harnasch den er hete ze sînem
lîbe, unde sîn bestez swert, daz sol er geben sînem herren, ob er
ein dienstman was. dar nâch sol si geben den erben einen
bolster, ein bette, ein küsse unde zwei lîlachen und ein tischlachen
und ein badelachen unde zwei becke unde zwô twehel;
ditz ist ein gemeine hinvart ze geben, und ist auch reht. ez
setzent die liute maniger hande dinc dar zuo, daz doch dar
zuo niht gehoeret. swâ diu vrauwe der dinge niht enhât, der
sol si niht geben, ob si ir unschulde dar zuo tuot daz si ez
niht enhabe; si muoz umb ieglîch dinc sunderlîche ir eit tuon.
swaz aver man si bewîsen mac, dâ nimet man irs rehten
niht umbe.
swâ zwêne man oder mêr ze einem tôtlîbe geborn
sint, der elteste nimet daz swert vor hin dan, daz ander teilent
si gelîche.
swâ zwên oder mêr ein guot teilent mit ein ander,
dâ sol der elteste teilen und der jungeste welen.
swâ die süne ze irn jâren niht komen sint, ir eltester,
ebenbürtic nimet die tôtleibe eine und ist der kinde voget
dar an, unz si ze irn jâren koment, sô sol er ez in wider geben
und allez ir guot, er enkunne ez in bereiten, war er ez getân
oder verbiderbet habe, oder ob ez im mit raub oder mit
diupheit abe gebrochen sî oder von ungelücke âne sîne
schulde genomen sî.
er ist auch der witwen vormunt, die wîle si âne
man ist, ob si wil, und ob er ir ebenbürtic ist.
nâch dem tôtlîbe sol diu vrauwe ir morgengâbe
nemen und allez daz ze dem varndem guote hoeret: daz sint
schâf unde geize unde swîn unde rinder unde gense unde
hüener und allez gevügele unde kasten unangenagelt unde
garn und diu bette diu si dar brâhte, bolster, küsse, diu
lîlachen, tischlachen, badelachen, becke unde liuhten und elliu
wîplîchiu kleider, vingerlîn, armegolt, schappel, sälter und elliu
buoch diu ze gotes dienste hoerent, sideln unde laden die
niht angenagelt sîn, tepich und umbehanc unde ruclachen
und allez gebende unde mäntel unde röcke. ditz ist daz ze vrauwen
varndem guote gehoeret. noch ist maniger hande dinge
daz si an gehoeret. bürsten, schære, spiegel unde versniteniu
tuoch ze kleidern. ist dâ golt oder silber unverworht, daz
hoeret die erben an die dar zuo gehoerent, unde niht die vrauwen.
swâ der wirt der dinge deheinez versetzet hât, daz
sullen die erben loesen ob ez sie an gebürt, und die vrauwe niht.
münchet man ein kint daz under siben jâren ist,
vert ez under vierzehen jâren ûz, ez behaltet lêhenreht unde lantreht
und allez daz ez erben solte, ob ez sich nie gemünchet hete.
ditz reht hât ein juncvrauwe aver niht wan under zwelf
jâren.
begibet sich aver ein knabe über vierzehen jâr, der hât
sich von lantreht unde von lêhenreht erlediget unde von erbeteil.
sîniu lêhen sint dem herren ledic, unde sînen næhsten
erben wirt daz erbe. diu juncvrauwe hât daz selbe reht, sô
si kumet über zwelf jâr.
laugent aver si daz si niht sî komen ze den jâren,
als ich hie vor gesprochen hân, sô sol man erziugen mit
vater oder mit muoter oder ander ir mâge oder mit einem
der ez weiz, der selbedritte dar gât unde swert, daz si als
alt sî, als ich vor gesprochen hân; sô habent si ir reht verlorn.
hât man niht geziuge, sô sol man den knaben mit disen dingen
überziugen: man sol im grîfen oben an den munt under der
nasen; vindet man dâ kleinez hâr, daz ist ein geziuge. man
sol im grîfen under die üehsen, vindet man dâ kleinez hâr,
daz ist der ander ziuge. man sol im grîfen zwischen diu
bein oberhalp sîner geschäfte, vindet man dâ kleinez hâr, daz
ist der dritte ziuge. dâ mit ist behabt, daz er vierzehen jâr
alt sî oder elter. die juncvrauwen mac man niht überziugen
mit disen drîn dingen, man sol si mit ziugen überziugen, alse
hie vor geredet ist.
swie alt der knabe oder diu juncvrauwe ist, tuont
si sich in geistlîchez leben, daz si wandel haben ze einem jâre,
unde varn si vor dem jâre ûz, si habent ir rehtes niht verlorn.
man mac den knaben überziugen mit den brüedern, die mit im
gewesen sint in dem leben dâ er inne was, ob er jâr und tac
oder mêr in dem leben gewesen ist, unde sagent daz vor ir
meisterschefte bî ir gehôrsame; der jungelinc hât aver sîn reht
verlorn unde muoz mit rehte münch sîn unz an sînen tôt,
oder er muoz gotes abetrünner sîn von êwen ze êwen.
dâ sullen wir iu sagen von der rede ein guot bîspel:
swenne sich ein man bekêret und danne von gote wil kêren
wider in die werlt, wie dem gelinget.
ez was ein rîch sündic man
den sêre riuwen began
sîn grôze missetæte.
er gienc durch guote ræte, dâ er einen einsidel vant.
durch des rât wart er zehant
des einsidel hûs genôz.
nu seht wâ in der nôt verdrôz:
dar nâch wol über ein jâr
er gedâhte: ich weiz wol für wâr:
minnete got diz leben iht,
er het disen man niht
daz lange jâr alsus verlân;
er het etwaz durch in getân,
sô lange er in dem leben gewesen ist,
daz ich gesehen het, ob christ
sîner güete næme war.
dô gienc der einsidel dar,
dô er saz in sölchem wanken,
und wolt im der gedanken
gerne hân gemachet buoz.
er sprach:< trit her ûf mînen fuoz!>
unde hiez in ûf sehen,
er bat in iesâ verjehen
waz er gesehen hæte.
dô sprach der unstæte:
< ich sihe einen tumben man,
der selbe mac noch enkan
ein burde holzes niht erwegen
und wil noch mêre dar zuo legen,
und denket doch, er sül si tragen.
daz wil ich im gar widersagen.>
< nu sage mir waz dâ mêre sî!>
< dâ stêt ein ander man dâ bî,
der ist ze einem wazzer komen
und hât einen eimer genomen
dâ ist niht bodems inne;
daz er wazzer dâ mit gewinne,
des versuochet er harte vil;
sô er danne ûfheben wil,
sô hât er dar inne wazzers niht.>
< sihestu aver anders iht?>
< jâ>, sprach er iesâ,
< zwêne man sint nû dâ
an eine tür gegangen
und tragent eine stangen
alles twerches vor in
und koment doch nimmer dar in,
si kêren danne ein ecke für,
si koment niemer in die tür.
nu welnt si neben ein ander gân,
des muozen si vor der tür stân.>
< bruoder>, sprach der einsidel,< êre mich:
diu dinc betiutent elliu dich.
als dû mir bîhtic wurde,
dô was dîn sünde ein burde
diu dir ze tragen wære
beide grôz und ze swære;
nû wilt dû ze dînem schaden
leider mêre dar zuo laden.
des muoz dir alse dem geschehen
den du mit der burde hast gesehen.
swaz ich dir guotes ie geriet,
sô diu rede von mînem munde schiet,
sô fuor si durch diniu ôren
vil rehte als einem tôren
und als daz wazzer durch den eimer tuot.
dû hâst einen boesen muot;
er wil niht des behaben
daz die sêle solte laben.
die die stange twerches vor in hânt
und dâ von vor der tür stânt,
daz ist dîn alter und dîn jugent;
diu heten ie die untugent,
daz dû in dîner jugent wære
ein vil übel sündære.
nu bist dû alt und tuost alsam;
des muost dû lîden die scham
vor des êwigen lebens tür,
sît dû mit guoten werken für
dîn jugent niht gekêret hâst
und in dem alter noch dâ neben gâst
und noch niht bezzerst dînen sin,
des kumest du nimmer dar in.
diu stange ist des tievels rât,
diu dich ze der tür niht în lât
dâ diu gotes gesegente kint
mit vreuden êwiclîchen sint.>
dô der sündære
von im sô grôziu mære
beidiu sach und wol vernam,
dô wart er gote gehôrsam
und beleip dar an sô stæte,
daz al sîn guottæte
zuo nâmen unz an sînen tôt,
und half der sêle ûz grôzer nôt.
hie ist ditz bîspel ûz. dâ sol ein ieglîch man an gedenken
unde swaz er got entheize guoter dinge, daz sol er
leisten.
hât ein man ein wîp ze êlîchen dingen unde begibet er sich
in einen orden âne ir willen, unde vodert si in ze sentreht
ûz dem leben, sîn lantreht hât er behalten unde niht sîniu lêhen.
diu sint den herren ledic, wan ein man mac sînen herschilt
wol nider legen âne sînes wîbes urlaup, daz ist ob sich ein man
des swertes gelaubet und alles werltlîches geschäftes und doch
bî sînem wîbe belîbet.
swelch man von ritters art niht enist, der hât des herschiltes
niht, der erbet doch swaz er erben sol, âne tôtleibe, der mac er
niht geerben. tôtleibe heizet daz swaz ein man læt von
varndem guote unde von andern dingen, diu ich hie vor
genennet hân.
swâ ein mensch âne geschäfte stirbet, ez sî wîp oder
man diu âne erben sterbent, swaz diu hinder in lânt guotes,
ez sî varndez guot oder ander guot, daz sol man antwurten
dem herren der des landes herre ist, ob er ez eischet; daz sol
man tuon nâch dem drîzigesten. ob ieman dâ ist der gewis
sî, der sich des guotes underwinde, dem sol ez der rihter
lâzen unz ze dem drîzigesten. und ist dâ nieman der sich
sîn underwinde, sô sol es sich der herre underwinden mit
sînen boten, unde sol daz guot in sîner gewalt haben jâr und
tac unvertân, unde sol warten ob sich ieman dar zuo ziehe mit
reht inner jâr und tage. der herre kêre ez in sînen nutz, ez
ensî danne alsô daz den erben êhafte nôt letze: daz ist vancnüsse,
oder ob er in des rîches dienst ist oder in gotes dienst
ûzerhalp landes, oder siechtuom. irrent in diu vier dinc,
sô muoz man sîn warten unz er dar zuo komen mac.
alle tiutsche liute mugen sich versûmen an ir erbe
inner drîzic jâren, âne den künic der daz rîche hât, und
die swabe. daz rîche und die swâbe mugen sich nimmer versûmen
an ir erbe, die wîle si ez erziugen mugen.
ditz reht gap der künic karl den swâben. daz
geschach ze einen zîten vor rôme. daz was ze den selben
zîten, dô rômære übel tâten an dem bâbest leon, der was
künic karles bruoder. den viengen die übeln rômære in
sant pêters münster unde brâchen im ûz die augen. der bâbest
schiet trûriclîche von rôme unde vant den künic ze tiutschen
landen, ze einer stat heizet ingelnheim, unde klagete im dâ sîn
nôt. dem keiser was leit umbe sînen bruoder unde klagete
in als er von rehte solte, unde gebôt einen hof hinze megenze.
dâ swuoren sîne fürsten und die herren und des rîches dienstman
mit im eine hervart für rôme. die rômære satzten sich
ze were. ze den zîten was ein herzoge ze swâben, der was
geheizen der herzoge gêrolt von swâben; der was ein alsô
biderbe man, daz in der künic karl gerne sach, swâ er solte
strîten. des beitte der künic karl drî tage, ê er füere für
rôme. die herren sprâchen ze dem künige:< herre, wir ligen
mit laster hie, daz wir rôme ane sehen und dar für niht enkomen.>
der künic sprach:< ich beite eines mannes der uns ein
nütze man wirt.> si sprâchen wer daz wære. er sprach:
< daz ist der herzog gêrolt von swâben.> daz geviel den
herren wol. des vierden tages dô kam der küene herzoge
von swâben, den enphienc der künic minniclîche; er hiels in
unde kuste in und dructe in ze im; er enphalh im sînen
vanen. der swâbe herzog enphienc den vanen vroelîchen. er
nam die swâbe ze im unde was der êrste und die swâbe die
rôme besâzen unde bî dem êrsten mit in vahten.
der herzoge und die swâbe verdienten dâ vor rôme,
daz in der künic karl zwei reht vor allen tiutschen liuten gap.
daz ist daz eine, daz ich hie vor genennet hân über ir erbeschaft
sô ist daz ander daz er verlêch den swâben, swâ man
durch des rîches nôt strîten sol, daz der herzoge von swâben
vorstrîten sol, unde sol die swâbe ze im nemen. und ist der
herzoge von swâben dâ niht, sô sol ez tuon des rîches marschalc
mit den swâben. und anderiu reht habent die künige
den swâben gegeben, die si verdienten mit ir frümecheite, die
wir hernâch wol gesagen.
ein ieglîch man der ûz einem lande in ein anderz vert,
unde wil vor gerihte reht nemen umb ein guot daz in dem
lande liget, er muoz nemen reht nâch des landes reht unde
niht nâch sînes landes reht.
man unde wîp mugen niht dehein guot haben gezweiet.
stirbet aver der man, daz wîp erbet niht wan als ich hie vor
gesprochen hân. ein wîp mac ir guotes niht hingegeben
âne ir mannes willen noch ein man sînes guotes âne sîn wîp,
wan alse hie vor gesprochen ist.
ein wîp mac auch irm manne dehein erbe gegeben,
des si dannoch niht geerbet hât unde si dannoch wartunde
ist; alsô enmac auch der man ir. alsô enmac nieman dem
andern kein erbe gegeben des er niht geerbet hât.
dehein wîp mac auch ze eigen behalten daz ir lîpgedinge
ist, noch enmac ez ir erben nâch ir tôde niht gelâzen.
unde sprichet aver si bî ir lebentigen lîbe, ez si ir eigen unde
mac si des niht behaben, mit der unrehten sprâche hât si
ir lîpgedinge verlorn.
von lîpgedinge sullen wir kurzlîchen sprechen. lîpgedinge
sint underscheiden. unde hât ein man von einem
gotes hûse ein lîpgedinge, dar über sol er brieve nemen unde
insigel des capitels, und ist ein prêlâte ze dem gotes hûse,
des brief sol er auch nemen. unde nimet er niht brieve,
mac er danne geziuge haben zwêne ze im, die daz sâhen unde
hôrten, daz ez in der lêch der sîn gewaltic was ze lîhen, des
sol er geniezen. doch sprechen wir daz brieve bezzer sint
denne die geziuge: wan die geziuge sterbent, sô belîbent die
brieve lange stæte. swer auch von leien oder von vrauwen
lîpgedinge gewinnet, der neme die selben gewisheit. und ist
daz ein leie insigels niht enhât, sô sol man im der stat
insigel geben, ob si ez hât, oder sînes rihters insigel oder eines
gotes hûses; swelchez er hât, sô ist er sicher.
ez mac ein man sîn lîpgedinge mit dem zinse erziugen,
ob er in hât gegeben, als in im der herre ûf satzte.
laugent des der herre, daz sol er erziugen selbe dritte biderber
liute die daz sâhen unde hôrten, daz er sînen zins enphienc und
im sînes rehtens jæhe, unde hât dâ mit sîn lîpgedinge behabt.
und ist daz ein man ein lîpgedinge gewinnet zwein
lîben oder ze mêr lîben unde nennet er die lîbe unde bescheidet
niht, welcher nâch dem lîbe niezen sulle, der es in nutz und
in gewer hât, unde stirbet der selbe alse vil lîbe als er genennet
hât, die sullen alle mit ein ander daz guot niezen.
wil er auch daz guot âne werden, der ez dâ gewunnen hât,
die lîbe mugen in irren niht; er noete si mit gerihte, daz si
muozen dem herren diu lîpgedinge ûfgeben, oder er verkaufet
ir lîpgedinge alse wol, ez ensî alsô daz die lîbe daz verdinget
haben, alse reht sî, ob man im laugent, oder daz die lîbe ir
guot dar an gegeben haben, sô enmac man in niht des guotes
enfüeren. man sol aver den herren daz guot ane bieten ob
erz gewinnen welle, unde sol man ez niht næher geben wan
als einem andern; unde wil er ez niht kaufen, sô gibet ez der
man swem er wil. laugent der herre daz ez in niht an geboten
sî, des sol man in überziugen selbedritte, die ez wâr
wizzen daz ez in an geboten sî.
swer ûz lêhen lîpgedinge lîhet, dâ hât ener niemer an
wan alse lange alse daz lêhen wert. hât aver ener in an
gedinget daz er ez im stæten sol, daz muoz er tuon mit rehte
mit anderm guote, wan dem herren mac daz lêhen ledic werden.
unde stirbet der diu lîpgedinge hât unde læt er guot hinder
im, swer daz erbet, der sol den liuten daz gelten den ir lîpgedinge
ûz der hant ist gegangen; alse vil sol er in geben
als ez wert was. ditz ist reht, wan nieman sol den andern
betriegen.
nû vernemet umb ein wîp diu kint treget nâch ir mannes
tôde, unde si berhaft ist unz der begrebte oder ze dem drîzigesten
wirt daz kint lebendic geborn, unde hat diu vrauwe
des geziugen an drin mannen die ez gehôrt habent, oder an
zwein vrauwen die ir arbeit gesehen habent, daz kint behaltet
des vater erbe; unde stirbet ez dar nâch, ez erbet ûf die muoter
swaz ez geerbet hât, ob si im ebenbürtic ist. und daz kint hât
allez gedinge an des vater lêhen gebrochen swem ez gedinget
ist; unde stirbet daz kint dar nâch, dem herren sint diu lêhen
ledic, ob daz kint bewîset wirt, als ich hie vor gesprochen hân.
wirt aver ez ze kirchen brâht offenlîche, swer ez tôtez
sihet, der ist sînes lîbes geziuge. âne des rihters urlaup mac ein man sîn eigen wol
geben sînen erben, unde liget daz guot ûf dem lande oder in
dörfern, er sol behalten eine halbe huobe dâ man einen wagen
ûf gewenden müge; dâ von sol man dem rihter dienen; daz
ist etwâ lantsite und etwâ niht.
irret der rihter mit unrehte, daz der man sîn eigen
niht gegeben mac, swenne ein künic oder ein ander herre der
ob dem rihter ist, kumet der in daz lant dâ daz eigen inne
ist, sô sol er varn für den herren, unde gebe sîn eigen dâ hin,
alse reht sî unde niht wider reht, unde klage ûf den rihter daz
er in ze unrehte geirret habe, und der herre sol im sînen schaden
den rihter heizen gelten, ob er schaden habe gehabt; der rihter
sol auch sînem herren büezen alse dâ gewonlîch sî.
swenne ein wîp êrste man nimet, gewinnet si kint ê
ir rehten zîte, man mac daz kint beschelten an sînem rehte,
wan ez ze fruo geborn ist.
gewinnet ein wîp kint nâch ir mannes tôde nâch ir
rehten zîte, man mac ez auch beschelten, wan ez ze spâte
komen ist.
swer eines mannes wîp behuoret oder ledic wîp oder
maget nôtzoget, nimet er sî dar nâch ze ê, êkint gewinnent si
niemer bî ein ander.
kemphen und iriu kint, spilliute und alle die unêlîche
geborn sint, oder die diupheit oder raup, den rehten
strâzraup, süenent oder widergebent unde si des vor gerihte
überwunden sint, oder die ir lîp unde hût unde hâr erlediget
habent, die sint alle rehtelôs.
die unêlîche gebornen gewinnent ir reht, ob si
êlîchen hîrât tuont; si erbent aver niht dehein erbeguot.
nieman mac den rehten strâzraup begân wan an
drîer hande liuten: an pfaffen, an pilgrîmen, an kaufliuten.
swer die beraubet ûf der strâze, den sol man henken ze der
strâze, niht an den galgen dâ man ander liute ane henket.
ander rauber sol man enthaupten.
man sol den strâzrauber überkomen mit dem schube,
daz ist daz daz er geraubet hât. unde hât man des niht,
sô sol man in mit den liuten überkomen die ez wârez wizzen,
halt die ez niht gesehen habent. der geziugen sol niht wan
drî sîn, und umbe andern raup muoz man sîben man haben.
nu sult ir hoeren, an wem man den strâzraup müge
begân. daz tuot man an pfaffen, ob si pfäflîche varnt: reht
umbeschorn, pfäflîche gewant, âne aller hande gewæfen;
pilgrîme die stap und taschen von ir liutpriester genomen
habent; kaufliute die von lande ze lande varent unde von
zungen ze zungen unde von einem künicrîhe in daz ander.
an den begât man den rehten strâzraup.
man sol allen raup und diupheit zwîfalte gelten.
und die selben, gebent si den strâzraup wider mit ir muotwillen,
si habent dannoch ir reht behalten. unde muoz man
in twingen mit gerihte, sô hât er sîn reht verlorn, und enmac
niemer mêr deheinem sînes rehten gehelfen, unde sint auch verworfen
ze aller geziugschaft.
die auch jâr und tac in des rîches æhte sint, die erteilet man
alle rehtlôs; man verteilet in eigen unde lêhen. daz lêhen wirt
dem herren ledic, ob si vormâles dâ mit iht getân habent,
daz eigen dem küniclîchen gewalt, ob er niht erben hât. unde
ziehent ez die erben niht ûz dem küniclîchen gewalt inner jâr
und tage alse reht ist mit geziugen, das ez ir reht erbe sulle
sîn, versûmet er daz jâr er mac verliesen mit enem, ez neme
im danne êhafte nôt, daz er niht für komen müge; die êhafte
nôt sol man bewîsen alse reht ist. waz êhafte nôt sî, daz sage
wir iu hernâch.
dienstmanne eigen mac niht komen in den küniclîchen gewalt
noch ûz ir herren gewalt noch ûz ir gotes hiuser gewalt,
ob si sich verwurkent an ir reht, noch eigener liut eigen, daz
gevellet ir herren ane der si sint. man sol aver dem kläger
dâ von bezzern und dem rihter sîne rehte buoze geben und
den liuten dar von gelten.
êkint enmac der unêlîche man niemer gewinnen.
gewinnet der man einen sun unêlîche, dâ mac der
bâbest wol ein êkint ûz machen und auch der keiser, ietweder
nâch sînem rehte, alse wir wol gesagen hernâch. aver weder
bâbest noch keiser die enmugen daz reht niemer gegeben, daz
si ir mâge geerben mugen, als ob si von rehte êkint wæren
gewesen. aver gewinnent si êkint, diu erbent ir mâge wol,
ob si ze êkinden gemachet sint, alse hie vor geredet ist.
die ir reht mit diupheit oder mit strâzraube verlorn
habent, ob man dieselben raubes oder diupstâl anderstunt
zîhet, si enmugen mit ir eide niht unschuldic werden. man
sol in vor teilen drî kore: daz si daz heiz eisen tragen oder
in einen wallenden kezzel grîfen unz an den ellbogen, oder mit
einem kempfen sich ze wern; ich meine den rehten strâzraup,
alse hie vor geschriben ist.
swer triuwelôs beredet wirt vor gerihte oder herfluhtic
ûz des rîches dienste, dem verteilet man sîn êre unde sîn lêhenreht
unde niht sînen lîp; und alsô ob der herre selbe niht
enfliuhet. fliuhet der herre selbe, nâch des fluhte brichet
man nieman sîn reht noch sîne triuwe.
klaget ein maget oder witwe ze lantrehte oder dem
gerihte über ir vormunt, daz er sî ungeweltic habe gemachet
ir eigens oder ander ir guotes, unde wirt er dar umbe
für geladet ze drîn teidingen, unde kumet er niht für an dem
dritten tage, der rihter sol in mit urteil balmunden, daz
ist man sol im verteilen alle vormuntschaft und alle vogeteie,
daz er niemen phleger mêr mac gesîn. sô sol der rihter der
vrauwen vormunt sîn, unz si ir einen geneme, unde sol die
vrauwe ir guotes gewaltic tuon, des si ê ungewaltic was.
als ein man kumet hinz ahzic jâren, sô hât er
sîne volle tage. wil er sô mac er vormunt nemen; wil er er
mac sîn auch enbern.
alle die wîl und der man sich mit einem swerte begürten
mac, und ûf ein ros mit einem schilte unde mit einem schafte
gesitzen mac, unde man im setzet einen stoc ze dem rosse der
einer dûmellen hôch ist, unde man im den stegereif muoz haben,
und eine mîle gerîten mac, die wîle mac er halten unde lâzen,
als ob er vierzic jâr alt wære.
swer sînen vormunt für gerihte niht bringet, ez sî man
oder wîp, die enmugen dâ niht geklagen; sô sol in der rihter
einen andern tac geben, unz si ir vormunt bringent.
sumelîche liute jehent, sô der man sî sehzic jâr alt,
sô sî er ze sînen tagen komen. des enist niht. wir erziugen
mit dem salter unde mit anderer schrifte, daz der man ze
sînen vollen tagen ist komen, sô er ist ahzic jâr alt.
swenne der jungelinc ze vierzehen jâren komen ist, sô
nimet er wol êlîch wîp âne sines vater willen. unde hât er
niht vaters unde hât ander phleger, wider der willen tuot er
ez auch wol und ist stæte unde behabet sîn lêhenreht wol,
alsô ob si ir vleisch ze ein ander habent gemischet, beidiu der
knabe und diu juncvrauwe; und ist des niht geschehen, sô
mac man si sundern. sô diu juncvrauwe kumet hinz zwelf
jâren, sô ist si ze ir tagen komen; unde nimt si einen êman
wider ir vater willen, diu ist stæte. wil man dem jungelinge
des niht gelauben, sô sol er ez erziugen alse hie vor geschriben
ist, und diu juncvrauwe auch erziugen alse hie vor geschriben ist.
swaz varnde guot heizet unde hât daz ein man in
sîner gewer driu jâr âne rehte widersprâche bî dem der bî
im in dem lande ist, unde saget im sîn gewizzen daz er reht
darzuo hât, sô hât er ez mit rehte. saget aver im sîn gewizzen
daz er niht rehtes darzuo hât, swie lange er ez
danne hât, sô hât er ez mit unrehte. hât er ez als ich hie
vor gesprochen hân, sô wirt ez niemer mêr anspræche. und
ist vihe drunder, und behabet ez im ieman mit reht ane, allen
den nutz der dâ von komen ist über die fuore, den sol er
widergeben. irret aver den êhafte nôt der ez mit reht erben
sol, dem muoz man bîten unz er komet; sô sol man im reht
bieten.
swaz anders guotes ist daz niht varndez guot heizet,
hât daz ein man in sîner gewer und sîner stillen gewer zehen
jâr bî dem der bî im in dem lande ist âne rehte widersprâche,
der selbe mac ez niemer an gesprechen, hât er ez mit der gewizzen, als ich hie vor gesprochen hân. hât ez ein man
zweinzic jâr in sîner gewer vor den die ûz dem lande sint,
sô hât er reht dar an, ez ensî alse verre daz er jehe, daz
er gevangen wære ûzerhalp landes. mac der daz behaben,
alse reht ist, mit den die ez wârez wizzen, sô sol man im
reht tuon umbe allez daz daz er ane sprichet.
die keiser und die künige die habent ditz ze gemeinem
rehte gemachet, doch habent si in selben lengriu zil gesetzet
an ir guot und sunderlîch reht habent si den swâben
auch gegeben an ir guote, alse hie vor geschriben ist. unde
habent auch die keiser den steten sunderlîche reht gelihen
unde guot gewonheit; diu ist guot reht, die widersprichet auch
ditz buoch niht.
ob ein man kaufet âne sîn wizzen diubisch guot unde
hât daz in stiller gewer lenger danne driu jâr: ist daz sîn
ze reht oder niht? oder ob ein man kaufet raupguot auch
âne sîn wizzen unde daz hât lenger danne driu jâr: ist daz
sîn mit rehte? wir sprechen über diupheit und über raup
gelîche: swie lange ez ein man inne hât, unde kumet ieman
dar nâch, man muoz im reht dâ von bieten. daz reht ist
alsô: kumet der dar nâch des ez ist oder sîn erbe, ob er tôt ist, beredet er selbedritte ûf daz guot, daz ez sîn was dô
ez im verstolen wart oder geraubet wart, man sol ez im wider
geben alsô guotez als ez des tages was dô er ez verlôs, und
allen den nutz der dâ von komen ist über die fuore. und
ist daz vihe tôt in sîner gewalte âne sîne schult, daz sol er
im niht gelten; er sol im aver den nutz geben den ez ergangen
hât, alse hie vor gesprochen ist.
swâ der man sînem diuplîch oder raubigem guote zuokumet,
man sol ez im wider geben âne schaden. begrîfet aver ein
man sîne diupheit oder sînen raup bî ieman, man sol über
in rihten, alse wir hernâch wol gesagen, oder er sol sînen
schup hân.
und ist daz ein man stirbet unde læt sînen erben unreht
guot, die erben wizzen niht daz ez unreht guot ist, unde si
verkaufent ez für rehtez guot, unde jener kaufet ez für rehtez
guot, nu kumet der des ez dâ ist: wâ sol er sîn guot vodern?
daz sol er dâ dâ er sîn guot vindet unde mit des rihters
boten. dâ sol im der rihter rihten, alse hie vor gesprochen
ist, und der im daz guot gap, den sol er ane sprechen vor dem
rihter, ob er lebet; und ist er tôt, hât er guot lâzen, man sol
im sînen schaden abe tuon unde man sol enem sîn guot âne
schaden wider geben. hernâch sô sprechen wir mêr von diupheit
unde von raube.
hie sullen wir sprechen, wer ze rehte phleger müge
sîn oder niht der kinde und der vrauwen. etwâ heizet er
phleger, etwâ sicherære, etwâ voget, etwâ vormunt, etwâ behalter;
die sullen alle getriuwe liute sîn. in der schrift sô sint si
gesundert an ir reht, aver vor leienreht sô haben wir einez
alse daz ander.
ez enmac nieman phleger noch voget gesîn, er sî
fünf unde zweinzic jâr alt. und ist er niht witzic und
enhât niht guoter sinne, swie alt der ist, der mac der aller
deheinez gesîn, die hie obenan geschriben sint, unde sol man
in geben ander phleger. und ist ez in dem lande, des landes
rihter, ist ez in einer stat, der stete herre oder ir voget, der
sol in einen geben der ir genôze sî und einen der irs vater
mâge sî und in dem lande bî in sî. unde vindet man niht
irs vater mâge, so gebe man in einen ir muoter mâge oder
einen getriuwen lantman.
ez enmac dehein kint das under vierzehen jâr alt
ist unde niht ze sînen tagen komen ist âne sînen phleger niht
getuon daz stæte sî. unde hât ez halt bereitez guot under
handen, swaz er dâ mit tuot, daz ist niht stæte; kaufet er oder
verkaufet er, und ist ez im guot, der phleger sol es stæte
haben; und ist ez im schade, man sol ez widertuon; unde
verspilt er iht sînes guotes, man sol ez dem phleger wider
geben; unde kumet er für den rihter, er sol dem rihter büezen
und doch daz guot wider geben.
verspilt ein kint sînes vater guot die wîle ez niht
ûzgegeben ist, und ez dannoch under fünf unde zweinzic jâren
ist, man muoz ez dem vater wider geben. kumet er über fünf
unde zweinzic jâr, dâ hüete sich der vater vor; man engibet
im niht wider, ez sî daz er alsô toerisch sî als ich hie vor
gesprochen hân, ob er niht geziuge muge sîn.
tuot der phleger den kinden des er in ze rehte
niht tuon sol, daz mac ir muoter oder ander ir mâge an
in vodern oder der lantrihter, ob ez in dem lande ist, oder
ist ez in einer stat, sô mac ez vodern der stete herre oder ir
voget; dem muoz er antwurten. unde wirt er überredet daz
er in übel getân hât an ir guote, man sol in balmunden;
daz ist daz er niemer mêr voget noch phleger mac gesîn.
wirt ein phleger gevangen, man sol in einen andern
geben die wîle, und als er ledic wirt, sô sol er wider an sîne
stat stân.
wirt ein phleger den kinden iht âne mit der kinde
hant, daz sol er in ze nutze ane legen. und tuot er iht des in
niht guot ist, alsô si ze ir tagen komen sint, si sprechent
in wol dar umbe ane, unde muoz er in dar umbe antwurten.
und ist daz daz kint ze vierzehen jâren kumet, er
nimet wol einen andern phleger, er habe im wol oder übel getân,
unde sol er den nemen nâch sîner wîsen vriunde rât. wil
er nâch muotwillen nemen, des sol im der rihter niht gestaten
noch sîne wîse vriunt; die sullen im den selben lâzen, ob er
im wol hât getân. ein ieglîch jungelinc sol phleger hân unz
hinze fünf unde zweinzic jâren; die wîle sol er niht mit
sînem guote tuon âne sînen phleger.
und ist daz der phleger stirbet, sô sol daz kint sîn
guot vodern in swes gewalt ez daz vindet. unde hât daz
kint sîn guot ûfgegeben mit sîner hant und der phleger mit
im, und ist dem kinde daz guot niht ze nutze ane geleget, daz
man bewîsen mac, das kint sol klagen hinze des phlegers
erben. unde hât er in guot gelâzen nâch sînem tôde, des er
in vor niht ûzgegeben hete, dâ sullen si den kinden von gelten
oder dem den die erben ane klagent. gebristet an dem guote,
die erben sullen niht gelten von deheinem irm guote. ditz
ist der reht die under vierzehen jâren sint.
nu sprechen wir von den die über vierzehen jâr
sint unde sullen phleger hân unz fünf unde zweinzic jâren.
swaz die getuont mit ir phlegern daz sol stæte sîn. ditz
stât hinze der phleger triuwen, wan diu kint sint dannoch
sô witzic niht daz si sich selbe bewarn kunnen.
in swes gewalt man daz guot vindet daz der kinde
ist, daz sullen si ane sprechen. unde mac der selbe bereden
selbedritte, daz daz guot den kinden ze nutze wart, er hât
sîn guot behabt; unde mac er bewîsen wâ daz guot ane geleget
wart, ob er bereitez guot dar umbe gap, er selbe dritte, er ist
aver ledic. disen geziuc sol man bî des phlegers lebentigem
lîbe leiten. ist aver er tôt, man sol in überziugen mit siben
mannen die des kindes genôze sîn. ist daz kint gar vrî, man
sol ez mit sînen genôzen überziugen mit siben mannen. über
swen man anders geziuge leiten sol, die mac man überziugen
mit allen liuten die ir reht niht verlorn habent, âne die mit
den metzen gelten, die mugen an dem niht geziuge sîn, und
die eigen sint. wir nemen ûz die sentbæren vrîen unde mittern
vrîen; die enmac nieman überziugen daz in an ir lîp oder an
ir êre oder an ir eigen gât wan mit ir genôzen; anderer
dinge überziuget man si wol mit biderben liuten die ir reht
niht verlorn habent.
unde wil ein phleger von dem lande varn, die sullen
in einen andern geben, die hie vor genennet sint, unde sô er
wider kumet, sô stande er an sîner stat.
ez mac ein vater bî sînem lebentigen lîbe, wil er,
sînen kinden mit reht einen phleger geben, swer er ist dem er
getriuwet dar zuo; dem selben enphilhet er sîniu kint und ir guot. swenne er stirbet, sô sol sich der phleger der kinde und
ir guotes underwinden, und enmac im daz mit rehte nieman
erwern, ez ensî daz er in übel tuo, sô sol man ez handeln
alse hie vor gesprochen ist.
nu sullen wir iuch lâzen wizzen, welche die phleger
sint die man arcwænic hât. unde hât der vater mêr süne
danne einen, und ist der einer ze sînen tagen komen und die
andern niht, unde stirbet der vater, der elter bruoder underwindet
sich sîner geswister und des guotes, und die liute sehent
daz er mit dem guote niht tuot als ez den kinden guot ist,
sô ist er iezuo arcwænic. des mac in rüegen der kinde
muoter oder ir base oder ir muome oder ir vater mâge oder
ir muoter mâge oder der herre oder der rihter; die rüegent
wol ze rehte alle. die der kinde phleger sint, si muozen in mit
reht antwurten.
und ist daz ein phleger den kinden ir nôtturft niht
gibet an ezzen und an trinken und an gewande, er ist aver
arcwænic. und ist daz er ze einem wüesten manne wirt unde
sîn selbes guot ze unreht ane grîfet, er ist aver arcwænic.
die wîle diu kint ze vierzehen jâren niht komen sint,
die wîle mugen si niht ir phleger arcwænic sagen. si mugen
aver ze den gân die ich hie vor genennet hân, unde mugen in
künden daz in ir phleger niht wol tuon.
er ist auch arcwænic, swer der kinde guot von
jâre ze jâre niht widerreitet den næhsten vriunden. er ist auch
arcwænic der der kinde vater tôtvînt was, dô er lebete, swie
nâch er der kinde mâc sî; den sol man in niht ze phleger
geben. der ist auch arcwænic der in dem banne oder in der
æhte ist.
und ist daz ein phleger ein ungerihte tuot, man sol
den kinden zem êrsten von sînem guote gelten, ob er in iht
schuldic ist; unde sol der rihter des andern sich underwinden
unde sol dâ von tuon dem kläger und im selben swaz reht sî.
swer sîne triuwe niht behaltet an den kinden der er
phliget, den sol man balmunden; daz ist hie vor gesprochen
waz daz ist. er sol auch dem rihter büezen mit phennigen
alse man aller meiste büezet; daz ist für die hant zehen pfunt.
diu wal stât an dem kläger unde niht an dem rihter.
klaget ein maget oder ein witwe vor gerihtes über
ir rehten vormunt, daz er ir ir guot neme oder ir anders niht
füege, sô sol im der rihter für gebieten alse reht ist, unde sol
über in rihten alse hie vor gesprochen ist.
und ist ein man sînem
wîbe niht ebenbürtic, er ist doch
ir vormunt und ir voget; und ist
si vrî, si muoz doch sîn sîn genôzinne,
als si an sîn bette gât;
unde gewinnent si kint, diu hoerent
ze der ergern hant. swenne
aver der man stirbet, sô ist si
ledic von sînem rehte unde behaltet
reht nâch ir geburt; unde
nimet si man dar nâch der vrî
ist als si, sô gewinnent si kint
als si selbe ist.
nu ob ein wîp eines herren eigen ist, diu nimet einen man
unde wirt bî dem eines kindes swanger, ir herre ist vrî, er
læt si ledic, unde si wirt vrî: weder daz kint vrî sî oder eigen,
des vrâgen wir. ein meister von lantreht der heizet marcellus,
der half den künigen vil guoter lantrehte machen, der sprichet
alsô, daz dem kinde daz niht schade, dô ez sîn muoter enphienc
von sînem vater, ob si dô eigen was; gibet got daz ez geborn
wirt, sô ist ez vrî.
unde gibet sich ein vrauwe ze eigen diu vrî ist, und
treget si enmitten kint: weder diu kint eigen sîn oder vrî, des
vrâgen wir. der meister sprichet alsô:< den kinden sol ir
muoter unedele niht schaden, ê si geborn werden, wan als si
geborn sint, in swelchem rehte diu muoter ze der wîle ist, in
dem rehte sint auch diu kint.>
wir haben von der schrift daz nieman sol eigen sîn.
doch ist ez alsô dar komen von gewalt unde mit getwancsal,
daz ez nu reht ist daz eigen liute sint; doch enmac sich dehein
vrîez mensche gegeben ze eigen; unde versprechent ez sîn erben,
ez sol ze rehte niht sîn. wan vrîen und eigen...
nieman mac eigen liute gehaben wan vrîen unde
gotes hiuser. alle dienstman die heizent eigen an der schrift;
dâ von mugen si niht eigener liute gehaben. hoeret ein dienstman
an ein gotes hûs unde gihet er habe eigen liute, des ist
niht; si sint des herren.
ez enist nieman gar vrî wan des vater und des muoter
und der vater und der muoter sentbære vrîen wâren. die von
den mitternvrîen sint geborn, die sint mittervrîen. und ist
halt diu muoter sentbære vrî und der vater mittervrî, diu
kint werdent mittervrîen. ingenuus daz sprichet in tiutsche
der hoehste vrîe; libertinus der mittervrîe; liber lantsæzen vrîen.
der hât ieglicher sunder sîn reht, alse wir hernâch wol gesagen.
swer eigen liute hât, und einez in sînem dienst in siechtuom
kumet, unde wil im der herre an sîner nôtturft niht ze
staten komen, unde vertrîbet in von sîner helfe unde von sînem
hûse offenlîche, unde kumet im niht ze helfe, dô er im wol
gehelfen mohte, unde wirt er gesunt, der mensch ist dâ von vrî.
ein kint daz niht vierzehen jâr alt ist enmac niht
sîne eigen liute vrî lâzen noch dehein sîn voget noch dehein
sîn phleger; swer ez aver tuot, sô enhât ez deheine kraft. wir
haben an der schrift, daz dehein degenkint enmac nieman
vrî lâzen, er ensî zweinzic jâr alt. sô sprichet man etwâ
nâch gewonheit sibenzehen jâr alt und diu juncvrauwe sehzehen
jâr alt unde nâch gewonheit vierzehen jâr alt; alsô
machent die juncvrauwen auch wol vrîe liute.
tuon aver si ez vor disen jâren, wîp unde man, sô
si ze disen jâren komen sint, sô mugen si ir liute wider
vodern, unde si sint ir eigen mit rehte. ditz ist dâ von gesetzet
daz diu kintheit niht witze hât; diu kint mugen ez
dannoch niht getuon âne ir phleger.
die meister sprechent alsô die ditz lantreht gemachet habent
durch der künige liebe und den liuten ze nutze: der sînen
eigen kneht slehet ze tôde âne schulde und âne gerihte, daz
er in mit groezerm rehte gote sol gelten und den rihtern
büezen; unde beklaget man in vor einem rihter dar umbe, man
nimet im sînen lîp billîcher dar umbe, denne ob er einen
fremeden erslagen hete.
ein wîp enmac ân ir mannes urlaup ir guotes niht
hingegeben noch eigen noch lîpgedinge noch zinsguot noch
varndez guot; daz ist dâ von daz er ir voget ist. mägede unde
vrauwen die niht man habent, die werdent ir guot wol âne
ân ir vormunt, ob si ze ir tagen komen sint; dâ hoerent erben
zuo, die sullen ez versprechen alse reht sî.
mägede unde wîp muozen mit rehte vor ieglîchem gerihte
und in ieglîcher klage ir vormunt bî in hân, oder si sol
der rihter niht hoeren. unde hât si einen êman der in dem
lande ist, der sol ez tuon; und ist er niht in dem lande, sô
sol si ir einen nemen vor dem rihter, der sol sîn ir wirtes
mâc oder ir selber mâc. ditz ist dâ von gesetzet, daz si vor
den mannen des baz habent, swaz si sprechent, daz si sprechent,
daz in schade ist vor gerihtes, daz si des nieman überziugen
mac, ob si des laugent.
swaz die vrauwen eide muozen swern, daz ist reht daz
ez in dar zuo kumet unde niht ir vormunt. ir vormunt sol auch
gewer für si loben, unde sol si daz leisten.
si sol auch weder rîten noch gân noch dehein arbeit
haben wan dâ mit dâ man ir ze nôt zuo bedarf. sîn vormuntschaft
wert niht lenger, wan unz ir man wider kumet oder
alse lange si wil. ûf ieglîchem gerihte nimet si wol vormunt
unde læt enen varn.
und ist daz ein vrauwe einen man hât der übel gerâten
ist, unde wil er ir ir guot âne werden, daz ir ir vater
oder ander ir vriunde gegeben habent, si mac ez mit rehte
wol versprechen und auch behaben. si sol varn für ir rihter
unde sol ze dem êrsten einen vormunt nemen, unde sol ir der
helfen klagen. unde mac si behaben mit der kuntschefte,
daz er ungerâten ist und in der unfuore ist, daz si ir guotes vor
im angest hât, daz sol si erziugen zuo ir selber zwêne man;
die sullen swern mit ir daz si ez wârez wizzen. sô sol der
rihter sînen boten ir vormunde geben unde sullen ûf daz guot
varn unde sullen sich des underwinden. unde swer ir dar
nâch dehein leit tuot, der ist vridebræche. daz sol der rihter
tuon unde sol rihten alse reht ist.
und ist daz man ir morgengâbe hât gegeben, si sol
für den rihter varn unde sol ir morgengâbe behaben, alse hie
vor geschriben ist, unde sol si der rihter ûf ir morgengâbe
schermen.
alle die unêlîche geborn sint oder die sich êlôs gemachet
habent an ir reht mit untât, den ensol man deheinen vormunt
geben âne die ze ê gegrifen habent: den mac man wol vormunt
geben; dennoch gebristet in maniges rehtes daz die habent
die êlîche geborn sint, alse wir hernâch wol gesagen.
ob ein lamer man an gesprochen wirt ze kamphe und er niht
vormundes hât, man sol im einen tac geben, unde sol er dar
bringen einen der für in kemphet. swer der ist der ez für in
tuot, den sol man für in nemen, er enhabe danne sîn reht
verworht, alse hie vor gesprochen ist. hât ein man leme an
handen oder an füezen oder an beinen, die er bewîsen mac,
und ist daz sôgetân leme diu in irret ob er kemphen sol, er
wirt mit rehte wol überic daz er niht kemphet. und ist er
auch boeser augen, er ist aver kamphes ledic. mac er aver
einen gewinnen, sô durch liebe sô durch phennige, unde wil er
des mit willen niht tuon, der rihter sol von des lamen mannes
guot einen kemphen gewinnen, sô er aller næhste mac; unde
mac er in niht næhern gewinnen, er sol im halbez sîn guot
geben unde niht dar über.
unde kumet ein man an den andern nahtes oder tages
und der eine laufet den andern an, dâ enist nieman bî unde
sihet auch nieman, der ander wîchet hindersich unde wolte
gerne von im komen, er slehet ûf in, diser der wert sich, wan
er es in niht erlæt, er slehet enen ze tôde in rehter nôtwer: nu
vrâgen wir, wie er die nôtwer bereden sülle. wir sprechen
alsô: er sol sô er aller baldeste mac ze dem rihter komen,
unde sol sich in des rihters gewalt mit sînem lîbe ergeben, unde
sol im sîn swert ûf rehte geben, und der rihter sol in enphâhen
ûf rehte rede. unde klaget ieman ûf in, der rihter sol für
in antwurten, unde man sol den tôten für tragen unde man sol
ûf in klagen mit fürsprechen unde sol auch er antwurten mit
fürsprechen.
der enen dâ erslagen hât, dem sol man erteilen daz
er des swer daz er im entwiche drî trite hindersich oder mêr,
und daz er sich dô allerêrste werte, unde swaz er getân habe
daz habe er getân in rehter nôtwer sînes lîbes.
hât aver der tôte man einen mâc von sînem vater
unde wil der mit im kemphen, des enmac er im niht erwern,
er ensî danne sîn genôz niht. unde hât der tôte man nieman
der mit im kemphen welle, der rihter sol den man behalten
sehs wochen und einen tac. unde kumet under der wîle
nieman der in anspreche, er sol ledic sîn vor den die inner
landes sint. die ûzer landes sint, den muoz er antwurten
über zehen jâr. dâ sol er dem rihter bürgen umbe setzen
unz ûf daz selbe zil. stirbet der rihter oder kumet sus ein
ander rihter an sîne stat, dem ist er der bürgeschefte aller
schuldic unz ûf daz selbe zil. und als diu zehen jâr für
koment, sô ist er ledic vor allen liuten.
ein ieglîch man weigert wol, daz er niht kemphet mit
sînem undergenôze. ein ieglîch man muoz kemphen mit
sînem genôze oder mit sînem übergenôze.
ez ist manic man rehtlôs unde mac doch êlîch wîp
nemen und êkint bî ir gewinnen. si muozen aver ir vater reht
haben, si sîn denne eines herren eigen oder eines goteshûses.
diu kint diu niht êlîche
geborn sint diu erbent niht ir
vater noch ir muoter guotes
noch deheines ir vordern guotes.
ein vrîe vrauwe mac
gewinnen fünf hande kint: einez
daz ir genôz ist, alsô ob ir man
ir genôz ist. si mac gewinnen
einen mitternvrîen, alsô ob ir
wirt ein mittervrîe ist. si mac
gewinnen einen lantsæzen vrîen,
ob si einen vrîen lantsæzen zuo
ir læt. si mac gewinnen einen
dienstman, ob si einen dienstman
zuo ir læt. si mac gewinnen
einen eigen man, ob si einen
eigen man zuo ir læt. hie sî
dâ von genuoc geredet.
swelch sentbære vrîer
man einen sînen genôz ane
sprichet ze kamphe, der bedarf
ze wizzen sîne vier anen unde
muoz si auch nennen, ob ener
wil, den er an gesprochen
hât; oder nennet er im ir niht,
er geweigert in wol kamphes.
swer den andern ane sprichet kämphlîche und engât
er im mit rehte, er muoz dem büezen den er an gesprochen hât
und auch dem rihter. ditz sprich ich niht umbe den tôtslac,
wan dâ hoeret niht wan lîp wider lîp.
âne êlîch dinc mac nieman sîn eigen hin gegeben,
daz ez kraft müge haben. ez antwurt auch dehein man umbe
sîn eigen, ob man in beklaget vor gerihte, ê in vogtes dinge,
ob er ez in der gewer hât; etwâ heizet ez bûteidinc. gibet
einer sîn eigen wider sîner erben willen und âne vogtes dinc,
si sullen für den rihter varn unde sullen ez versprechen, und
der rihter sol ez antwurten den erben. etwâ erteilet man, ez
sulle der rihter in sîner gewalt hân. ditz stât an des landes
gewonheit und der stete.
alle die wîle unde sich der man verwalten mac,
daz er sich begürten mac mit einem swerte unde mit einem
schilte ûf ein ors komen mac von einem steine oder von einem
stocke einer dûmellen hôch sunder mannes helfe, doch sol
man im daz ors haben und den stegereif, die wîle er daz getuon
mac unde gerîten mac alles weges eine mîle, sô mac er
tuon mit sînem varnden guote swaz er wil. und als er des
niht getuon mac, sô enmac er weder geben noch lîhen noch
lâzen noch niht getuon daz ieman vrume, dem er gibet oder
im læt oder im lîhet, daz enen schade die sînes guotes wartende
sint.
swer niht envolget, alse man schrîet vor gerihtes, oder
sîn reht nâch rehte niht vollefüeret, sô er der klage beginnet,
oder einen man ze kamphe vâhet und im der mit reht engât,
oder ze ûfgelegeten teidingen ze rehter zît niht enkumet oder
gar versûmet sich, oder ob er vor gerihtes iht sprichet oder
tuot daz wider reht ist, unde niht giltet gewunnen schulde,
diu vor gerihtes gewettet ist, umbe dise ieglîch sache wettet
er dem rihter. disiu buoze stât nâch der liute guoter gewonheit.
umbe alle schulde, dâ der man sîne buoze mit gewinnet, dâ
hât der rihter sîn gewette an. doch wettet man dem rihter
dicke umbe unzuht, die man tuot vor gerihtes, dâ der kläger
noch ûf den diu klage gât deheine buoze an gewinnent. sprichet ein man guot an unde wirt er dar abe gewîset
mit rehte, er belîbet âne buoze und âne gewette die wîle er
sich des guotes niht underwindet. und underwindet er sich
des guotes âne gerihte und ist ein vride ze den zîten gesworn,
sô ist er vridebræche und ez gât im an die hant. ist aver
niht vrides gesworn, sô büeze mit phennigen nâch guoter
gewonheit.
swer gewette oder buoze niht engibet ze rehten tagen,
der vrônebote sol in phenden unde sol ez zehant versetzen
oder verkaufen, ob er ein gast ist dem die phennige dâ sullen.
ist er niht ein gast, man sol daz phant behalten siben tage:
der ez danne niht loeset, so sol man ez versetzen oder verkaufen.
man sol dehein phant an die juden setzen wan mit
enes willen des ez ist, ez sî alse verre daz er in ez an gedinget
habe, sô ist ez reht.
ez mac ein man umbe eine vrävele drîer hande buoze
schuldic werden. tuot er eine vrävele in dem münster oder
in dem kirchhove, er muoz geistlîchen gerihten unde werltlîchen
büezen und enem an dem er hât gevrävelt: drî buoze.
ez sol dehein zinsman für sînen herren phenden dulten
wan für alse vil als er dem herren ze zinse gibet.
und ist daz ein herre von einem goteshûse liute ze
lêhen hât, unde gebent si ir zins hinz irm goteshûse, man
sol si niht phenden für den herren der si ze lehen hât. swer
ez dar über tuot, der raubet daz goteshûs und den herren des
lêhen si sint, und der selbe herre sol si schirmen unde sol
klagen, ob in ieman ze unrehte iht tuot. der herre des lêhen
si sint, der sol si niezen in der wîse alsô si im gelihen sint.
unde niuzet er iht anders, daz sol der herre klagen, dâ er
ze rehte sol. den hoehsten nutz den er an in sol haben sol
er nennen ein vogtreht, alse vil als im dâ von ûf sî gesetzet;
swaz er dar über nutzet, daz ist unreht.
swer zins von guote sol geben, niht von varndem
guote, der sol in geben ûf den tac als im bescheiden wirt,
sô man im daz guot lîhet. unde gibet er im den zins des
tages niht, er sol in geben zwîvaltic des andern tages und alle
tage alse vil, die wîle er den zins inne hât; und alse des
zinses alse vil wirt, alse daz guot wert ist, sô sol der herre
sich des guotes underwinden mit des rihters boten. nu sult
ir hoeren, wie er den zins vodern sol. er sol in oder sîn
bote ze sînem hûse eischen unde sol die nâchbûren dar zuo
nemen, ob si dâ sint; sint si dâ niht, sô neme ander biderbe
liute, ob man im laugene, daz er erziugen müge, daz er in
gevodert habe, alse reht sî; daz sol er selbedritte tuon. und
ist sîn hûs ze verre, er sol in eischen ûf dem guote dâ man
im den zins von geben sol. swederhalbe man in eischet mit
geziuge, sô hât er reht.
mac aver der der daz guot in gewer hât erziugen
selbe dritte, daz er sînen zins gegeben hât an dem tage der im
bescheiden wart, sô hât er enen geziuc verleget unde hât sîn
guot behabt. daz ist dâ von daz er in der gewer ist.
ein ieglîch man mac wol phenden ûf sînem guote dâ man
im gelt von gibet âne des rihters urlaup. were man im aver
daz phant und ist guot unde man sîn, er nimet über haubet
ein phant mit rehte. und ist daz der man sîn niht ist, sô
sol er dem rihter klagen; der sol im phant antwurten, unde
sol er dem rihter büezen unde sînem herren auch, dar umbe
daz er im phant versagete. diu vrävel ist ein phunt oder
fünf schillinge, ie nâch des landes gewonheit.
ieglîch werltlîch gerihte hevet begin von kür; daz
ist alsô gesprochen, daz dehein herre sol den liuten deheinen
rihter geben wan den si welent.
an dem sullen niht diu dinc sîn: er sol niht in der
æhte sîn noch in dem banne; er sol auch niht jude sîn noch
ketzer noch heiden; er sol ein êkint sîn; er sol auch niht lam
sîn an handen noch an füezen; er sol auch niht blint sîn;
er sol auch weder stumme noch tôre sîn; er sol auch einez
unde zweinzic jâr alt sîn; er sol über ahzic jâr niht sîn;
er sol auch niht meineide sîn. swelchez der dinge einez an
dem rihter ist, der mac mit rehte niht rihter gesîn.
ein ieglîch rihter sol vier tugende an im haben;
die heizent fürsten über alle tugende: daz ist diu rehticheit
und diu wîsheit unde stæte und diu mâze. er sol reht sîn
alsô daz er durch liebe noch durch guotes miete noch durch
vîntschaft niht entuo wan daz reht sî. er sol stæte sîn, alsô
daz er sîn herze alsô stætez behalte daz er niemer gerâte daz
wider reht sî; und ist daz daz herze einen boesen muot gewinnet,
sô sol der lîp alsô stæte sîn daz er dem boesem muote
widerstê, wan
diu tugent für alle tugende gât
swer boesem muote widerstât.
ein rihter sol alsô stæte sîn daz er sînen lîp unde sîn
guot sol wâgen, daz er daz rehte scherme. er sol alsô witzic
sîn daz er daz übel von dem guoten und daz guote von dem
übeln künne gescheiden; unde kan er daz, sô ist er ein wîser
rihter. die besten tugende sol er haben; daz ist daz er got
fürhten sol und daz er daz rehte minnen sol und elliu unrehtiu
dinc hazzen sol; sô ist er ein wîser rihter, tuot er
diu dinc. ditz ist diu mâze: er sol durch daz reht noch
durch daz unreht niemer so unmæzlîchen zornic werden, daz
er wider dem rehten iemer iht getuo. er sol niemer sô
zornic werden, swie gewaltic er sî, daz er unkiusche wort
iemer gespreche noch niemen schelte. er sol weder ze gæhe
noch ze træge an dem gerihte sîn. er sol auch mæzic sîn
an ezzen und an trinken und an allen dingen. die vier
tugende sint alsô tugenthaft, daz einiu âne die andern dehein
vrum ist; swer eine zerbrichet, der hât si alle zerbrochen.
dise vier tugende die zement allen herren wol und allen den
den got geriht und andern gewalt hât gegeben ûf ertrîche.
unde sît des gewis: swelch herre oder rihter die vier tugende
niht enhât, den hazzet got unde missevelt auch wîsen liuten.
swelch rihter unreht urteil gibet oder andern liuten
gestatet daz si unreht urteil sprechent, tuot er daz durch
liebe oder durch haz oder durch guotes willen, der verliuset
gotes hulde.
vor werltlîchem gerihte sprechent die rihter niht
urteil. daz ist dar umbe gesetzet daz si niht alle wîse sint,
und daz daz wænlîcher ist, daz under den liuten die vor im
sitzent wîser liute sint denne er eine.
einem rihter ist niht guot gesetzet ze nemen wan
sîn rehte buoze.
swer rihter anders setzet wan alse hie vor gesprochen
ist, der tuot wider got unde wider die liute.
swelch rihter guot nimet von einem der niht reht hât
unde wider einen nimet der reht hât, der tuot reht alse judas,
der verkaufte daz rehte bluot unde nam dar umbe unreht guot.
alsô hât der rihter getân; er hât sînen bruoder verkaufet
umb ein wênigez guotes; daz sol er wizzen daz er gotes hulde
verlorn hât. und ist daz in got ermanet daz er ez widertuon
wil, sô sol er daz guot daz im ener gap umbe unreht dem
niht wider geben der ez im dâ gap, wan er ez im gap daz
er im unrehtes hulfe und daz reht vertilgete. dâ von gap
er süntlîch unde schäntlîche sîn guot, dô nam ez der rihter
als übel, dâ von sol er ez im niht wider geben; ez sol der
rihter dem wider geben dem dâ unreht geschach. der rihter
ist im auch schuldic allen sînen schaden der im alsô geschach
ze gelten. dâ von sullen sich die rihter hüeten, daz si nieman
dehein unreht tuon noch gestaten ze tuon. ein ieglîch
man der rihter ist, wil er sich gegen got rehtvertigen, der sol
sich bedenken wâ er guot ze unrehte genomen habe; unde
swem er sîn guot ze unrehte genomen hât oder verlorn, dem
sol er daz wider geben nâch rehte oder nâch minnen. wir
haben von dem rihter genuoc gesprochen.
swaz wir von den rihtern haben gesprochen, welche
rihter mügen gesîn oder niht, daz selbe sprechen wir auch
von den fürsprechen. daz selbe sol an in sîn daz dâ ist an
den rihtern wan daz daz si wol guot nement umb ir wort,
und anders niht wan ob si arbeit habent, ob si über velt
sullen varn durch ieman, oder ob si koste habent; die sol er
in geben durch den si dâ varnt.
er sol niemans wort sprechen wan der reht habe.
unde saget im sîn gewizzen daz er unreht hât, er sol sînes
wortes niht sprechen; sô hât unser lantreht. gebiutet ez im
der rihter, er muoz sîn wort sprechen; daz sagen wir niht daz
ez reht sî, ez ist ein gewonheit. swer des wort sprichet der
unreht hât, der mac sich kûme bewarn daz er rehte var gegen
got. hilfet er dem mit sîner kunste der dâ unreht hât, daz
ist wider got. er sol sich alsô bewarn: er sol den rihter
biten, daz er im erlâze sîn wort ze sprechen. tuot der rihter
des niht, sô sol er niht anders sprechen wan als ener saget
oder von andern liuten hoeret.
er sol sprechen eines armen menschen wort durch
got; unde tuot er des niht gerne, daz ist wider got, und der
rihter mac ez im gebieten mit rehte, daz er armer liute wort
spreche.
versûmet auch ein vorspreche einen der reht hât mit
wizzen unde mit willen, der ist gegen got schuldic, und ist
enem schuldic alse vil als er im verlorn hât. und ist daz
er eines wort sprichet, unde von enem guot nimet, und disen
versûmet des wort er sprichet durch der miete willen, der hât
niht minner gesündet auch alse judas der got verkaufte. er
hât sînen bruoder verkauft, wan wir sîn alle in gote brüeder;
er hât auch sîne zunge verkauft. unde sprichet in ener dar
umbe ane des wort er alsô ungetriuwelîche gesprochen hât vor
dem rihter unde mac er in sîn überziugen selbedritte, er sol
im sînen schaden zwîvaltic gelten, alsô ob er daz guot enphangen
hât.
und ist daz ein man ze dem andern gât unde bitet
in daz er sîn wort spreche vor gerihtes unde saget im alle
sîne heimlîche über die sache, unde si koment für den rihter
gegen den diu selbe sache ze handeln ist, der nimet den selben
vorsprechen den ener gebeten hete und dem er heimlîche sîne
rede gesaget hete, weder mac er es ze reht übric werden oder
niht? wir sprechen alsô: gât ener dar unde saget dem
rihter, daz im der man gegen dem diu sache ze handeln ist
sîne heimlîche gesaget habe, unde wil der rihter des niht gelauben,
sô sol ener dar gân der im sîne heimlîche gesaget
hât, unde sol swern ûf die heiligen daz ez alsô sî; sô sol in
der rihter mit reht erlâzen daz er enes wort niht spreche,
unde sol im gebieten daz er enes wort spreche, der im sîne
heimlîche gesaget hât. ditz reht ist reht vor geistlîchem gerihte
unde vor werltlîchem.
nu sullen wir sprechen von den râtgeben. und ist ein
man alsô wîse daz er guoten rât den liuten kan geben, unde
gât ein man ze im unde bitet in daz er im râte umbe sîne
sache, er ist im niht schuldic rât ze geben umbe sus; er
mac sîn guot dar umbe nemen mit rehte, alsô daz er im ûf
daz rehte râte. und ist im der rât nütze, sô ist er im sînes
geheizes schuldic; unde wirt im sîn rât niht nütze, sô sol er
im niht geben; unde tuot er enem rât der dâ wider in ist
an der sache, der hât alse vil schulde alse der übel vorspreche,
von dem wir hie vor gesprochen haben. er sol auch armen
liuten umbe sus rât geben; des ist er in vor gote schuldic.
von râtgeben haben wir hie vor unde hernâch.
ditz ist von geziugen. hie vor ist gesaget, wer geziuc
mac gesîn unde niht geziuc mac gesîn. über sweliche
sache der man geziuc ist, dâ sol er niht guotes umbe nemen;
unde kumet er für den rihter unde sol enen sînes rehten
helfen über den er dâ swern sol, er mac in verwerfen dâ
mit daz im guot geheizen sî. unde laugenet er des daz im
guot weder geheizen sî noch gegeben, des sol er sich entsagen
mit sînen zwein vingern, oder er sol in sîn überziugen selbe
dritte die ez wârez wizzen, daz er im guot gehiez und er daz
gelobete ze nemen, oder daz er ez enphangen habe. als er
überziuget wirt, sô sol er dem rihter büezen mit einer vrävele;
diu ist etwâ ein phunt, etwâ fünf schillinge; unde sol
ein jâr sîn daz er deheines mannes geziuc mac gesîn noch
wîbes. ez ist ein grôziu untât, swer guot dar umbe nimet
daz er einen man sînes rehten helfe oder unrehtes.
nu ob ein man sîn reht niht anders behaben mac,
er gebe dem rihter guot und andern die dar zuo gehoerent:
wir râten daz ê er sîn reht verliese, daz er sînes guotes ein
teil gebe. ez ist bezzer ein wênic gegeben danne vil verlorn.
er gibet ez ungerne unde möhte er reht sus hân gewunnen,
er hete im niht gegeben: dâ von hât er deheine sünde; die
habent toetlîche sünde die sôgetân guot nement.
wir wellen ein bîspel sagen daz wâr ist und ûf
dise rede alle gehoeret.
in einer stat was ein man,
des sünde mac ich noch enkan
noch ensol niht künden;
er hete an allen sünden
sô rehte völliclîchen teil,
daz die liute dûht ein heil,
daz in diu erde niht verslant;
zwei dinc machten in bekant,
sô sündic noch sô rîche
was dehein sîn gelîche.
der was dâ rihtære,
sîn leben was wîten mære.
der begunde eins marktages jehen,
er wolte rîten unde sehen
sînen schoenen wîngarten.
des begund der tievel warten.
des selben morgenes vruo
kam er im an dem wege zuo,
dô er von dem wîngarten reit.
der tievel truoc vil rîchiu kleit,
diu wâren wol gesniten.
dô kam der rihter geriten;
wan er in für einen man ersach.
er gruozt in unde sprach,
von wannen er wær oder wer:
< daz ist ein dinc des ich ger,
daz ir mir daz vil rehte saget.>
< ez ist iu bezzer verdaget>,
sprach der tievel zehant.
< ez muoz mir werden bekant>,
sprach der rihter mit zorne,
< oder ir sît der verlorne;
ich hân hie gewaltes wol sô vil,
swaz ich iu tuon wil,
daz mac mir nieman erwern.>
er begunde zorniclîchen swern:
saget er im niht daz mære,
von wannen oder wer er wære
er næm im lîp unde guot.
< ê ir mir sô grôzen schaden tuot,
ich sag iu vil rehte wer ich bin;
nu merket rehte mînen sin,
mînen namen und mîn geslehte,
daz sag ich iu vil rehte>,
sprach der verfluochte zehant,
< ich bin der tievel genant.>
in vrâgete der rihtære,
waz sîn gewerbe wære.
< daz wil ich dich wizzen lân,
ich wil in die stat gân.
ez ist hiute diu zît,
swaz man mir ernstlîche gît,
daz ich daz allez nemen sol.>
der rihter sprach:< nu tuo sô wol
und günne mir daz ich daz sehe,
swaz dir ze nemenne geschehe
die wîl und der market wer.>
< des tuon ich niht>, sprach er.
er sprach:< sô gebiut ich dir
daz dû niht komest von mir
und mich hiute hie sehen lâst
allez daz du hie begâst;
daz gebiut ich dir bî gote
und bî dem selben gebote,
dâ mit ir werdet gevalt,
und gebiut dir ez bî gotes gewalt
und bî gotes zorn dâ bî,
und swie vil der gebote sî,
diu iemer müezen für sich gân,
den du niht maht widerstân,
weder dû noch die genôzen dîn,
dâ bî müeze dir geboten sîn;
ich gebiut dir bî gotes gerihte,
daz dû ze mîner gesihte
nemest, swaz man dir gebe.>
< awê, daz ich nu lebe!>
sprach der tievel zehant,
< du hast mich an ein sô starkez bant
gevangen unde gebunden,
daz ich ze manigen stunden
groezer nôt nie gewan,
daz ich dar an niht gedenken kan,
sô weiz ich nindert den list
dâ für ez dir guot ist;
sît ez dir âne vrume sî,
sô lâ mich dirre dinge vrî.>
der rihter sprach:< des tuon ich niht;
swaz mir dar umbe geschiht,
daz muoz mir allez geschehen;
ich wil dîn nemen hiute sehen.>
der tievel sprach:< ez muoz ergân,
sît dû mich sîn niht wilt erlân,
daz ist mir swær unde leit.
bekantest dû die wîsheit,
du liezest dîn twingen mich sîn;
dîne genôze und die mîn
die tragent ein ander grôzen haz
und werdent dar an niemer laz.
des soltest dû mich lâzen varn
woltest dû dîn reht bewarn.>
dô sprach der rihtære:
< ez ist dir nie sô swære,
wan daz ich mit dir gân wil;
sîn sî wênic oder vil,
swaz dir hiute wirt gegeben,
solt ez mir gân an daz leben,
daz wil ich dich sehen nemen;
und solt ez mir missezemen,
ich erlâze dich sîn benamen niht,
und sprichest dû dâ wider iht,
daz wær alse guot verborn.>
< nû lâ varn dînen zorn,>
sô sprach der boese geist,
< dâ du lützel umbe weist,
des bevindest du hiut ein teil.>
daz dûht den rihter ein heil,
daz er daz wunder solte sehen,
dâ was im lieb an geschehen.
in die stat giengen si sâ,
dô was des tages markt dâ,
und was der liute dâ genuoc.
dem rihter man dâ für truoc
vil manic trinken an die hant;
dô was nieman dâ bekant
wer sîn geselle wære;
dô bôt im der rihtære
sîn wîn, der tievel wolt sîn niht.
dô ergienc dâ ein geschiht,
daz einem wîbe dâ geschach
von einem swîn ein ungemach,
daz treip si balde für die tür
< nu ganc dem tievel hin für!>
sô sprach daz zornige wîp,
< der neme dir leben unde lîp!>
der rihter sprach< geselle mîn
ganc dar unde nim daz swîn;
ich hoere wol daz man dir sîn giht.>
< ez ist ir leider ernst niht>,
sprach der tievel aver dô,
< si wær ein jâr dar umb unvrô,
swenne si des würd innen
daz ich ez vuorte von hinnen.>
si giengen an den markt baz;
dâ enweiz ich niht rehte waz
einem andern wîbe geschach,
daz si ze einem rinde sprach
< dem tievel sîst dû ergeben,
der neme dir lîp unde leben!>
dô sprach der rihtære
< nu hoerst du wol daz mære,
daz dir daz rint ergeben ist.>
< ez irret ein vil karger list,
ir ist niht ernest darzuo;
swaz ich anderswâ nu tuo,
ich hân niht an dem rinde.>
dô sprach ein wîp ze ir kinde
< du wilt niht lâzen durch mich,
der übel tievel neme dich!>
< nu nim daz kint>, sprach der man
< ich hân dâ leider niht an>,
sprach der tievel sâ ze stunt,
< si næme niht hundert pfunt,
daz si mir sîn gunde,
daz ich mich sîn underwunde;
ich næm ez gerne, moht ich.>
dô giengen si baz für sich
biz enmitten an den market;
er was alsô gestarket,
daz die wâren komen gar
die des tages wolten dar.
do begunden si stille stân.
da begund ein witwe zuo gân,
diu was siech unde alt,
ir armuot diu was manicvalt;
des was grôz ir ungehabe,
si gienc kûm an einem stabe.
dô si den rihter ansach,
si begunde weinen unde sprach
< wê, wê dir rihtære,
daz dû sô rîche wære
und ich sô arm bin gewesen,
und dû niht trûwest genesen,
du habest mir âne schulde
und wider gotes hulde
mîn einigez küelîn genomen,
dâ von ez allez solte komen,
des ich vil arme solte leben;
mir ist diu kraft niht gegeben
daz mir der lîp sô vil tüge,
daz ich dar nâch gân müge
dâ man mir ez gebe durch got;
des hâst du niht wan dînen spot.
nu bit ich got durch sîn gebot
und durch die grimmiclîchen nôt
die er an sîner menscheit
durch uns arme erleit,
daz er gewer mich armez wîp,
daz dîne sêl und dîn lîp
der übel tievel füere hin.>
dô sprach der tievel wider in:
< sich, des ernstes nim war.>
der tievel greif im vast in daz hâr
und begunde ze berge gâhen,
daz ez alle die wol sâhen
die an dem market wâren.
im begunde diu vart swâren:
si brunnen beide gelîche,
daz sâhen arm und rîche.
er muoste kumberlîcher varn
dan ein huon mit dem arn;
er vuort in in daz abgründe,
daz machte sîn grôze sünde.
ich weiz niht waz dar nâch geschach
dô man in aller jungest sach,
dâ endet sich daz mære.
sus was der übel rihtære
mit sige worden sigelôs,
er wânte vinden und verlôs;
er ist iemer in der helle,
der tievel ist sîn geselle.
es ist ein unwîser rât,
der mit dem tievel umbe gât;
swer mit im gern umbe vert,
dem wirt ein boeser lôn beschert;
er kan sô manigen boesen list,
daz er wol ze fürhten ist.
ditz bîspel hoeret ûf alle rihter. swer rihter ist, der bedarf
wol daz er sich hüete daz im iht geschehe alse dem rihter
geschach; dâ behüete got alle rihter vor. salomon sprichet:
< minnet daz reht die daz ertrîche rihten!> des bedurfen die
rihter wol.
ez enmac mit rehte dehein gebûre rihter gesîn noch
nieman der sîn reht verlorn hât. begegenet aver ein getât
von diupheit oder von raube, diu minner ist danne fünf
schillinge, dâ mac man wol einen voget umbe kiesen, dâ doch
des küniges ban ist, der dar über rihte; ich mein alsô: swâ
der rihter niht enist der umbe wunden rihten sol, dâ mac
man wol einen kiesen der ze hût unde ze hâre rihte, ez sî
in steten oder in dörfern. swâ man rihtet anders wan alse
hie geschriben ist, der wirt an den liuten schuldic.
ein vogeteie ist niht reht lêhen, wan swâ man rihter
nemen sol, dâ sol man nemen nâch der liute kür.
swer des bannes niht enhât von dem künige, der
enmac niht gerihten wan ze hût unde ze hâre. ditz bescheiden
wir alsô: hât ein pfaffenfürste gerihte von dem künige,
der mac niht gerihten wan ze hût unde ze hâre, und enmac
nieman dâ von deheinen ban gelîhen dâ ez den liuten an
daz bluot gât. und enphilhet er einem rihter alsô sîn gerihte,
daz er über die bluotrünstigen rihte, er wirt schuldic an allen
den die ir bluot ûz giezent. unde wil er reht tuon, sô sol
er den rihter ze dem künige senden dem er sîn gerihte lîhet;
unde mac der dar niht komen, sô sol der fürste sînen boten
dar senden, daz er sînem rihter den ban an einem brieve
sende, und ist auch reht.
dirre dinge bedarf ein leie niht der gerihte enphæhet
von dem künige; der lîhet wol den ban einem sînem rihter,
und der rihter mac in niht fürbaz gelîhen. unde hât der
rihter sunderiu gerihte, dâ man umbe bluotrünstigen rihten
sol, der sol ieglîchem sunder sînen ban lihen.
aller hande klage und allez ungerihte mac der rihter
der den ban hât wol rihten, swaz in sînem gerihte liget, âne
ob man ûf eigen klaget; dâ enmac er niht gerihten noch dehein
rihter wan an rehter dincstat. daz ist alsô gesprochen:
swâ daz eigen liget, dâ sol man auch drüber rihten. bî
küniges banne mac man wol rihten. swer den ban eines
enphæhet, der bedarf in anderstunt niht enphâhen, ob der
künic stirbet. ist der rihter an dem gerihte der den ban enphangen
hât von dem künige, sô der künic tôt ist, sô hât er
den ban mit rehte. wirt im aver daz gerihte genomen halt
die wîle der künic lebet, unde sol er anderstunt rihter werden,
er muoz den ban anderstunt enphâhen; nâch des küniges tôde,
sô hât er in alle die wîle und er rihter ist.
ez enmac dehein rihter êlîch dinc gehaben âne sîne
boten, die daz dinc ze rehte gebieten sullen. dâ sol man den
vrônboten der êrsten urteile vrâgen alsô, ob er daz dinc alsô
geboten habe als ez reht sî; unde sol vrâgen, ob er mit rehte
verbieten sulle übergebrehte und alle unzuht; sô sol der rihter
vrâgen, ob ez wol an der zît sî, swer ze dem dinge niht komen
sî ze der zît, ob er im büezen sulle. des sol er noch alles
den vrônboten vrâgen; der sol erteilen. und ist diu dritte zît
des tages hin, sô ist wol zît, daz man daz dinc suochen sol;
daz heizent die leien terzezît; swer zehant dar nâch niht enkumet,
der sol dem rihter wetten. dar nâch sol männeglîch
klagen mit vorsprechen swaz in werre.
ein ieglîch man mac wol klagen und antwurten âne
vorsprechen, ob er sich wil ze schaden troesten der im dâ von
geschiht. versprichet sich ein man âne vorsprechen, des enmac
er sich niht erholn; er muoz den schaden haben. hât er einen
vorsprechen, unde missesprichet der, er mac sich wol erholn mit
einem andern. swenne der man vorsprechen nimet, sô sol in
der rihter vrâgen, ob er an sînes vorsprechen wort welle jehen; sô
sol er sprechen:< jâ!>; und als er den vorsprechen nimet, sô
muoz er stæte haben swaz er sprichet. daz ist etwâ niht
gewonheit daz man den vrâge, ob er an sînes vorsprechen wort
welle jehen; ditz ist nâch der liute gewonheit.
alse der man vorsprechen genimet, sô sol er im niht
offenbære sagen nihtes niht; er sol im zuorûnen swaz er wil.
der vorspreche sol im sprâche gern; daz sol im der rihter
erlauben; unde wil er ze lange sprâchen, der scherge sol im
gebieten, daz si wider für den rihter komen.
vorspreche mac nieman verwidern in dem gerihte
dâ er inne wonhaft ist oder guot inne hât, âne über sînen
mâgen und über sînen herren und über sînen man oder über
sînen toten, ob in diu klage an ir lîp oder an ir gesunt gât,
oder daz man den man von sîner kristenheit welle sagen.
gibet ein rihter einen stamlenden man ze vorsprechen,
daz ist wider reht; geschiht aver ez, swaz er missesprichet, des
hât der deheinen schaden, des wort er sprichet.
ieglîch man mac wol vorspreche sîn in tiutschen
landen vor allem gerihte, den man an sînem rehte niht beschelten
mac, alse hie vor gesprochen ist.
wir sprechen: swâ der man reht vodert, dâ sol er auch
reht nemen, âne geistlîche liute, die klagent wol vor werltlîchem
gerihte, unde man muoz si beklagen vor geistlîchem gerihte
âne umbe eine sache: und ist daz ein geistlîcher man
einen leien beklaget vor werltlîchem gerihte umbe gülte, der
rihter sol im rihten; unde wil er im sîne pfennige ze hant
geben oder guotiu pfant, daz sol er nemen, und der leie der
beklaget den geistlîchen man wol vor werltlîchem gerihte, und
der rihter sol im rihten mit rehte über den geistlîchen man, aver
niht wan umbe gülte. swes der kläger vor gerihtes schuldic wirt oder der
dâ antwurtet, dâ sullen si bürgen umbe setzen, ob si niht
guotes in dem gerihte habent. swer niht bürgen hât, den sol
der vrônbote behalten.
swen der man ze vorsprechen nimet, der sol sîn vorspreche
sîn umb allez daz er den tac ze schaffen hât, er werde
im denne mit rehte benomen, oder ir einer dem andern niht
abe wil gân.
wir sprechen, es müge männeglîch sînen schaden wol
verswîgen, ob er wil; daz gerihte hât aver sîne vorderunge hin ze
enem der den vride zerbrochen hât, dar nâch und diu schulde ist.
der rihter sol vorsprechen geben dem der ez zem êrsten
gert, und dem dâ nâch ûf den diu klage gât, unde sol die
klage für lâzen komen ê er deheinen mêr gebe.
der rihter sol vrâgen umb ein ieglîch sache gemeine
liute. daz mein ich alsô, daz er niht bî dem êrsten vrâge
der liute mâge oder ir vriunde der diu sache ist, wan daz
wære geværlîch an dem rihter.
swelcher urteil er ê vrâget, die sol man auch êrste
vinden, beidiu dem kläger und ûf den diu klage gât. ein ieglîch
man mac wol gespræches gern, sô man in ane sprichet,
sunderlîchen umb ieglîche sache.
hie wellen wir iuch bewîsen, wie man urteil oder
vrävel oder ander ungerihte büezen sol.
swer sîn swert zücket oder sîn mezzer ûf enes schaden,
dâ ist daz swert des rihters und dem rihter fünf schillinge für
das mezzer, ob dehein schade dâ von geschiht wan daz ûzziehen;
geschiht deheiner dâ von anders, den büezet alse
reht sî.
umbe bluotrünstic, daz âne daz verch geschiht
und âne leme, dâ wettet man etwâ fünf schillinge, etwâ drî
schillinge, etwâ ein pfunt, etwâ mêr, ie alse diu gewonheit
danne ist in dem lande und in den steten.
sprichet ein man den andern an, er hab in gewundet,
unde wil ener unschuldic sîn, diser ist dar umbe dem
rihter niht schuldic, er habe in danne kämphlîch ane
gesprochen.
und ist daz daz man einem manne eine wunden
büezen sol diu ist alse hie vor gesprochen ist, die sol man
büezen nâch wîser liute rât.
swâ man mit pfennigen büezen sol dem kläger und
dem rihter, dâ sol man dem kläger mêre geben danne dem
rihter; daz wart nie rehte gesetzet, swâ man dem rihter mêr buoze geben sol denne dem kläger. wir sprechen: swâ man
wider disem buoche rihtet, daz man wider got tuot unde wider
reht.
an allen steten ist gerihte, dâ die rihter mit urteile
rihtent.
swer kämphlîchen einen
sînen genôz welle ane sprechen,
der sol biten den rihter,
daz er sich underwinde eines
vridebræchen mannes; daz sol
mit urteile geschehen. und als
er sich sîn underwunden hât,
sô sol der rihter vrâgen in
welcher wîse er den vride an
im gebrochen habe. dâ mac der
kläger gespræches umbe biten oder
er mac ez ze hant sagen.
er sol sagen, in welcher
wîse ob er in beraubet habe
ûf der strâze mit raube oder
mit wunden, oder swâ ez im
geschehen ist, oder in swelcher
wîse er den vride an im gebrochen
habe, in der wîse sol er ûf
in klagen. schuldiget er in, er
habe in gewundet, und ist diu
wunde heil, er sol bewîsen die
mâsen.
diu bewîsunge hât
doch niht krefte, er muoz die
wunden erziugen selbedritte,
ob er laugent ob ener sînen eit
biutet. hât ener niht geziuge,
sô sol er im die hant abe ziehen
unde sol alsô sprechen:< herre
rihter, mit iuwerm urlaube sô
were ich im den eit unde ziuhe
im die hant von dem eide unde
wil daz beherten mit mînem
lîbe ûf sînem lîbe, daz ich reht
hân und er unreht.>
sô sol der rihter von
beiden bürgeschaft nemen. den
kamph sol man in gebieten ze
leisten über sehs wochen.
sprichet man einen
man kämphlîchen an nâch
mittem tage, er geweigert sîn
wol. sprichet ein man den
andern an der wirs geborn ist,
er geweigert sîn wol. sprichet
ein hôchgeborn einen an der
wirs geborn ist danne er, er mac
sîn niht geweigern.
unde sprichet einer
den andern an ze kamphe,
unde sint si alsô nâhen mâge,
sô enmac deweder mit dem
andern kemphen, ob die mâge
mit ein ander gereiten mugen,
daz si ze der fünften sippe ein
ander sippe sint. des müezen
ir vatermâge siben oder ir
muotermâge swern ûf den heiligen.
etewenne was ez ze der
sibenden sippe. nû habent die
bæbste erlaubet wîp ze nemen in
der fünften sippe. dar nâch
satzten die künige daz ein man
mit dem andern wol kemphet
der im sippe ist über die fünften
sippe.
der rihter sol lîhen dem
den man schuldiget einen schilt
und ein swert.
alsô man dâ hin
kumet dâ der kamph ist, sô
sol der rihter zwêne boten geben
zuo in beiden die daz sehen,
daz man si nâch rehter gewonheit
gärwe. leder unde lînîn
dinc sullen si ane legen alse
vil alse si wellen. haubet unde
füeze sullen in blôz sîn, und an
den henden sullen si dünne
hantschuohe haben liderîn unde
blôz swert in den handen, und
ir ietweder einez umbe sich
oder zwei, daz stât an ir
kür, und einen sinewelen schilt
an der anderen hant, dâ niht wan
holz unde leder ane sî. und
danne sullen si vehten mit
buggelæren, des etwâ gewonheit
ist, die sullen îsenîn sîn. si
sullen ane tragen röcke âne
ermel.
auch sol man den
liuten vride gebieten bî dem
halse und daz si nieman irre
an irm kamphe. ir ietwederm
sol der rihter einen man geben
der eine stange trage; der sol
die über den haben der dâ gevellet.
unde giht er, sô ist er
überwunden; mac er wider ûf,
man sol in ûf lân. sweder
der stange muotet, dem sol man
si understôzen, daz sol der rihter
erlauben. einen rinc sol man
in machen, der sol sîn zweinzic
füeze oder fünf unde zweinzic
wît. unde sweder darûz fliuhet
der ist sigelôs. diu swert diu
si tragent diu sullen âne ortbant
sîn.
vor dem rihter sullen
si beide gegärwet gân unde
swern: der eine daz ez wâr sî
dar umbe er in beklaget habe,
unde sol der ander swern daz
er unschuldic sî, und daz in got alsô helfe ze ir kamphe.
die sunnen sol man in mitteilen
gelîche, sô si êrste zesamen
gânt. wirt der über -
wunden ûf den man dâ klaget,
man sol über in rihten; wirt
der sigelôs der ûf in dâ klaget,
man rihtet auch über in.
an gesprochen habe. sô sol
der ander swern, daz er unschuldic
sî des er in geschuldiget
habe, und daz im got
helfe, als er wâr unde reht
habe ze sînem kamphe. die
sunnen sol man in gelîche teilen,
als sie êrste zesamen gânt.
wirt der überwunden, ûf den
man sprichet, man rihtet über
in, alse reht ist. wirt er sigehaft,
man muoz in lâzen
mit gewette unde mit buoze.
swer den andern ane sprichet umbe den tôtslac,
sweder dâ sigelôs wirt, dem gât ez an daz haubet; ist ez umb
eine leme, ez gât im an die hant. umbe ander wunden die
niht ze leme noch ze verhe gânt sol nieman kemphen.
sprichet ein man den andern an umbe sîne triuwe,
unde wil ener bereden daz er ein getriuwer man sî, mac er
in überziugen mit siben mannen daz er sîne triuwe habe gebrochen
unde sol auch wîsen mit wiu, sô sol man im die hant
abe slahen. und ist daz er der ziugen niht gehaben mac, er
mac in wol kemphen. daz selbe mac man tuon umbe einen
meineide.
nu sprechen wir mêr
von dem kamphe. swer êrste
in den rinc kumet under zwein
die dâ kemphen sullen, der
sol den vrônboten biten daz er
im eische sînen kamphgenôz.
sô sol der gebütel in eischen
ze dem hûse dâ er sich inne
gärwen solte, unde sol der rihter
zwêne mit dem gebütel senden,
unde sol man in alsô laden:
< ich eische den man, alsô er
heizet, eines, anders,
drîstunt!> unde kumet er
danne niht, sô sullen si gân ze dem ringe unde sullen in dâ
eischen als auch dort, unde
kumet er danne niht, sô sol
der kläger ûf stân, unde sol
sich ze kamphe bieten, unde sol
slahen zwêne slege, und den
dritten sol er in die erde
slahen. unde swie der wint
wæt, alsô sol er stân gegen
dem winde unde sol sîn swert
in die erde stecken, unde hât er
danne enen überwunden des
er in ane sprach, alsô ob er mit
im gevohten hete, der rihter
sol in zehant in die æhte tuon;
er sol in sagen meineide, er
sol in sagen rehtlôs, man sol
in verteilen eigens unde lêhens.
daz eigen sol werden den alse
hie vor gesprochen ist, diu lêhen
sint den herren ledic, ob si niht
lêhenerben habent. daz kint
sol an der stete sînes vater
schulde niht engelten.
man sol auch einen tôten
man der an diupheit oder an
raube erslagen ist, daz sol man
rihten als umbe die nôtwer,
ez ensî danne alsô ob man den
raup oder die diupheit bî im
begreif. unde hât man den
schup, man schiubet in ûf in
tôten als ob er lebete. und ist
des guotes alse vil daz ez des
tôdes wert ist, und ist ez raup,
man sol in alsô tôten enthaubeten,
und ist ez diupheit, man
sol in alsô tôten henken, ist daz
er alsô erslagen wirt daz er sich
niht wolte lâzen vâhen. hât er
einen mâc der tôte man, der für
in kemphen wil, der verleget die
siben geziuge. ist aver der schup
dâ, sô enhelfent die geziuge niht.
und ist daz ein man
verbürget einen kamph ûf einen
tac unde niht für kumet, unde
hât er einen mâgen der für in
kemphen wil, ener muoz in
bestân mit rehte in dem rehte
alse hie vor gesprochen ist.
swer lîp oder hant oder
hût oder hâr lediget daz im mit
rehte verteilet ist, der ist rehtlôs.
swer ûz bürget einen
man von einem rihter umb ungerihte
für ze bringen, ob er in
niht für bringet, er muoz allez
daz lîden daz ener lîden solte.
swen man mit der hantgetât begrîfet den sol man
für gerihte füeren. und ist daz alsô daz er ieman gewundet
hât oder erslagen hât, swaz ez ist âne raup und âne diupheit,
des sol man in mit den liuten überziugen. gât ez im ane den
lîp, man sol in mit siben mannen überziugen. gât ez im
ane die hant, man sol in mit zwein überziugen. hât man
der geziugen niht, sô sol man kemphen alse hie vor geredet ist.
swen man vor gerihtes beklaget, ist er dâ niht, man
sol im für bieten eines und anders und drîstunt; ditz ist
der leien reht.
und enkumet er niht für, man veræhtet in.
umbe deheine klage sol man den man veræhten,
wan daz ez im ane den lîp gât oder ane die hant.
daz man nieman veræhten sol oder urteil über in
sprechen sol, im werde für geboten, daz sol man bewæren
mit dem buoche scolastica historia. dâ vindet man ez dâ
man liset von unsers herren marter, dô die juden sâzen ze
râte wie si unsern herren jhesum christum geviengen unde
santen ir ambetliute ze im, daz si in viengen. si kâmen ze
jhesu. er sprach:< wen suochet ir, ir vindet mich niht.
wan dâ ich dâ bin, dar muget ir niht komen.> dô was diu
zît dan noch niht komen.< mich suochent vil liute nâch mî -
ner urstende die mich lîplîchen niht envindent, si vindent
mich aver götlîche.> jhesus christus bôt den boten alsô guote
rede und alsô wîse rede, daz si dannen giengen unde sîn
niht enviengen, wan si funden deheine schulde an im. die
boten kâmen hin wider ze der juden fürsten unde ze den
rihtæren unde sprâchen:< er ist ein prophête.> si sprâchen
ze den boten:< war umbe fuortet ir in mit iu niht?> si
sprâchen:< ez geredete nie mensche sô wîse rede sam er
redete. wir funden deheine schulde dâ.> si strâften die
boten unde sprachen:< ir sît auch verleitet, unde wer sol an
in gelauben? wir suln in verdamnen; sô ist er danne allen
liuten erlaubet an ze grîfen.> dô saz ein biderbe man
under in, der was jhesus vriunt heimlîch unde versprach in
swâ er mit vuoge mohte: der hiez nikodemus. der stuont ûf unde sprach alsô:< wir haben in der ê und in dem lantrehte,
daz man nieman verdamnen sol noch urteil über in
sprechen sol, man sulle in ê hoeren; daz ist alsô vil gesprochen,
man sol über nieman urteil sprechen, man gebiete im
ê für.> ditz sprach er gote ze liebe und in dem sinne, ob
si in selbe gehôrt heten unde sîne wîse rede, daz er vor in
beliben wære alse vor den boten. si sprâchen ze nikodemo:
< wir hoeren an dîner rede wol daz du bist ein galileus unde
bist verleitet von im unde bist einer sîner junger. man
sprichet, er sî ein prophête; nu merke die schrift, diu sprichet
alsô: von galilea stât dehein prophête mêr.> dâ von sol
nieman verteilen, man lade in ê für.
unde klaget ein man umbe gülte, dem sol man für
gebieten, alse hie vor gesprochen ist. unde kumet er niht hin
für, dar umbe sol in der rihter niht æhten; im sol der rihter
rihten hin ze sînem guote, swâ daz in sinem gerihte liget,
unde sol sîne buoze auch dâ von nemen ob ez dâ ist. und
an allen steten sol man dem kläger sîne gülte unde sîne buoze
vor dem rihter geben; unde gebristet an dem guote iht, des
sol dem rihter gebresten unde niht dem kläger.
und ist daz man phendet umbe gülte, daz sol man
wol behalten aht tage unverkaufet und unversetzet. wil man
ez ûzbürgen, man sol ez ûzgeben unz ûf daz selbe zil; etwâ
ist gewonheit daz man anders dâ mit wirbet, daz ist nâch
der liute gewonheit. kumet der man inner den teidingen
niht, und daz phant unverwandelt ist, er sol gân für den
rihter, und entslehet er sich der schulde niht, er ist der schulde
niht ledic sô daz phant verkaufet wirt. wirt iht über, man sol
ez enem gelten unde wider geben; gebristet dâ iht, man sol in
anderweide phenden, ez ensî daz in êhafte nôt sûme.
swer einen man beklaget in einem gerihte; und der rihter
niht dâ heime ist, der vrônebote sol im für gebieten, alse reht
ist. und alse der rihter kumet, sô sol er im rihten zehant, unde
man sol im niht mêr für gebieten, wan diu fürgebot diu
sint der vrôneboten unde niht der rihter; dehein rihter mac
niht für gebieten; ez ist niht sînes ambetes.
ir sult wizzen, daz elliu diu gerihte diu werltlîch
sint, diu muoz man von einem roemischen künige enphâhen.
dâ von mac nieman gejehen daz ein gerihte sî sîn eigen.
swer des gihet der sprichet wider reht.
dâ von ist daz gesetzet: unde tuot man einen man
ze æhte vor einem rihter, als er dar inne ist sehs wochen
und einen tac, man bringet in ûf dem næhsten gerihte wol
ze æhte. alsô tuot man von dem gerihte aver in ein anderz.
alsô tuot man in wol ze æhte in allen gerihten die von dem
roemischen künige lêhen sint.
versûmet ein herre sîn lantteidinc daz er dar niht
enkumet, dâ mit sint niht versûmet die liute wan daz eine
lantteidinc. und ist enem dâ vor dar geboten, diu gebot suln
stæte sîn und ditz eine abe.
sprichet ein man den andern kämphlîchen an, und
ist im dar umbe dar niht geboten, und ist er doch zegegen, man
sol im tac geben nâch sîner geburt, daz er sich dar zuo bereite
des er wol bedarf. den sentbæren vrîen gibet man tac über
sehs wochen, den mitternvrîen über vier wochen, den dienstmannen
und allen liuten über zwô wochen.
umbe alle die sache dâ man den man umbe beklaget, ist
er zegegen, dâ sol er umbe antwurten, âne umbe sîn eigen; dâ
sol er umbe antwurten alse daz buoch hie vor sprichet. und
umbe lêhen dâ sol ein man umb antwurten vor sînem herren.
swer in alsô vil æhte kumet alse hie vor gesprochen ist, der ist ieglîchem rihter sînes æhtschatzes schuldic. daz
ist dar umbe gesetzet daz man die æhte fürhte unde schiere
dâ von kome.
alse der man in der æhte ist sehs wochen und einen
tac, sô sol der rihter sîne gewisse boteschaft dar senden ze
dem geistlîchem rihter, daz er in in den ban tuo. alsô sol
der geistlîche rihter tuon ze dem werltlîchem, und alse im
diu boteschaft kumet, sô sol er in in die æhte tuon. man mac
auch verbannen einen ieglîchen man in ieglîchem geistlîchem
gerihte der in dem banne ist sehs wochen und einen tac.
und ist daz ein man dem anderm für gebiutet drîstunt,
unde kumet der man dem dâ für geboten ist an die schranne,
unde hoeret wol daz im für geboten ist, unde wil doch niht
antwurten, unde behabet ener der im dâ für geboten hât
sîniu driu teidinc, der rihter sol im rihten umbe swaz er
geklaget hât, und der rihter sol in in die æhte tuon, ez ensî
danne umbe gülte: dâ sol man nieman umb æhten; der rihter
sol sîne gewonlîche buoze nemen. unde kumet er für von
dem hie vor geredet ist, unde wil ûz der æhte komen, und
ist ener niht zegegen der in ze æhte hât gevrumet, der rihter
mac in mit reht niemer ûz der æhte lâzen als umb ein ander
schulde; daz kumet von der grôzen vrevel die er begienc, dô
er vor gerihtes was unde niht antwurten wolte, und auch von
der grôzen smæhe die er gegen dem gerihte getân hât. unde
koment si beide für den rihter, unde bitet ener daz man in
ûz der æhte lâze, ist daz er bürgen setzet alse reht ist, man
sol in ûz der æhte lâzen, und er sol dem kläger ze hant reht
bieten. und enbristet er dem kläger, er ist doch dem rihter
des æhtschatzes schuldic. daz ist allez dâ von daz er vor
gerihtes was unde niht antwurten wolte. wil er aver laugen
daz er dâ niht enwære, des sol er in überziugen selbe dritte
die in dâ gesehen habent.
swer sich ûz der æhte ziehen wil, der sol ungevangen
für komen und âne bürgeschaft unde sol dem rihter bürgen
setzen umbe des klägers reht und umbe sîn reht, unde sol in
danne ûz der æhte lâzen. unde sol er danne vride swern, ob
ein vride gesworn ist; und ist dehein vride gesworn, er sol
den gotesvride swern. daz ist dâ von gesetzet: dô man in
in die æhte tet, dô nam man in ûz dem vride unde kunte in
in die æhte. und ist ditz ûf einem lantgerihte, der rihter
sol dem manne gebieten, daz er kome ze den drin lantteidingen,
ob ieman dâ welle klagen, daz er dem dâ antwurte. unde
kumet er ze drin teidingen, unde sprichet in nieman an, er
ist ledic von allen den die in in die æhte heten getân, ez ensî
daz si êhafte nôt irre.
umbe die êhafte nôt sullen die kläger deheinen
boten senden für gerihte, der für si berede êhafte nôt, wan
swenne die kläger koment, sô muoz er in reht bieten: si sullen
auch vor dem rihter êhafte nôt bereden. und ist ener dâ
niht zegegen, der rihter sol im heizen für gebieten drîstunt
alse von êrste. nâch disem rehte sullen die stete in dem
selben rehte rihten die sache.
in den gebunden tagen mac man über deheinen æhter
gerihten, er werde danne begriffen an der hantgetât.
man sol in den gebunden tagen einen æhter wol ûz
der æhte lâzen, unde wære es joch in den drin heiligen tagen:
wîhennahten, ôstern, pfingesten. ez ist umbe den æhter als
umbe den sünder: swenne der ze gote kêret, sô sol man in
enphâhen; alsô sol man den æhter.
umbe swelche schulde der man in die æhte kumet
âne den tôtslac, sô sol er vride haben, sîn lîp unde sîn guot,
vierzehen tage. daz ist dar umbe, ob er sich bedenken welle,
daz er dar von kome. ditz sol der rihter tuon, daz ez dem
kläger niht enschade an sînem rehte noch im selben.
und ist daz ein ungerihte vor einem gerihte geklaget wirt
ûf einen man, der rihter der stirbet oder er kumet von dem ambete, und m ist wol gebüezet und dem kläger niht, ez
wirt ein ander rihter der kläger gât für den rihter unde
klaget im, wir sprechen alsô: swaz vor enem rihter geurteilt
ist daz sol vor disem stæte sîn; unde swie vil rihter ist dar
nâch, und ob er den allen gebüezet, die wîle der kläger ungestillet
ist, sô vrumet ez dem niht der dem rihter büezet.
unde schiltet ein man den andern, oder stôzet er in,
oder wundet er in, oder swaz er im übels tuot âne den tôtslac,
unde wil er buoze, daz man im êre biete oder guot, daz sol
man im tuon nâch sîner wirdekeit. nieman sol den liuten
gelîche buoze erteilen, daz man dem knehte büeze alse dem
herren oder dem eigen alse dem vrîen. daz ist weder gotes
reht noch lantreht. man sol den man büezen nâch sîner
wirdekeit, unde sol auch dem rihter in dem selben rehte büezen.
unde wil aver ein man ze vil buoze, daz sol stân an ir
beider vriunden; mugen ez die niht gescheiden, sô neme der
rihter wîse liute ze im unde scheide ez. der rihter sol sehen
an des mannes laster und an sînen schaden unde heize im
dâ nâch büezen.
und ist daz ein man den andern twingen wil oder
tuot wider sînen willen, daz er ûf einen baum stîge oder ûf
ein hûs oder ûf eine brucke diu ungewärlîch ist, oder swaz
er in sôgetâner dinge heizet tuon wider sînen willen, swaz
im dâ von geschiht daz sol er büezen als ob er ez mit sîner
hant getân hete. nimet aver einer lôn dar umbe, swaz dem
geschiht daz büezet im nieman.
und ist ein man in einem hûse, ez sî sîn, oder er
lôn ez, oder er habe ez umbe sus, unde wirt er dâ heime
gesuochet, man sol im büezen, wan er wirt dar inne ist.
und ist mêr wirte dar inne dan einer, die sullen die buoze
mit ein ander teilen, wan si alle gehûsen sint. diu heimsuochunge
ist daz: swer mit gewâfenter hant in eines mannes
hûs laufet und einen dar inne jaget oder einen dar inne
wundet oder sus schadet, daz heizet heimsuochunge. laufet
er dar in unde suochet einen man mit gewâfenter hant, unde
vindet sîn niht unde gât dar ûz âne schaden, sô sol er halbe
buoze geben dem wirt und dem rihter. tuot er aver schaden
dar inne mit schelten oder mit anderm, sô sol er sîne ganze
buoze geben. und ist daz daz hûs beslozzen ist, unde kumet
er dâ für unde hauwet oder schiuzet dar an, so ist er der
buoze schuldic; unde laugent er des, des sol man in überziugen
selbe dritte die ez gesehen unde gehôrt habent. hât
ez joch ieman gehôrt unde niht gesehen, der mac es wol geziuge
sîn, alsô ob er slege hôrte oder diu schoz. slehet er
in die tür niht unde schiltet hin în, sô büezet er niht wan
diu scheltwort. wir heizen gewâfente hant blôziu swert in
der hant oder schedelîchiu mezzer unde bogen und armbrust
unde spieze und ander gewâfen. swer sîn volger ist unde
mit helfe mit im gât, die sint alle schuldic; die sullen auch
büezen alse der selpschol. diu buoze ist etwâ
swære ie nâch des landes gewohnheit. ditz reht habent auch
die bürge. swer die herren die bürge habent dâ heime
suochet, der sol in büezen, alse hie vor gesprochen ist. man
sol an deheiner stat dem rihter hôher büezen danne dem kläger.
swâ man daz tuot daz ist wider reht. unde habent si niht
pfennige ze geben, sô rihte man über si als umb ander gülte.
vier sache sint die
êhafte nôt heizent: daz ist
vancnüsse unde siechtuom und
ûz dem lande in gotes dienste
unde herren nôt und alle
âne geværde. swelchiu dirre
sache den man irret daz er ze
tage niht komen mac, sô ist
er ledic. noch haben wir mêr
êhafter noete: des lîbes nôt,
und ob ein man fürhtet daz
man in ûf der strâze vâhe und
in beschätze, daz heizet auch
êhafte nôt. swer ze tage niht
kumet vor êhafter noete der sol
sînen boten senden, swer er sî,
unde sol bereden vor dem rihter,
daz in êhafte nôt geletzet habe,
unde sol die nôt nennen;
sô sol im der rihter einen andern
tac geben. ditz reht sol
er tuon dem kläger und ûf
den diu klage gât, und alsô
diu nôt für kumet, sô sullen
si für komen.
swer klaget umb ungerihte
ûf einen man der niht
dâvor ist dem wirt für geboten,
und er kumet für, der
ander kumet niht für der im
dâ für geboten hât, oder er
kumet für unde wil niht ûf
in klagen, sô muoz er dem rihter
büezen, und ist ener der
klage ledic, in sûme danne
êhafte nôt; sô handelt man ez
alse hie vor geschriben ist.
vollefüeret er aver sîne klage,
und enbristet er im mit
rehte, sô ist er dem rihter nihtes
schuldic. ez ist vil schulde
die man einem rihter klaget,
und enbristet man dem kläger,
daz der kläger dem rihter nihtes
schuldic ist. sô ist manic
schulde die der kläger dem
rihter klaget, unde mac er ir
niht bewæren ûf in, daz er
im büezen muoz und auch dem
rihter. welche die schulde
sîn, die man büezen muoz ob
man si niht bewæret, der haben
wir ein teil hie vor genennet.
swâ zwêne für gerihte gânt und umbe gülte ein ander
beklagent oder umb ungerihte, die sullen bürgen setzen, der
eine daz er vollevar an der klage, der ander daz er der klage
antwurte alsa reht sî.
habent si aver guot in dem gerihte daz der klage wert
ist, sô endurfen si deheinen bürgen setzen.
in den gebunden tagen sol man deheinen eit swern
wan alse ditz buoch ûz nimet: sô man einen vride swert den
mac man swern in den gebunden tagen. man sol auch wol
swern in den selben tagen, ob ein man begriffen wirt an der
hantgetât, den schirmet der gebundene tac niht.
swaz man eide lobet in den gebunden tagen, die sol
man leisten nâch den gebunden tagen.
swer sô eide lobet ze swern für schulde ûf einen tac,
unde leistet er ir niht ze rehter zît, er ist in der schulde gewunnen
dâ der eit für gelobet wart, ez enwende in danne
êhafte nôt; die sol man bewîsen. was der eit vor gerihte
gelobet, man sol dem rihter büezen und auch dem büezen
dem der eit gelobet wart.
ist der man bereit ze leisten sînen eit als er gelobet
hât, unde wil ez ener niht, oder ist er dâ niht dâ man in tuon
sol, des eides sol er ledic sîn und der schulde dâ er den eit für
gelobete.
swem man aver silber oder pfennige gelten sol oder
ander varndez guot, wirt dem ein tac gegeben umbe sînen
geziuc oder umb ander des er bedarf, unde kumet er ze dem
tage niht, er verliuset sîner gülte dâ mit niht, ob in êhafte
nôt letzet; er hât aver den tac verlorn.
ob ein man gevangen wirt, oder in etwaz anders irret
daz er niht boten gesenden mac der sîne êhafte nôt für in
berede, sol er des schaden haben? nein er; der rihter rihtet
als im erteilet wirt. als aver der man von sîner noete kumet,
sô sol er vor den rihter komen unde sol sîne êhafte nôt
bewîsen mit sînem eide; unde swaz der rihter umbe sîne sache
gerihtet hât, daz sol er widertuon, unde sol man ez handeln
als ob er des tages dâ wære gewesen.
ob ein man einen boten sendet ze einem tage dâ er
selbe niht komen mac, und der bote wirt gevangen oder er
stirbet under wegen oder in irret ander êhafte nôt; sol dem
herren daz schaden? nein ez; der herre sol komen ze dem
anderm tage unde sol den kneht mit im bringen, unde sol der
bereden daz in êhafte nôt irrete, unde sol die nennen. ob
der kneht tôt ist, oder er sîn sus niht gehaben mac, des
sol der herre swern, daz den kneht êhafte nôt irrete dô er
komen solte, und daz auch er sîn niht gehaben mac; man sol
ez handeln alse dâ vor gesprochen ist.
und ist daz ein man urteile widerwirfet, sô sol
man si ziehen an den hôhern rihter unde ze jungest für
den künic. dâ sol der rihter sînen boten zuo geben, die daz
hoeren, weder ir vollekome an der urteile vor dem künige.
geschiht ditz in einer grâschaft oder in einer marke, sô sullen
die boten sîn vrîe lantsæzen. geschiht ez in einer stat, sô mugen
boten sîn aller hande liute die an ir rehte vollekomen sint. die
sol der rihter bekosten: einen becher vollen wînes sol man zwein
geben, brôt unde bier genuoc. der herren sullen zwêne sîn unde
sehs knehte. man sol den herren geben vier rihte unde den knehten
zwô; vier garbe ieglîchem phärde under tage und under naht unde
heu genuoc, unde sol man diu ros vor beslahen unde hinden
niht. der phärde sullen ahtiu sîn und der manne ahte.
und ist diu urteile verworfen ûf swæbischer erde,
sô der künic danne kumet ze swâben, dâ sullen die boten
hin komen unde sullen der urteile ze ende komen. unde von
dem tage über sehs wochen und diu urteile verrihtet ist vor
dem künige, sô sullen si die urteile wider für den rihter bringen
vor dem si widerworfen wart.
der urteile widerwarf hât er si niht vollefüeret vor
dem künige, er muoz dem rihter gelten sîne koste die die boten
habent getân, unde muoz im wetten sîne buoze. und ist daz er
behabet, sô sol ener der wider in was unde sîne volger daz
selbe tuon.
deheine widerworfen urteile diu vor einem grâven
widerworfen wirt, die enmac man niht geziehen an den marcgrâven,
ez enhabe der grâve die grâschaft von dem marcgrâven.
von swelcher hôher hant daz gerihte ist, dâ mac
man eine urteile ane ziehen. diu diu êrste hant des gerihtes
ist daz ist der künic; diu ander dem er ez lîhet; diu dritte
dem ez diu ander lîhet. diu dritte hant mac niemer gerihte
fürbaz gelîhen, dâ ez den liuten an ir bluot oder an ir lîp
gât. swer ez dar über tuot, der wirt schuldic vor got an
allen den über die diu vierde hant rihtet.
swelch pfaffenfürste sôgetâniu gerihte hât diu über
bluotrünstige gânt, diu gerihte mac er wol lîhen sînen rihtern,
und alsô daz er die rihter sol senden mit sînem briefe ze dem
künige daz er in den ban lîhe. unde tuot er des niht, er
unde sîne rihter werdent an allen den schuldic vor gote über
die si rihtent, swelche der liute bluot ûzgiezent.
die leienherren die bedurfen des niht, daz ir rihter
den ban enphâhen von dem künige. daz ist dâ von daz
der leie selbe urteile gibet über den tôtslac; des entuot der
pfaffenfürste niht, wan dâ mit verlür er sîn ambet mit dem
und er urteile gebe über den tôtslac, wan des gewaltes enhât
er niht. dâ von mac er den ban nieman gelîhen.
swer urteile gevrâget wirt und er der niht vinden kan,
der sol swern ze den heiligen, daz er niht enwizze waz dar
umbe reht sî. sprichet der rihter danne:< ir sult vinden
das iuch dar umbe reht dunke!> sô sprichet der rihter unreht,
wan ez ist manic man der niht wizzen kan waz umb
ein ieglîch dinc reht ist. dâ von sol nieman urteile vinden,
im sage sîn gewizzen daz si reht sî; unde zwîvelt er iht dar
an, sô wirt er vor gote schuldic, ob er si vindet nâch wâne.
umbe eine urteile mac man niht gevehten wan vor
dem rîche.
vindet ein man urteile, unde wirt si im widerworfen,
unde si ist niht reht, wil der rihter niht enbern unde ener
dem diu urteile schade was, si sprechent in wol dar umbe
ane. wil er unschuldic werden, sô sol er swern ze den heiligen
daz er niht bezzers wesse. wil er niht swern, sô sol
man im die hant abe slahen, wan er hât bî sînem eide unreht
erteilet.
vrâget ein rihter urteile einen man, nu der erteilet
daz er kan, dem volgent lîhte drî man oder mêr; ein ander
dâ bî vindet eine ander urteile, dem volgent auch drî lîht oder
mêr: sweder die mêrer volge hât, der hât sîn urteile behabet,
unde belîbent ene âne gewette, wan si niemannes urteile
bescholten habent.
wir heizen bescholten urteile swer alsô sprichet:< ich
widerwirfe die urteile, wan si ist unreht, unde ziuhe si dâ
hin dâ ich si mit rehte ziehen sol.> daz ist an die hant
von der der rihter daz gerihte hât enphangen. dâ sol man
mit werben, alse hie vor gesprochen ist.
verwirfet der swâp des sahsen urteile oder der
sahse des swâbes, die sullen si für den künic ziehen; alsô
tuo ein ieglîch lantman dem anderm.
stânde sol man urteile verwerfen, sitzende sol man
urteile vinden. stânde sol man dem kläger wetten swes man
im schuldic wirt vor gerihtes; alsô sol man auch dem rihter.
swer des niht entuot, der ist dem rihter einer kleinen buoze
nâch gewonheit schuldic, under küniges banne, männeglîch ûf
sînem rehten stuole. der aver ze den benken niht geborn ist,
der sol des stuoles bitten mit urteile ze vinden. sô sol im
ener den stuol rûmen der êrste urteile vant.
swelch urteile ener danne vindet, die gebiete er ze
behalten mit sînem rehte, unde ziehe si dâ er si durch reht
hin ziehen sol, unde bitte boten dar zuo. umbe eine verworfen
urteile ensol man deheiner volge vrâgen. der si
auch funden hât, der enmac dâ niht abe lâzen âne enes willen
dem diu urteile ervunden ist ze sînem vrumen.
wirt ein man gevangen umb unreht unde für gerihte
brâht, er enmac dehein urteile verwerfen, noch der man der
buoze gibet, unz er ûz den noeten kumet. drîer hande reht behielten
die sahsen wider künic
karles willen. daz swæbische
reht durch die wîpheit.
und daz ander: swaz
der man vor gerihte niht entuot,
swie wizzenclîch ez sî, des laugenet
er mit sînen zwein vingern
mit sînem eide, unde kan in
sîn nieman überziugen; daz ist
reht.
daz dritte ist, daz man
dehein urteil sô rehte vor dem
rîche bî den swâben vindet,
wil si ein swâp schelten, und
ziuhet ez an sîne vorder hant
und an die mêren volge, und
widervihtet mit der urteil selbe
sibende wider ander siben; swâr
diu mêrer volg gesiget, diu hat
die urteile behabt. darzuo behielten
si alle ir alte reht, swâ
ez wider der cristenlîchen ê unde
wider dem gelauben niht enwas.
der swâp nimet wol
tôtleibe und erbe von der sibenden
sippe, alse verre sô er gereiten
mac, daz im der man
vaterhalben zuo geboren sî, oder
alse verr als er erziugen mac,
daz sîne vordern des tôten
vordern geerbet habent, oder
tôtleibe oder erbteil genomen
habent.
aller schatz under erde
vergraben tiufer denne ein pfluoc
gât, der gehoeret zuo dem küniclîchen
gewalt.
silber enmac auch
nieman gebrechen ûf einez andern
mannes guot âne des willen des
diu stat ist; gibet ers aber urlaup,
diu vogtei ist doch sîn darüber.
ist ein man sînem
wîbe niht ebenbürtic, er ist doch
ir vormunt, unde si
ist sîn genôzinne und trit in sîn
reht, swenne si an sîn bette gât.
swenne
aber er stirbet, so ist si
ledic von sînem rehte unde behaltet
reht nâch ir geburt; dar
umbe mac ir vormunt sîn ir
næhster ebenbürtic swertmâc
unde niht ir mannes.
êlich man unde wîp
nement auch unêlîches mannes
erbe niht.
man saget daz dehein
kint sîner muoter kint kebslîchen
sî; des enist doch niht.
ein wîp mac gewinnen êkint,
vrîiu kint, eigen kint unde
kebskint. ist si eigen, man mac
si vrî lâzen, ist si kebs,
si mac
einen êman nemen, unde mac
der êkint bî ir gewinnen.
swelch man unbescholten
ist von vater unde von
muoter unde von sînen vier anen
an sînem rehte, den mac nieman
an sîner geburt beschelten,
er habe denne sîn reht verworht
mit ungetât.
swelch semper vrîer
man einen sînen genôz ze kamph
ane sprichet, der bedarf daz er
bewîsen müge sîne vier anen unde
sîn hantgemahel und die selben
benennen; mac er des niht getuon,
sô verziuhet im jener den
kamph mit rehte.
swer kämphlîch ane
sprichet einen sînen genôz,
der sol biten den rihter, daz
er sich underwinde eines sînes
vridebrechæres, den er vor im
ze gegen sihet, ûf ein reht. daz
sol der rihter tuon ob er mac.
ist ez vor dem gerihte, sô sol
der rihter vrâgen an einer urteile,
wie er sich underwinden
süle, daz ez jenem hilflîch sî
an sînem rehte; sô vindet man
urteile, daz er sich sîn underwinden
süle. swenne er sich
sîn underwindet, sô sol er gewisheit
von im nemen, daz er
ein reht tuo umbe die vor geschribene
sache, swaz volge und
urteile sage; unde sol im der
rihter künden, war umbe er sich
sîn underwunden habe. daz mac
er tuon ze hant ob er wil, oder
er mac gespræche dar umbe
hân.
und der der in an
gesprochen hât, der muoz in
schuldigen, daz er den vride an
im gebrochen habe ûf des rîches
strâze oder in einem dorfe, oder
swâ er ez getân habe, unde sol
die stat nennen. oder er sol
in schuldigen, daz er in genoetet
habe âne reht lîbes unde
guotes, oder daz er in gewundet
habe; unde sol die wunden bewîsen,
oder die mâsen ob siu
heile ist. klaget er aber, daz
er in beraubet habe sînes guotes
unde im es genomen habe alse
vil daz ez kamphes wirdic sî,
disiu driu ungerihte sol er ze
mâle klagen; swelchez er verswiget,
sô ist sîn kampf verlorn,
ob si im elliu geschehen
sint. ist aber im niur einez geschehen, daz selbe klage er
auch unde vollefüere ez, alse
reht sî; sô sol man im rihten,
als ob sie im elliu geschehen
wæren.
spræche der rihter
oder sîn vorspreche oder swer
ez in vrâge, wer den schaden
gesehen habe, der im geschehen
sî, sô spreche er:< ich sach in
selber, dô er mir den schaden
tet, unde beschrîet in mit dem
gerihte, welle er daz erkennen,
daz ist mir liep; ist
daz er es niht erkennen wil, sô
wil ich es in überreden mit
allem dem rehte, alse mir des
landes gewonheit erteilet oder
die schepfen, ob ez under des
küniges banne ist, unde mit
allem dem reht, als unz tac
her geben ist.>
sô bitte jener sicherheit
von dem rihter, die sol
man im geben ûf ein reht. doch
mac der kläger sîne klage wol
bezzern vor der sicherheit.
swenne diu sicherheit getân
ist, biutet jener sîne unschulde
mit sînem eide, er nimet sînen
eit ob er wil, oder er kemphet,
ob er in ze rehte gevordert hât,
und ob er dâ ist ze gegen, ob
er in vor leme für bringen mac.
ieglîch man mac kamph
versagen dem der wirs geborn
ist denne er. der baz geborn
ist, dem kan ez der wirs geborne
niht verziehen, sô diu
bezzer geburt die nidern ane
gesprichet. kamph mac auch
nieman verziehen, ob man sîn
mêr begert nâch mittem tage;
ist daz sîn vor mittem tage
begunnen ist, sô rihtet man hin
nâch in allem dem reht alse
vor.
mac auch ein man sînen
mâc bewæren, ob si bêde sîne
mâge sint, daz er daz selbsibende
swer ûf den heiligen, daz si bêde
alsô nâhen mâge sîn, daz si durch
reht mit ein ander niht kemphen
sullen.
der rihter sol phlegen
eines schiltes und eines swertes
dem den man ane sprichet daz
er kemphen sül.
der rihter sol zwêne
boten senden ze ir ietwederm
die dâ vehten sullen, daz die
sehen, daz man si alsô gärwe
nâch rehter gewonheit, alse man
si durch reht gärwen süle. leder
oder wullîn tuoch sullen si an
hân alse vil unde si wellen,
einer alse vil alse der ander.
ir haupt und ir füeze sullen in
vornan blôz sîn; und an den
henden sullen si niht wan dünne
hantschuohe hân. und ir ietweder
sol ein blôzez swert in
der hant hân und einez oder
zwei umbe gürten; daz stât an
ir kür. einen sinewelen schilt
in der hant sol ir ietweder hân,
dâ sol niht bî sîn denne leder
unde holz; die andern schilt
sullen wol îsnîn sîn. einen roc
âne ermel sol ir ietweder ane
hân.
man sol auch den
liuten gebieten, daz si stille
swîgen und ir zuht bî in
haben; daz sol man in gebieten
bî dem halse, daz si jene iht irren
an irm kamphe. ir ietwederm
sol der rihter einen man geben,
der sîne stange trage, der sol
si nihtes irren, wan ob ir einer
vellet, daz er die stange under
stôze, oder ob er gewundet wirt
oder der stange sus begert.
daz selbe mac er niht getuon,
er habe denn urlaup von dem
rihter. swenne auch einer der
stange zwirunt begert, sô sol
ez an dem dritten zuogange
ein ende nemen. nâch dem
und den liuten rede verboten
wirt, swenne denne der kamph
für kumet und denne die liute
ze rehte gernt ir lûte, die sol
in der rihter ze rehte geben.
ortbant sullen si von den
swertscheiden abbrechen, si
haben es denn urlaup von dem
rihter.
vor dem rihter sullen
si beide gegärwet gân unde swern
ze den heiligen einen eit: der
eine daz ez wâr sî dar er
umbe geklaget habe, und daz
er in durch keinen muotwillen an gesprochen habe. sô sol
der ander swern, daz er unschuldic
sî des er in geschuldiget
habe, und daz im got
helfe, als er wâr unde reht
habe ze sînem kamphe. die
sunnen sol man in gelîche teilen,
als sie êrste zesamen gânt.
wirt der überwunden, ûf den
man sprichet, man rihtet über
in, alse reht ist. wirt er sigehaft,
man muoz in lâzen
mit gewette unde mit buoze.
der kläger sol von êrste
in den rinc komen; ob der ander
ze lange sich verirret, sô sol
der rihter sînen vrônboten senden
hintz dem hûse, dâ er sich inne
gärwet, unde sol zwêne schepfen
mit im senden, die in vordern
von des gerihtes wegen für daz
gerihte in dem rehte, als im dâr
getaget ist, einôst, anderôst,
drîstunt; unde kumet er
danne niht ze dem dritten
mâle, sô er geladet wirt von
des gerihtes wegen unde von
dem kläger für gerihte, alse reht ist, der kläger sol ûf stân
unde sol sich ze kamphe bieten
unde sol slahen zwêne slege und
einen stechen wider den wint,
dâ mit hât er überwunden alle
sîne klage unde sîn reht behebt
umb alle die sache, und er in
kämphlîch ane gesprochen hât,
unde sol im der rihter rihten, als
ob er überwunden mit kamphe
wære.
alsô sol man auch
überwinden einen tôten man,
ob man in an diupheit oder
an raube oder an sôgetânen
dingen geslagen hât. mac aber
er den tôten man mit siben
geziugen überwinden, sô bedarf
er sich ze kamphe niht
bieten gen im. biutet aber einer
des tôten mâge, swer er ist,
sînen mâc ze fürstânne mit
kamphe, der verleget alle geziuge,
wan sô mac man ez âne
kamph denn niht überwinden.
alse hie vor gesprochen
ist, alsô überwindet man auch
den der ze kamphe gevangen
oder gegrüezet ist, oder gelobet
hât oder bürgen gesetzet hât
für ze komen, unde niht für
kumet ze rehten teidingen.
swer lîp oder hant
lediget daz im mit rehte verteilet
ist, der ist rehtlôs.
swer auch bürget einen
man umb ungerihte für ze bringen,
ob er in niht für gebringen
mac, er muoz sîne hant für in
geben, unde schadet im niht ze
sînem rehte dem der jenen ûz
bürget. vier sache sint die
êhafte nôt heizent: daz ist
vancnüsse unde siechtuom unde
gotes dienst ûz dem lande unde
herren nôt. swelchiu dirre
sache den man eine irret, daz
er ze lantteidinc niht komen
mac, sô sol er sînen gewissen
boten dar senden ûf daz lantteidinc
an sîner stat, der die
nôt benenne diu in geirret
habe, und auch bewîse mit
sînem eide, daz im alsô sî und
daz er ez durch kein ander
sache verzogen habe. swenne
daz geschiht, sô belîbet er es
âne galtnüsse, daz er dar niht
komen ist, unde sol man ez
im ziehen ûf daz næhste lantteidinc,
als er von sîner
êhaften nôt ledic wirt.
swer klaget ungeriht
ûf einen, der dâ niht zegegen
ist, kumet er hin nâch für unde
wil jenem reht tuon, der dâ
geklaget hât, unde wil er niht
ûf in klagen, sô muoz er dem
rihter wetten unde jenem büezen,
ûf den er dâ geklaget hât, und
erteilt man den der klage ledic,
ûf den diu klage dâ gienc.