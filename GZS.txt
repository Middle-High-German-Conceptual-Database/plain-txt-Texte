heiliger engel, min hutære,
macche mir seldebære
die himelischen tilgende din!
tuo mir huote hælflichen schin!
gib mir der gnaden volleist,
daz dehein widerwærtiger geist
an mir gesigen muzze!
hilf mir, der werlde suzze
und miner brode widerstan!
du solt mich des gniezen lan,
daz mich hat got bevolhen dir.
ere den glouben ane mir,
den ich han ze diner huote!
la mir daz chomen ze gute,
daz du min wol gehuoten macht!
hute min tage unt nacht
vor dem tievel und vor den sunden!
so du got muzest chunden
die tat, die ich begangen han,
da solt du triwe an mir began
durch aller diner triwen gwin.
sit ich dir in got bevolhen bin,
nu wis ouch alle zit in got
so getriwelichen min bot,
als sin min sele durftich si!
gestant mir helflichen bi!
bit got vil tiure, daz er sich
geruche erbarmen uber mich
durch die liebe und durch den willen din
und durch alle die genade sin!
la mich des siges geniezzen,
den dir alle tiufel liezzen,
do du in den himel behabtest an!
also scheide si von mir hin dan!
hilf, daz din huote an mir gesige,
und ir lage sigelos gelige!
behutte mich durch din suzzez leben
und durch swaz dir got hat gegeben
der ewichliche froude
vor siner beschoude!
vor der tyufel anesprache,
vor ir striche und vor ir rache,
behutte mich durch guoten rat!
daz din got so wol gehuettet hat,
daz dir an dinen triwen nie
gein sinen hulden missegie
und uch nimmer mach missegen
- du muzzest in triwen ewich sten -;
sit du mir genaden schuldich bist,
und mir so not genaden ist;
so beherte an mir din ere
und hutte min so sere,
daz du din huote wol bewendest
und die tiufel an mir geschendest!