ein ouwlle zu einem habche sprach:
< swaz ich vogel ie gesach,
der geviel mir nie deheiner baz.
ich wil dir sagen umbe waz:
du bist zewnsch wol getan,
ich sach nie habch baz gestan
noch chlawen sam die dinen.
dehein vogel darf die sinen
niemmer zu dir gelichen;
si muzzen dir alle entwichen
an fruemcheit und an tugende.
din werdicheit hat iemer iugende.
swer dir gap lip und leben,
der chan vil herlichen geben.
er ist so erbære,
wesse ich, wer er wære,
ich wolde in biten, daz er mir
chlawen gæbe alsam dir
und snabel und gevidere.>
der habch sprach da widere:
< daz gap mir iupiter, unser got.
du leistest ubele sin gebot,
der er dir so unchunt ist.
daz buezze in einer churzen frist
und fleuge zu im, swa er si!
im ist manich tugende bî.
er gwert dich diner bet gar.
ouch brinch din chleinode dar!
er vernimt din rede deste baz.
dir sint die vogele gehaz.
so gehilfet dir diu miete,
der dich gerne verriete,
daz dir der niht geschaden kan.>
da mit schiet si von dan.
ir was zeder verte vil gach.
si ranch mit flizze dar nach,
daz si ein ganze muos gevie,
da von ir wille fur sich gie.
da mit chom si zehant,
da si der vogele got vant.
si stunt fur in und neich.
der vogele got daz niht versweich,
er hiez si wilchomen sîn.
er sprach:< du hast den hof min
gesuchet, so du beste chanst.
sit du mir solher eren ganst.
chumt din bet untz an mich,
sicherlichen, ich ere dich.>
< gnade, herre,> sprach si do,
< ich wart nie deheines dinges so vro,
so daz ich iuch gesehen han:
mir enchan nu nimmer missegan.
daz ih iuch ê niht han gesehen,
daz ist von bosheit niht geschehen.
ich bin dar zu niht gestalt,
ichn han die chraft noch den gewalt,
daz ich iu so gedienen muge,
als iz iwer werdicheit tuge.
mir ist der wille so gut,
daz ir so dienesthaften mut
ninder vindet anderswa.
het ich snabel und chla
und vedern, als ein habch hat,
ich wolt iu, als min mut stat,
mer gedienen alterseine
den die vogele alle gemeine.>
daz losen und daz liegen,
daz enhet er niht fur triegen.
er sprach:< du bist so volchomen;
dar zu han ich vernomen
so guten willen daze dir.
daz du vindest hieze mir
allez, des du hast gegert.
des wis mit willen gewert!>
si genadet im also sere,
daz er da vor niemere
so minnechlichen danch vernam.
die vogele warn ir e vil gram
durch ir winchelfuore gewesen;
vor den was si nu genesen.
si was daz iar an habches stat
und machte manigen vogele mat.
si begunde also gebarn:
die ir da vient warn,
den wart si allen nu so groz,
daz si ir gwaltes verdroz.
si tet, swaz si wolte,
untz si sich muozzen solte.
diu muozze was ir vil unchunt.
ez chom also zeiner stunt,
daz uz den vedern allen
ain iu begunde vallen
- diu beste, diu an ir stuont.
do tet si, als die zagen tuont:
si erchom so sere und erschrach.
daz si die sunne noch den tach
vor leide niemer mere gesach,
bi den ir der schade geschach.
si zoch sich in ein vinster hol;
si dahte:< ich weiz daz vil wol,
chem ich an daz lieht hin vur.
daz ich die vedern verlur,
untz ich mit alle wrde bloz.
ez wart nie schande so groz
so der, der mir ist geschehen;
er wirt ouch nimmer mer gesehen:
ine gesihe den tac nimmer me.>
ir wart vor leide so we,
daz si in der vinster beleip,
untz si ir leben gar vertreip.
mit solher missewende
nam gar ir vroude ein ende,
daz mære wære baz verdagt,
ob daz niht wrde gesagt,
daz man dar zu gelichen sol,
daz sich dar zu gelichet wol.
ich geliche der ouwlle tugent
einem man, der alter und iugent
so læsterlichen vertribet,
daz er gehazzet belibet
von allen den, die eren gegern
und och der werlde vroude bern.
so der vil bose danne siht
vil manigen, den man eren giht,
die zeden eren sint gestalt,
die geburt, gut und gwalt
und stæte werdicheit hant
und daz mit werchen begant,
daz si dem freunt gevallen wol,
und daz si der vient furhten sol;
so gelustet den vil boesen,
daz er sich muzze losen
von sinem ungewalte groz
und daz er werde der genoz,
die von gewalte haben ere.
des flizzet er sich sere.
er cheret einem herren zuo;
dem ist er spate und fru
mit siner losen rede bi.
so wænet der herre, daz ez si
allez war, des er da gihet,
untz daz ein wnder da geschihet,
daz er in richen beginnet
und in an schulde minnet
und im bevilhet einen gwalt.
so wirt sin hohefart manichvalt;
so wil er gar ein habech wesen
und nieman lazzen genesen.
er strebet nach niemens hulden;
die in hazzeten von schulden.
die versluonde er, mochter, alle.
also vert er mit schalle.
sin herce, daz ist vrouden vol
untze hin, daz er sich muozzen sol.
daz in sin herre niht erlat,
der in vil wol gerichet hat,
ern muzze im dienen da von;
des was er ê ungwon,
daz er iht dienen solde,
wan als er selbe wolde.
ez sei im liep oder leit.
die vedern der richeit,
der muz im einiu herabe.
des wirt so groz sin ungehabe,
daz aller sin trost verdirbet
und gar an vrouden stirbet.
sinem herren was er ê vil holt
durch den vil ungefugen solt.
an dem verzaget er nu gar
und wirt mit alle riwe var,
daz er in hat gemachet schart,
sam diu bose ouwlle wart,
diu den tach vor laide floch
und sich in ein vinster hol zoch.
sin herre, der im daz liep bar,
daz man nam siner muose war
den beginnet er nu miden,
beidiu hazzen und niden;
vor dem birget er sin gut
und treit im ungetriwen mut.
sus fliuhet er der triwen schin.
swi gute noch sin vedere sin,
swi im bezzer gevidere
nach der muzze wahsse widere.
er verzaget umbe die einen,
daz man den vil unreinen
dar nach nimmer vindet niwen
in dem schate der untriwen
und in der vinster der untugent.
sin bosheit hat immer iugent.
sus muoz der herre verlorn han,
swaz er im gutes hat getan.
also bestattet man daz gut,
daz man dem ungeslahten tut.