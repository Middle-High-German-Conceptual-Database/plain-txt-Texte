di tutsch kronik von behem lant wirt zcu rim hi wol bekant.
do eteswen durch ere missetad
alle lute virdurbin drad
bis an acht von der sinflut;
dar nach den si quam zcu gut,
dy do bliben also lange.
gen der sunen vff gange
dy selbin do irstunden,
si gingen al sy kunden,
all wege czu mitten tage
in forchte vnd in groszer clage;
dy sinflut forchtin sy zcu phleg,
si gleubtin in selbir kein weg.
do si waren vff dem acker,
der do waz gnant sennar,
da namen sy einen rad,
gar tumben mit der tad.
si sprachen wedir sich also
vil vnweislichin so:
< bowe wyr vns einen torm,
der an den humel mag geruren.>
du se den torm erbeitin,
mit herten cziegeln si en bereitin,
leym sy an daz kalkis stad hattin;
si alle ouch ein sprach hatten.
do missevil ir erbed god,
daz ir schir in einen spod
ir czvngen do virwandelt,
do midde er si handelt,
als im gar wol czam,
daz brudir brudir nicht virnam,
vnd ein yklicher iczund
nor sin czungin allein ver stund.
ir arbeit missevil abir got,
er schied sie von ein andir drot
mit iamer vnd ouch clage
alle halt vff einem tage.
ein icklicher der selbin helt
czu hant im ein gegen erwelt,
vnd von dem selbin komen
manigirley sie czu nomen.
dy eyginten in dar nach dy lant,
der nam noch aller ist bekant.
dy windin by den andirn,
da nun dy crichin wandirn,
dy sich saczten by das mer,
vnd furn gein rom mid erme her -
gar wyde vber hert
vnd wol nu gemert. von den sibin brudirn, di daz lant woltin furdirn.
czu winden ist ein gegent,
di ist grauacia genent.
do wont ein man, der hiz tscheche,
von dem ich hir nach spreche.
einen mort hat er begangin,
dar vmb ir nahe was gefangin,
da von er alczu hant
da virlos sin lant.
der tschech hatte ses brudir,
von den er had gwald vnd ere,
auch gesindes vil von in.
er vant sy all mit sinem sin
by enandir in einer nacht.
dar vmb gink er vmbdacht
mid in allen vs dem land
grauacia allcuo hand.
do worden sy wandern
vs einem wald in den andirn,
vnd ir kinder mit vnfugin
sy vff irn achsyln trugin.
da si in weldin, als ich sage,
gegangen warn manichem tage,
dannoch quamen sy mid clage,
do ein groszer wald lag.
sin gesinde gink czu hand
gar ein muede groz an.
do sprach tsech:< we vnd we mir!
was han ich getan so schir,
das ir als durch mich siet
in noten vnd vnstetiget!
vnsir husir mid groszer clag
sint dicke weld vnd vinstir tag.> hor von den reifin, wi er den nom wold begrifin.
cschech zcu sinem geverte sprach:
< kom wir vndir den perk goch,
daz dy wil ruwen vnsir kinder,
vns ouch der ruwe nimant hinder!>
des morgens in der erstin morginrot
tschech gink selb sybende drot
vff den berk; er vbir sach
alles land vnd sprach;
er wert in mit ir dingin,
das sy icht furbaz gingen:
< ein lant hab wir vrisch,
der essen gwin wir vollen tisch,
wild, fogil, visch vnd honiges vil.
fur dy weint stertk an zil.> wo von daz lant behem ist gnant.
als noch wol mocht geschen,
das ich wil wir war gehn,
das sy in der wiltnisze
sehen kein hindirnisze.
wan sy von dem berk lugtin,
reiff sy im den namen fugtin.
si hettin brots czu dem erstin nicht,
si aszin vleis, visch zcu phlicht.
auch in dem erstin iar
vmb grubin si vir war
dy acker mid hauwen.
im andir iar czu powen
begunden sy mid dem phlug,
da von sy gewonen brots gnuk.
wan ir elteir, als ich sprech,
was geheiszin tsech,
si hijszen durch in czu hand
tsesch mid nomen bemenland.
czu der selbin czijt
warn en getrwe dy lued:
was sy hetten al ein,
das was in allin gemein;
wen er einer icht sprach
czu dem andirn, ob ers sach,
nam er es gar vrolich.
doch spiltin sy gar gruwelich
mit einem bosin gebrechin,
als ich hir nach wil sprechin:
sy behiltin nicht ir e;
das wart en an der sele we.
dy wile kein wip sicher was,
ein iclich man vil wibe las,
do midde si er e brachin.
des spiltin sy mid lachen,
recht wichlich si lebtin.
elich sy dar nach strebtin,
wy sy des nachtes tochtin
vnd nwe kuntschaf machtin.
keinen richtir sy hettin,
wan sy in nicht vnrecht tetin,
machtin sy keinen strid -
da mid ich niemand triek -,
alle wege sy dar nach trachtin
vnd czu dem andir lachtin,
wy sy nach rad ein recht begingen,
do mid disem sold gelingen,
wem vnrecht geschen were,
es wer einer adir der.
es sint vil iar von dem licht
virgangin, als man gicht,
das dy lute andirs nicht,
den mid der gwanheit, hettin phlicht. von der lubussin mit irn hubischin spruchin.
es was noch vil iaren
in dem lande ein man gebaren,
der was genant krok.
der selb mid sinem lok
czu richtin was das lant bereit,
er larte dy lude wisheit.
do der krok hen was geleit
vnd dem lebin widderseit,
nach im ly er in dem lant
dry tochter weiz bekant;
kassa, tecta, lubussiam
der dry iuncfrowen namen.
kazza in dem dorff kazzin saz,
tecta in dem dorf thethin was.
lubussi was ein wissagin,
dy richt das lant mid irn sinn.
hy sprich ich von der dritten.
zwen wart lubussi richtin,
dy vmb ein druschouwel
kregtin vnd sich uebil
an enandir slugin.
lubuschy mid irem fuge
sy czu richtin begunde.
den schuldigen czu der stunde
betrubt si gar sere.
der schuldig mid vnere
wart lubussam scheltin.
er sprach:< ich nicht inkeltin
deines gerichts wil.
das wip, des ich nicht hil,
kan pas mit der nalden nen,
wan dy man richtin
in dem gericht.
dar czu sint dy wy ein wicht.>
der selb abir sprach:
< we mer vnd ymer ach!
mich betrubt das fur vol,
das ein wip richtin sol
also lang vnsir lant;
des wir sin geschant.>
sei vnd alle frawen begunt
czu scheldin czu der stunt,
des ich nicht wil meldin,
noch sin ouch ingeldin.
du das lubussi hort
vnd dem tummen sine wort,
dy also cluge,
still do virtruge,
sy antword im nichts nicht
vmb dy tad des mannes gicht;
gemeineclich si doch ouez gebot.
vnd do si quamen alle drot,
des landes mutir hortin,
dy von den scheltwortin
klagin begunde.
du daz dy lantlute czu der stunde
erhortin vil vngern,
als si geworfin weren
vs einer slingin.
dar ubir sy begingin
keinerley betrachtung do,
si schrien also:
< wijs das vir war,
wir laszen es nicht mid eim har.>
si sprachin vff der sted:
< der mensch had es gered,
wan ein icklich man
arm ist al czu hant,
den do fur ein wip
daz recht czu gerichte treib.
wer weln is nit lengir sparen,
nach einem herren wiln wir varn.
eines biete wir von der:
worsage vns schir,
wo reteste vns zcu nemen
einen furstin vns gesemen
vnd ouch vnsir land?
wen vnz nirgin ist bekant
hy mid vns, der vns fug
vnd vns ouch czu heren tug.>
do antwort lubussi:
< das sag ich vch alhi,
wy er gegen mir habt bekant
vnd mich groblich geschant.
ein bozer mensch sol der sin,
der ubil tud der gemein,
durch sines bostin willin
halt offen adir stillin.
dy beschrinung ist gemeine,
beide groz vnd cleine.
vnd wer dy virluset,
den rad er virkuset.
verleusestu der gemain pfligt,
so getraw der vestin nicht;
wan an dy gemeintschaft
groszer krig komit czu craft.
ir sult nichtes nit engelldin,
ich rats vch an scheldin.
ir sult liden min gericht,
liebir habin mit mir pflicht,
dan daz halt ir
einen starken furstin schir
haben must czu richter,
der vch richtit nach siner ger.
rinklich slecht ein vrawlich hant,
mannes slahen tud bekant
dike vnd oft grosze pein,
das wirt an vch wol schin;
ir wert mir erst glouben,
wen er ewern furstin schowen
wert, wen er ezzen wirt
halt als ein rechtir hirt
ab einem ysirn tisch
doch wirt er des libes vrisch.
vnde, wirt ewer her von vremdem lant,
so wirt vwir zcung geschant
vnd wirt ser geminnert
vnd allewege gehindert.
virdroszen ist es iclechim
by vnkunden gedichin;
doch der trurig vndirstundin
wirt getrost von sinen frunden.
by den sinen yklicher
herst vnd wirt ir richer.
ez ret niemand vff fromd geborn,
er nimpt dy em czugehorn
vnd suchet wuir bostis allewege
vnd vndir vch dy schuld czu pflege;
er wirt teiln gar herb
den sinen ewer erb.
halt wuer houbt kennet,
ob is prascha si genennet,
lazet nicht by wuern fromdes houbt,
da wuer er wirt mit beraubt.
wo ir en zuchet, da ist er,
god gebe vch ewers herczin ger!> wi herczog premizl vf der vart mit dem roz funden wart.
lubussi dar nach
czu in also sprach:
< ich weis iczund wol,
wer vnsir her sin sol.
reit nach minem ros iczund
vnd wo es hen allein kumpt,
czu wem es sich fuget,
vf das ros den selbin pugit.
wen her dar vff geseszin ist,
so kriget nicht dy selbin vrist,
bringet en her czu der selbin stund!
wirt von vch ein krig kunt,
is wirt dem lande vir war
schaden vbir tusent iar.>
lubussi hiez das ros
mit ir worsagunge kos,
an czom gesatelt his si ez gein.
dy heren nach im reitin
vnd vncz czu der belin,
dem waszer, si do komen hin.
da daz ros also vry
lif do selbt bey,
czum iungistin do es quam
vf daz nev velt by nam.
do gink ackirn dor an
gar in groszer man,
der sin fuoz do czu stunden
mid past had gebundin.
das roz den man anblikt
vnd sich czu siner sittin schicht.
es stund, als es mit dem angel
swerlich wer gevangin. -
des sag ich der dijs:
man nant daz dorf stadis. -
dy heren vorschtin zcu hant,
daz er was premils gnant.
einer sach den andirn an,
si woldin en genomin han.
als schir si in rurtin an,
do stack her alzu an
ein ruetin in dy ert,
do mit man dy esil pert,
vnd sprach:< mir ist leid,
das ich nu von hinnen scheid,
das ir also fru sit her komen.
hett ir euch allir erst genomen
von der lubussi vff den weg,
daz ich mid ackirn plek
het das new velt gar vmb vangin,
so wirt niman ni gelangin
vnd furbas wer dem pauman
nicht notdorf dar an
vil drot do gewesin,
wan er sust wol wer genesin
vor des hungers not -
er dorfte nicht kouffin das prod.
sint ir habt geilet her
vnd mich gehindirt ser,
dor vmb hoert, alt vnd iung,
nu wirt oft tewervng,
do wirt gemutsam in dem lant.>
przemisl graif mid der hant
in sin taschin, dy was pestin,
er nam ein cleines keselin,
vnd ein roekkins prot;
er as fur des hungers not -
das ezzin legt er vff dy schar
des phluges, ysin vir war.
premizl do dy heren bat,
das sy seszin an der stat.
du dochtin dy heren dort
an der lubussin wort.
si warn en vragin,
do wart er en sagin,
wor vm er ab dem ysin ezze
vnd dar czu tische sezze.
premisl sait den heren:
< als wue lubussi sagte dort verren,
das selb, sint ir mich vregit,
sage ich vch: es ist gewagit,
sint ir einer iungfrowen nicht
sten woldit czu gericht,
so wirt vch manige stund
min gepurd kestigund
mit einer ysnern gertin.>
dy red dy heren merktin.
do przemisl frustuk,
einer vff dy rutin lugt,
wan dy rude het
funf zweig vff der stet
aus ir do geschozzin.
do worn vs ir gegoszin
funf nuzz, der doch czu hant
vier wurdin dur bekant;
dy funfte bleib an ir gruene.
do sich das zeichin schone
vnd schin in do bewist
an des premisl list,
er vorschin sy dar nach
die zeichin, dy er ouge sach,
waz daz also sei,
das dy dorren czweig
brechtin recht noch vleizz
bluendez loub vnd reyz.
premsil antwurt do,
er sprach zcu in also:
< daz sag ich vch iczvnd:
dy durr gert zcu der stund
vnd an dirr vrist
ein wares zeichin ist
miner paurischin gepurd.
sint sy abir dort
halt als schir, gepluet -
als vch dy vil gut
lubussi had gewizzagt -
ob ez uch halt nicht behagt,
min kint wirt schon gelart
von einer paurischin art
in einem koniklichem sal.
das funft czweig vbir al
wirt schon pluent.
daz wirt ouch menig stund
an dem buche gelesin,
das vs mer vnd minen wesin
funf herczoginn geborn wern;
abir vier mid irem stern
gent schir vndir,
nor der funfte besundirn
bluent wirt schon.
des gepurd mid einer kron
wirt loblichin scheinen - vnd
ob ir in keiner stund
in widermut gevellet,
es wirt also gemeldit,
das daz einykil mid dem swert
seim an herren rechunt wirt,
das er seinen vigenden czu der stund
das ewich we wirt sprechunt.> wi herczog przemizln nam czu der e lubussam.
prsemizln was gach,
er stund vff dar nach
vs der buer menige -
man hette sin getruwet wenige.
in der lubussi hof ir gink,
dy in do schon inphing.
dy heren ertin en groblich,
si machtin en czu einem furstin loblich. wie prag allir erst wart irdacht vnd ir nam zcu kreftin bracht.
prsemils was gar wys:
er irdachte vil lise
mit sampt der lubussin
vil gutes, mit irn spruchin
alle recht si irfunden.
lubussi sprach czu einer stunden:
< ich weis ein stad, dy schon wirt
vbir alles lant geczirt,
si wirt erber gar
vnd lautmar an alle var.
gedenkt mines wortis alle,
daz es vch wol gevalle!
recht als dy sunne
wirt der stad wunne.
vs ir werdin gen
schoner olpaum czwen,
dy guldin werdin gnant
hy vnd in obirn lant,
rich an gnadin wol bekant,
dy in von himel wirt gesant.
woyzlav mid sinem nom
wirt der erste olpaum.
der andir olpaum wirt
mit alprecht dem nom geczirt.
dy olpaum werdin so geczirt
vnd ouch wol polyert.
dy olpaum werdin so gnant
vnd mid gnadin wol bekant.
dy von minem geslecht
werdin in dy humel bestet,
ouch dy stad irluchtit
vnd daz lant beschermit.
dy stad bowet mid fliez
do, wo ich euch weiz:
iensit der multawe,
do der zimermane
machet an der stund -
nur holt mit seim sun -
vndir dem petrech
ein drisschowel glich.
durch das drisschowel do
do wart dy stad gnant prog.
by der stat wirt bekant
ein stark stroz durch daz lant.
als furstin, konig, stark man,
wan si das droschowel sen an,
das houbt neigen sy czu hand,
das in kein pruk werd bekant:
also - als ich sage -
gegen der stad czu prage,
ouch gein dem lande,
dem wirt lob vnde ere bekant.>
dar nach endet vil ebin
lubussi do ir lebin.
des begrub man sy
in dem dorff lybiczi. von der lubussi iungfrowen vnd der vlastam solt ir schowen.
lubussin iuncfrowen tichtin,
wy sy ein vrloge trichtin -
gar geleich allin spot -,
wan si es vor got
czu recht habin woltin,
das sy czu beschermen soltin
vmer mer beheim lant,
vnd dy man al czu hant
soltin mid dem phluk
ackirn en gnuk.
si woltin nucz mid gabin
von iren wortin habin.
en burg bowen si begundin,
dy dybin czu den stundin
dy selbin iungfrowen
mit namen lizen schawen.
si namen czu der furstinn
vlastam vff er cleinen gwin.
dy selb ubir alles lant
czu den iuncfrowen botin sant.
si sprach:< vndirtenik wir
vns den purn schir
vn dy partatin bock!>
wan si mid irem lock
hettin heidnisze sittin,
dy si nicht virmitin.
dy man trugen lange berte,
du in nimant werte.
wlasta sprach dar nach:
< vff dy man si vns gach!
ez lit an keiner macht,
si werdin trunkin alle nacht.
wen wir in an gesigin,
si muzin vns vnder ligin.>
durch dy wort iungfrowen vil komen,
dy sich do czu vlastam nomen -
gen ses hundirt - czu dybin.
al vs ir venstirlin
dy toubin, si do vlugin,
dy do dy man betrugin;
sy virlizin do er holdin.
do dy man das wern soldin,
vnd iklicher mit slahin
in schant sin tochtir vahin,
das was czu sehin wundirlich
vnd enim spote gar glich,
das dy iuncfrowen manlich
daz ros retin vngewonlich,
vnde ein andir nach ir
ein ledig ros leite schir.
dy man von vnwisheit
komen in grozze trurikeit,
dy das vbil mit wortin
gegen yn in allen ortin
wol geleschin mochtin,
des sy leidir nicht gedochtin,
das sy vbirnhant gewunnen.
dy wisin sprachin vndirstundin:
< wer den schadin nicht wil doln,
der laz dy funkin nicht eine koln
werdin in dem haus;
wan der kol von einer graus
wirt oft czu einer flammen,
da von sinen namen
der rich schir virluset,
dar vmb man in virkust.>
so glichir wiz machtig man
habin so torlich getan,
si wertin nicht der flamen.
ein her si lizen samen,
daz si den iuncfrowen dort
halt nur mit einem wort
hettin wol irwert
vnd sich da vor irnert. herczog przemizl, als er sold, widersten den iungfrowen wolt.
herczog przemisl wolt
den iuncfrowen wern, als ir solt.
< das si sich icht samptin,
wart wir mit vnsirn amptin,>
sprachin do dy herin,
< wy sy sich weln werin.>
er antwurt in vil schon:
< ich han ein iuncfrowin
gesen vndir dank,
in dem slafe, dy plud trank
vnd dy ab vnd vff
durch das lant lauf
als ein vnsinnigey.
das wirt in der worheit nev.
von des tromes wegin
furchte ich einen bosin segin.>
dy heren hettin in der not
irs herrin trom vor ein spot.
vnd do dy iuncfrowen komen
vnd von den vetirin sich nomen
vff dy burk dybin
in ern tummen sin -
dy tochtir intsagit dem vatir
vnd erim brudir drotir.
si intbot in also:
< ich gehor dir nicht mer czu,
ein yklich sich selbin besorge
vnde sich nach willin karge!>
dar nach hultin si ir;
dez gab si en czu trinkin schir,
daz do heiszit mirren,
das si dy feistikeit virlurin -
recht als ein kern
frisch vnd frutik wern. wi vlasta an dy ampt schikt dy iungfrowin alle sampt.
vlasta tailt do dy iuncfrowen
in dry teil vil schon
vnd ir also rampt.
si beual in dy ampt
vnd den wisistin
dy vestin czu den vristin.
si larte si alle tage siczen
in dem rat mit gutin wiczin.
si sprach an der stad:
< wer gern siczit in dem rad,
der gesiet wyt
mit siner tad in allem strid.>
dy schonstin his dy wild
sich verbin als ein pild
vnd lern kundige wort.
si sprach czu in:< nu hort,
do mid ich nu spann
dy mausvalle dem manne,
wo ich nicht gnuk sterk han,
daz wiszit nicht nach wan.>
si gebot ouch do geczogin
den drittin mit dem bogin,
vnd hijs dy man als dy hunt
mordin do czu allir stunt. wez dy iungfrowen do bigunden, du si wol ritin kunden.
do dy iungfrowen gewont hettin
vff dem ros wol czu reitin,
si virwustin das lant
vnd totin al man czu hant.
dy hercz der iungfrowen
must man in wapin schowen,
das si mit irem czorn
gen den mannen worn
hart als dy stein -
das von in wol irschein.
er kein beschermit iren frund
vnd gwan do mid gutin leunt;
halt do selbist dy tochtir
furt her vf irn vatir. wi dy man mit nomen von erst fur dybin komen.
herczog premisl
tet das dem lande czu wiszin.
y doch dy man nicht wustin,
wy si sich soldin vristin,
wan si nicht wafens hettin
vnd dy iungfrow stete
auf irn roszin rittin;
daz si nicht vir mitin.
wy dy man doch mochtin,
si samptin sich vnd trachtin,
daz si ver dyben komen.
si wontin des by nomen,
daz se si irwaickten
vnd mid der plasin schrecktin.
si hoftin mid irn sittin,
das sy ir icht intbitin.
prsemizl wolt do hin
nicht ritin mit en;
er wart in do sagin:
< min kint des mit schadin
gar ser do entkuld;
da von so habt geduld,
wan ir von den iungfrown
vbirladin siet in groszin grawn.
ir vntrw mogt ir nicht vir miden,
si werdin vch vir snyden
vnd von erst bestritin,
ouch an vch gesigent witin.
des wil ich mit vch nicht.
ich rade nicht, habt mid en pflicht!>
des ratis dy man nicht achtin
vnde wider in si trachtin
vnde quamen fur dybin
mit irm her vff clein gwin.
dar nach vnd dy man
dybin sahin an,
si spotin der iungfrown ser
recht nach irs herczin ger.
auf dem waygist gnant
do stunden sie alle sampt -
nahe by wischrade. -
allin seln got gnade! - wi dy iungfrow wlastab an dem strid ein hercze gab.
do dy iungfrown dy man
geseen hattin an
mit virdachtim mut,
es quam in nor ein wil czu gut -
wol bestetigit, an dem gloubin.
mit ir dy groztin redin roubin;
dy wysistin quamen
vnd in dy mit sich nomen.
vff dem velde do si stunden -
hor, wez si begundin,
recht als sy stritin soldin
vnde nv czu sammen woldin!
wlasta da von erste was,
vff das ros si gewapnit sas.
es ist war vnd nicht ein mer,
das si sprach zcu irm her:
< o ir edeln iungfrowin,
ir sullit vnd mogt schauwn:
vns kan in disin iaren
nicht edels wider varen.
vns ist des nuch genugit
nicht edelers zcu gefugit.
ir sult ewer edel tun gelich,
gwinnet einen namen rich!
habt liber vor ein vngemach,
der nicht sal wern iar noch tach,
vnd do wider frid vnd ere
eweklich nv vnd vmmer mer.
wan ob wy si obir winnen,
dar vm wir ewig dechtinuz gwinnen.
erwel wir vns dy man in noetin,
wenn wir weln, das wer sy totin.
so werde wir als dy minngotinn,
den nom wir do mid gwinn,
dy da richtint selb dy lant.
das wirt vns do von bekant,
dy ouch zcu erbe habin,
eren mannen gabin
des ackirn nach irs herczin ger
furbas bevolin ymmer mer.
si hattin ouch ein strid do
mit keisir tyto,
den si also vbir gingin,
das si do selbist vingin.
dy fenknisze quam im nicht czu gut,
daz si trenktin en in sinem blut.
si sprachin czu dem selbin furstin:
« er woldit vnsir blut durstin,
nv solt ir plut durstin vnd trenkin;
dar inne muzt ir virsinkin. »
si hiltin sich mit irm her
kegin koning alexander,
den si kundlich bestritin.
der ander vyl si nicht vermitin -
gar manicherley konig,
den si nicht vndirtenig
wurden by irn tagin;
si woldin e daz lebin wagin.
dar vmb habin si lob vnd er vber dy werlt,
vnd in deme krige ein klein vngemach geczelt.
daz czimpt wol vndir edel tugint;
wan wo iczund vnsir iugint
den bartechtin geburin
iczund czu vbir wynden gebin,
si werden benemen vnser lebin.
ob si vns lebin lazin,
so wern si vns vor erdern hazzin.
ein ikliche ern bruder slach,
vnd irm vatir als einem hunt nach,
daz si ir ein gerut leben gwinnen muege
vnde furbas czu lebin tuge.
pezer ist vns erlich irslagin,
wan nach gnad dy pawern vragin.> wi wlasta bedrowt dy iungfrowen, daz er keine solte vlihin.
< wirt wuer kein von vns vlihin,
di sol wizzen, daz si zcu dem tot zcin.
ich wil daz ouch vor vol,
das si mit vns nicht geselleschaff habin sol.
ob ich mich mag ymmer mit in geslan,
si muz den tot entphan.
wirt abir wuir keine gevangin,
ich hab en sairch wyt vnd lang
des geldis lubussi vol geleit.
ich weiz ez fur dy worheit,
ich wil dorch ewuir einer willin
daz golt allez virspilin.>
als schir si daz wort geendit het,
do irhubin si sich von der stet. wi sich dy iungfrowen an dem strit liszin schowen.
als schir dy iungfrowen kegin mannen
warn vs gegangin,
si schrien czu hant in grimme
mit einer heidnisze stimme.
dy geschos der iungfrowin
wernt vns virhowin.
wlasta teilte dy man mit dem sper;
e daz si widir kom czu dem her,
si durch stach mid grim
mit dem sper der bestin subin.
mlada, hodka, swathawa,
wradka, radka, czastava -
der edeln iuncfrowin nomen,
dy irr furstin wol in notin zomen;
si hildin sich kundlich zcu mal
den strit ubir al.
den mannen waz iczvnd nit not,
daz si lachtin vnd trebin irn spot:
nahe dryhundirt iczund lagin
von den iungfrowin al irslagin.
vnd wer ez nicht by einem walde gewesin,
kein man do wer genesin.
vndir wlastam wart keiner vom tot irnert;
ich het ir do vngern den trank vmbkert. wi dy man fluchtig wurden vnd wisrad zcu dem erstin erpurden.
nach einem halbin iar.
komen dy man czu in selbir gar,
yopin mit beche si gewunnen
vnd ros vf iren fromen.
y doch daz sy sich fortin gar ser
czu komen kegin der iungfrowin her.
abir nahe by in woltin si buwen
ein burk gein den iuncfrowin.
dy iungfrowen machtin si fluchtig zcwir,
vnd daz si sy betrugin schir.
dy man besazin vrilich
libicz den hof vngetrwlich.
do namen dy iungfrowen rad,
si beschermitin den hof mid ir tad.
si vorchtin dy sterk der man,
si virpurgin sich czu lybicz vnd quomen nicht von dan.
die wil przemizl mit sinem rat tichte,
waz not waz czu einer purk czu richte.
eins nachtes irhubin se eine bork von holcze,
der gabin sie wischrad den nomen stolcz.
da von vrlugtin si funf iar;
den man waz dy werlt czu eng vir war.
dy iuncfrowin hattin nit man vndir in,
da von si nicht forchtin der vir retniz gwin;
sundir czu wischrad dy iuncfrown worn;
wan dy man woldin irgin varn,
dy iungfrowen kuntin ez den iungfrown.
si wolden an deme wegen dy man mit morden schawen.
wan ouch der vlastam brief
czu ern vrawn allin rif,
daz durch keinen man
was des sorgin lebin an.
da waz iamer in der werlt,
vmb en wort das wip irn man virczelt.
vil man wordin fundin an den slafbettin,
dy ir wip irmordit hettin.
dar vmb dy man dez nachtiz ir lebin
einem dikin wald czu haldin gebin,
daz si der iungfrowin vntrw bewartin
vnd ir lebin lengir spartin.
dy erborn vrown sich des vrlugis schemetin
vnd sin vor ein torheit genitin.
eczlich dar czu swigtin,
wan si heimlich dar vlastam dar czu nigtin.
daz liden dy man von irn wibin -
vntrw si kundin in leid virtribin.
den man ist mein lob berait,
dy do sint wirdig danchmenichait,
daz kein man nit gab siner hausfrowin,
daz si bosheit lon mocht schawin,
sundir cheiner wolde werdin geschant
durch rum in bemin lant.
en yklicher sprach
beide nacht vnd tach:
< tut an bos nach irin siten al stunt:
got gebe, daz mein wip si vrome vnde gesunt!> wi dy iungfrowin dy man abir vbirwunden han.
dar nach dy iungfrowin machtin
vnd manigirley bosheit irtrachtin,
dar vmb dy man virlurn yr ere.
si sahin, daz czu wisscherad waz gar grosz hunger.
in einem frid ludin si se vff ir vesten
vnd sacztin dy schonstin zcussin dy gesten,
dy vil kundiger wort kunden.
si sprachin mit irn mvndin:
< ich wer gern din,
ob nicht weiz myn mumelin.
ich wolde mich dir czu aygen gebin,
ob du ir benemist daz lebin.
daz mag wol geschen vnd sin,> -
si trinken halt gutin win -
< vnd wilt du ir in disem lebin peitin,
nu had si selb iczunt ein weg czu ritin,
du macht si mit irn geseln vahin.>
also wurdin si mit den armen gahin
dar nach vnd si in hetin loge geleit
vnd vil gutir czu dem tode irwegit.
dy mechtistin si also virlurn,
dar nach si offenbar an ein andir kurn.
eine den andirn bat,
si gelobt im czu kunt tun ein tat
vnd sprach:< mich virdruszit sin in disem lebin,
ich wil der dybin vff gebin,
ob du wilt sin myn man gern.>
si begunde in czu lern,
wy si dar czu komen soldin,
ob si se haben woldin. wi przemizl den man rit, daz si den iungfrowen volgtin nit.
du przemisl dez gewar wart,
er antwurt in also czart:
< ich rade vch, gloubt in nicht!
si wullin vch virdribin, nicht habit mit in pflicht!>
si woltin im nicht gleubin;
nach dem rad der iungfrowin
begundin si in dy burk czu gen.
du si in der burk woldin sten,
vbir si komen vs dy iungfrowin klugin -
czu hant si se alle irslugin;
er kein si lebin lizin -
des wolde si nicht virdriszin. wi der kun czirat wart gevangin vm sin tad.
einer gar vromer was blebin,
der het nicht czu schaffin mit den boszin dywin;
der was gnant czirad.
von dem gedochtin si ein vntrw tad.
der iuncfrowin ses czu sammen komen,
czu iungst si einen rad nomen.
si czirtin dy schonstin iungfrowen
vnd sacztin si vff den weg czu schowen
vndir einem groszin bom da.
dy iuncfrowe hies scarka,
si waz dy schonste vndir en.
si sacztin by er en tischlen
vnd in grosz legil vol met;
si lizin si gebundin czu stet.
der czirat chom
vnd er der iuncfrown wain virnam.
vnd daz czu hant ob ir
ein roub croppiczt schir,
der vil leicht sas
vnd ein wisag sines todes was. -
ez ist schade des gutin mannes! -
er vragt, was si tete sus,
adir wor vmb si also clagit.
si antwurt:< ich bin von kokorsina ein magit,
vs dem dorf des hern tochtir.
von den bozin iungfrown gebundin do her,
dy mich woldin czu ir bosheit
vff ir hus haben geleit
vnd woltin mich czu ir bozheit virfuren.
also schir si vch kundin gespueren,
si leizin mich gebundin,
vnd vlon mit den stunden.>
du er an der iuncfrawen het irvorscht,
dy iuncfrow wart, ob si in gepitin torst,
daz er an yr al iuncfrowin erte
vnd si mit irn brechte
czu irm vatir gesunt.
< wy sal ich tun?> sprach ir munt.
sich saczt cirad czu der iuncfrowen
vnd hiez dy leut siczin vnd schowen,
vnd begunde met mit ir czu trinken
vnd dy pusawn czu clinken.
mit der pusawn
virstunden dy iuncfrowin,
daz si cziradum als in einen sak hetin.
dy iuncfrown ire ros virtretin,
ir bogin si machtin krum;
als schir si quamen vff cziradum,
si schrien in grim
gegin in mit lutir stim.
e dy man dy pfert mochtin irlangin,
daz si iczund als dy vogil hettin gevangin.
czu hant si dy leut al irslugin
vnd cziradum vor wischrad begrubin.
da ratbrechtin si den helt,
dy bozheit in der tufil zcelt.
noch heut nennt man da
dy selbe stad sarcha. wi wlasta dy nw knechtil geburd irs gesuntis beroubt zcu vel.
do sy cyradum radprechtin, irn veint,
daz irdocht ein iungfrown rad seint,
wi vlasta solt richtin daz lant
vnd dy man sich hiltin czum pluge czu hant.
do wlasta het daz lant bekommert,
vmb daz recht si tummert.
dy iungfrowin gabin ir czu recht,
si kunten es vmedann vnbetrecht
vnde sprachin:< wer ein kindlin new geborn,
daz es czu des stritis czorn
furbas nicht mer tuge,
e es sich virmuege,
den rechtin daumen em absnedit
vnd des nicht virmidit.
vnd daz recht ouge brecht im vs,
daz er daz sper vnde daz ros
nicht gehaltin muge
vnd hindir dem schilde nicht czu sehen tuge.>
do mid woltin dy heidin
dy iudin etteswenne leidin;
dy iungfrowin hettin ys vil licht virnomen.
habin abir si selb erttacht auf irn vromen,
es ist ein zaichin der wisheit.
abir wlasta wolt daz recht haben bereit,
daz dy iuncfrowe hete
czu mann, wen si pete;
doch daz dy hausfrowe so
bi dem hof bleib aldo
vnd ir man mit erbeit
wer allewege mid dinste bereit.
wlasta mit dem selbin rat
aln ir gnade inpat
vnd ouch frid in dem lant
fur gemein vnd besundir schant. wi przemizl sam ein fugt di iuncfrowin vbir clugt.
przemizl vf der stet
virnomen het dy ret.
do gebot ir vil gach
czu einer morginsprach.
rat vregin ir begunde
dy man czu der stunde,
wy si dar czu tachtin
vnd sich gwern mochtin.
przemizln si do hultin
mit grozin gedultin.
si virmazin sich
vnd begundin, des ich gich,
fur dybin reys zcu machin;
dy iungfrowin do mit sachin
totin si an dem wege;
des tetin si pflege.
do irdacht der man rat,
daz si se czu wischrad
ludin; do dy bestin alle
der iuncfrown czu dem selbin mal
notczogtin si gar vil -
in vrid, des ich nicht hil.
dy virluren mit ir lait
ir sterk vnd ouch ir kunheit;
vor schandin si nicht widir
czu dybin komen sider.
do vlasta daz irhort,
si wart luent dort,
scheslich als ein merswin:
< der man vient vient wil ich sin,
ir sult ez merkin ebin:
ich intsage en vf er lebin!>
przemizl antwurt ir
mit einem botin schir.
er sprach:< mid der vntrw
schem wir vns nicht gein vch,
wan wer es von vch han gesen
allewege, des wer iehen.
hettet ir trw czu vns gehat,
ir wert von vns nicht so begabt
mit keiner vntrwe,
dy wern euch von vns ymmir new.
sent ir das habt gerucht
vnd vns also virschucht
mit den mandel wuir vntrwen,
da mid wir uch an al rew,
daz ir sult vir war wiszin,
dez selbin wol wir nu geniszin.> wi der vlasta do gelank, du si der strit vor iungst betwank.
sich samptin dy iungfrowin alle,
fur dybin quomen si mit schalle.
si woltin ez mit walt gewinnen
vnd sacztin daz in irn sinnen,
wy si dy man iung vnd alt
woltin al virderbin balt.
dy man sich gein en nomen.
do si czu sammen quomen,
wlasta vs den irn sich
vir irret gar vnwislich
vnd virstiez sich torlich seint
vndir ir vorich veint.
sybin iunge man
sich machtin gein ir an;
den vndirtenigte sy sich nicht.
si betrouk ir vnbesicht,
si wolde wen, daz nach ir
ir iuncfrowin quomen schir.
vnd do wlasta noch daz sper
noch daz swert in dem her
furbaz mochte gefurin
noch mid stritin sich geruren,
si quam in eine grosze not
vnd ver iungst czu dem tot.
si het virdinet mit ir vnsittin,
daz si dy man czu snitten
allesampt mit meszirn.
si woldin in do mid beszirn
vnd gabin si czu den stunden
nach dem strit den hundin. wi dy geselschaf der vlastam ouch zcu mal ein ende nam.
do dy iuncfrowin an den stetin
dy schos virschoszin hettin,
ir iungen mustin - wie vngern -
czu in tretin mit den spern.
wainunt vnd czu fusze
si gingin vil vnsusze
czu den mannen in den strit,
di si totin czu der czijt.
do si gein czwencig hundirt iungfrowin
hettin mid dem tode virhawen,
du irhubin sich dy andirn
czu louffin vnd czu wandirn.
e si von des stritis graus
komen getroffin vf das haus,
dy man warn in vn minne
vf der slachpruk hindir in.
do selbst wart ein groz hauwin;
di geste si woltin vbil schawin.
daz must in do wedir varen
von den, dy vf dem tor warin.
dy iungfrowin wurdin do behaft,
wann dy mann mit ir kraft
sich namen in dy vestin.
dy bekantin do dy bestin
iungfrowin, dy do schrien
vbir si mit irn dirn.
etlich iungfrowen vor si knitin,
doch dy man sich nicht beritin.
was dy iuncfrowin tetin
in ern grostin notin,
doch machte mit nichte ir smercz
irweichin der man hercze.
si gobin schon lud dem tot
dy si teiltin in der not
vnd wurfin si vs der vestin;
also ertin si dy gestin.
da virfur dy sammenunge,
en waz allin mizzelungin;
daz vrleuge virgink czumal. przemizl saczten si in den sal.
sy wurden ouch hin czu dibin gan,
do si das haus czu hant czu brachin. von ses herczogin, di behem richis ouch pflogin.
nach dem starb herczog przemizl,
du richit noch im nezomizl.
monarcham do den herczogin
si nomen, sin son ouch, wogin.
der selb wogin teilt dy lant,
er schid sin son mit der hant
hy by sinem lebin
von ein andir ewen.
er gab dem wladislabin
lamitir gengt zcu habin;
vnizzlabin czu pehem
den herczogtum by nom.
der etswen lamitir hiez,
der heiszit nu castits.
nach dem vatir richte vnizlab,
der gink kurczlich ab.
strizzomizl, sin son,
kam dar nach czvm herczogtum.
dy allesampt hettin nicht
mit keinen gutin dingen pflicht.
wan si worin grobir sinne
vnd von den selbin vnminn,
di man do an in pruft:
ret nichtis nicht von en dy schrift. von herczog neclam solt er horn bi nam.
nach strzizomizl by nom
richte der sundige neklam,
von den man ein geprechin laz,
dar er nicht gar kun waz;
da von hies er neklam,
wan ez im ny bekam,
wer ouch von gesicht
vil von dem rozz ni nicht.
im hat daz nimant vir vbil;
bewart er sich vf sinem hubil
vor bozim gluke da heime wol.
ez hab en iklichir vir vol,
daz dem tumbin dy kunheit
gehort vnd ist czu geleit;
dem wisin ist vil ebin
dy blodikeit gegebin.
der wis list menig geschicht,
bis der krig wirt ein wicht.
der vnwis abir trachtet nicht,
er virdrukt, wy im geschit,
des acht er nicht in sinem sinn.
nour gut lebin da von gwinn,
vnd schadin oft enpfach,
dar czu ist im gach.
ist der wis abir chun,
so wizz daz czu allir lun,
daz dan sin geschijcht
ist nucz vnd wol bericht.
ez furcht ein solchir nicht dy toren,
daz gibt im got in sin iaren.
der glicht sich wol den furstin,
di der werlt ere durstin.
dy gab het nit neklam -
er waz wijs vnd vortsam.
doch beschirmpt er daz lant.
er wont, daz im wurd bekant
vrleug, als noch oft geschit.
wen daz houbt ist ein wicht,
in allin gelidirn ist kein craft;
du waz mit dem daz lant behaft.
es bekant neclam der knab,
daz herczog wlatizlab,
der do schon waz
vnd czu sacz sas.
der behilt czwen strit
gegin den pragern wit.
er sas czu wlatislab
vnd forchte dy vient dar ab.
dy selbe stat pauwit er,
vnd ob ir ein purk her.
czuschin przieweg vnd lobisten
stunt dy selb stad allein.
si het wladislabs nomen,
der er allir peste czom.
wlatizlab czoch in ein heruart,
di er do nit lengir spart;
da von ich wundirliche sage.
al leut hiez her by tage,
daz si hunde soldin furen,
mit in dy vogil ouch erpuren
alczu mal in das her -
vnd dy czu mal nach siner ger
speistin von der lut as,
dar nach si dy prager bas
hettin vbir wundin
czu den selbin stundin,
wen si wern al irslagin.
er wont, daz es in sinen tagin
ein solch ende nemen solt.
abir got wil andirs wolt,
wan er daz itil lob virsmehit,
daz er sinem rum echt,
den er schir het abgescheidin,
vnd begunde in ser czu leidin. wi herczog neclam kurczlich dar noch rat nam.
neclam daz irhort,
er dez nicht lengir spart,
er wolt czu hant vlihin
vnd torst nicht gesehin
vndir sin vient.
er ruft dem stanmir seint,
gar ein kun man,
der kunde wislich ratin dann.
mit dem herczogin do begunde
rat nemen czu der stunde,
wy er dy lamitir mochte vbirgen
vnd in vride mit en besten.
er sprach:< es ist der beste lauf.
etwas gebe wir in vff
von vnsirn landen,
e wir werdin czu schanden
vnd si zcu vientin habin,
e das ouch dy rabin
vreszin vnsir aller as.
dis ist pezzir vil, dan das
wir wurdin ouch den hundin
nach des stritis stundin
czu frezzin gegebin.
es ist bezzir, das wir lebin,
dan daz si vns also intsagin,
vnd werden alle irslagen.> wi dem herczog vf der vart der kun stir geantwurt hat.
sthir sprach vir vol:
< das wuste ich lange wol,
ob ich der czu disim czil
wurde antwurtin czu vil.
vnd ob wir en ouch dar an virtragin,
wir tun der schadin in den tagin,
vns selbir tu wir schande.
als si vns sint bekannte
vur vient in diszin lant,
des mocht wir czu hant
vns mit den selbin recht rechin;
ich wil ez vir war sprechin!>
der herczog mocht dar nach habin
gedacht, daz boze ist czu vragin
dem bloedin von dem kunen rat.
ob er do nicht so drot
hette rat von im genomen,
vnd hette nach sinem vromen
ein blodin ratman
da sin sach kunt getan,
der ouch forchtsam wer gewesin,
do mit trawit her habin genesin.
der kun ouch schir kunlich rit,
dar an geviel im nicht sin sit.
du sprach der sthir:
< mach mir vil schir
nach minem lebin ein grab,
also das ich sech den chuab.
mit den lamitern
wil ich stritin gern
vnd do vf der weitin
den tod gern beidin.>
der herczog globt sthir das grab im bereitin;
sthir globt vur den herczogin stritin.
merk, was leude das gewesin sint,
wan man er gar wenig vint,
dy nicht achtin, nur daz allein
pfenninge in dem bigurtil sin,
daz sich in nur ir erbe mer;
abir dy hetin nicht der richtum ger,
si suchtin nur ein gutin nomen
vnd en gut gedechtnizze mit fromen. wi dem stir ein vetil rit, e in der strit virschried.
do sthir mit den pragern hatte gesampt
gen den lantmitern ein vil ebin gampt
vn do er by einem grabin waz,
ein vetel ubir dy schreiunt saz:
< wert er nit minem rat kisin,
er wert den syk virlisin.
reidit dort vbir den burnin hen
vnd ofpirt den abgotin ein eselen;
ewir iklich ot esse ir etiswas.
vnd da von wizze daz,
daz du wlatislab gevangin noctist
vnd al sin leut totest.> wi ein vetil ser vnd mer dem straka rit in dem andirn her.
in lantmitner gegent ouch ein vetil saz,
der enickel straka genant was.
dy vetil dem enickel gebot
vnde sprach:< ich weiz wol vor ewir not.
ach we vnd we vch armen!
ir siet nohe virtorbin,
vch irczurnent dy abtgotir.
ir kompt czu schir noten drotir;
da von kompt ir nimmer -
vnd der lantnitner herczog: ein recht wimmer! -,
wirt irn herczog lazen,
vnd dy gepurt wirt furbas nicht irsten.> wie die vetel als halt larte ir enyckel als balt.
< son, wan du gest in der reitunden strit,
der erst, der dir do irgen rit,
dem ste vnd gib im mit dem sper
ein cleinen stich, nicht mer;
schade im an dem lebin nicht!
beide oren mach im czu nicht,
vnd laz nicht, du behaldis si -
ich sage dir nach wy;
wen du si in din hus pringest,
czu hant du dinen vient vindest.
vur daz ros mache ein sulich czeichen,
dem sich in notin nit mag geglichin.
daz czeichin ist ein cruce gesprochin;
wer sin spotte, der mueze dar vmb sochin.
dy lantmitner sint den pragern gebin,
dar vmb virlizin si ir lebin.
ir roz werdin ouch gebundin
vnd veriungst den hundin:
du alein entges dem tode.
halt, ob dir wirt vlihins not,
du salt dich nit czu vlihin schemin,
ob dy vient vbir dich kemen;
aus dissir not czil drot
vnde intpfluch dem tot!> wi den lamitnern miszlank den pragern.
wen dy her zcu tschirncicz vf dy vient
wern gesampt czu hertin strit,
dez morgins vs gein obint
wlatislab stunt stritint.
doch gar sthir czu em kam,
herczog wlatislab sich ken em nom.
ez irgink ubil den lamitnern:
sthir slug wlatislabum daz houbt ab vil gern.
den pragern mochtin dy lamitner nit intken,
si slugin si, das si plutis hin runnen. wi dem stracka geschach, du er do heim sin husfrowin sach.
avs allin lantmitern einer hin quom,
der waz straka gnant mit dem nom.
em ein vetil den rat gab,
do er enkangin waz dem grab.
als schir ir quam czu sinem hus,
er sach einen grozen gruz.
an dem tod lag sin wip,
vnd waz si begreif, daz czu reis er lip.
er sach, daz si was ser
vir wunt mit einem sper,
di er bekant, do er reit,
von em geschen in dem streit.
des virwundirt er sich
vnd sprach:< mid dem so wil ich
mich virsehen stete.>
er sach, das si nicht oren hette,
wan er si in der tauschin trug.
er habte si czu dem houbte mit fug.
do er si czu gefugit hette,
er sprach:< min hercze nv gloubet,
daz min wip ist gein mir gerittin
vnd mich wolde habin bestrittin.>
sundir hat si daz getan gern,
wan si vndir den pragern
hait gehat freinde man;
dar an si wenig gewan.
der das nicht wil gloubin,
der kom czu sent vit vffen odir taugin;
do stet es in dem crucegange
geschribin gar lange.
er vind do, daz ich habe geret
von der worheit, nicht von bet.
sthir was dem behem holt
durch sin frum tad, als ir solt.
des sthirkons man noch gedenkit,
wan dy bozin sint czu dem namen gesenkt. von wladizlabs dez herczogen sun, der dem during bevaln wart an frun.
neclam sich lamitner gengt vndirwant,
er vorschte wladizlabs gesint czu hant.
wen er het gehort czu maszin,
daz er einen iungin sun het gelazin;
er vorschte von sin libistin.
einer wiste eme ein bozin cristin,
der waz ein bozir durink,
der solt sin pflegin mit sinem dink.
er sprach:< gedenke an sin vatir, den man,
der dir vil gutis hat getan.
dar vmb behalt erlich dinen furstin,
laz dich nach sinem sun durstin;
vbir postolopirtensem,
bis ein richtir genem!>
das kint was schon in der iugint
vnd hatte czu hant czucht vnd erbir tugint.
do lokte em der doring virlucht,
als der fus den luten tut.
von sinen furstin ticht er vntrw,
dy wirt im dort alle tag new,
vnd wy er en mochte virderbin
vnd herschin in sinem erbe. wi der durink vnd vnwiz furt daz kint vf ein yz.
der durink sach ein ys,
er wysit das kint vil lis
vnd furte es czu den vischin
vnde sprach czu im sten:
< sich, furstel, wy dy visch gen
vnd wundirlich sich wendin!>
du es dy wische schawit
vnd dy chnie gepraucht,
das houbt es nider hilt,
der during ez im von dem libe spilt.
er half im in daz grab
vnde slug im sin houbt ab. wi der during an einem tag bracht des kindes houbt zcu prag.
der during an alle vrage
trug daz houbt czu prage.
er wolde ein koletsch habin
vnd begunde in tusche vragin,
ob der furst dar heim were -
er wolde im kundigin gut mer.
sin truwe er lobt vnd sprach:
< ich bin dem herczogin getrw gewesin lange tag,
dor vmb waz ich em allewege lib.>
er sprach:< ich wil dir sin getrw vnd dime wip.
sundir, wan ich han gehort,
wer in dem haus den schadin bewart,
der lezt vs der funkin nicht ein koln wern.>
do nam er vs dem vchsen das houbt sines heren,
als ir im het abgeslan,
noch also plutigs in iungin tagin:
< sich wlatislabs suns houbt!
durch den werstu dines lebins beroubt;
wer er komen czu siner mans craft,
vil beheim wern von im behaft.
da von lon dins kindes virterbir zcu hant:
gib mir postolopertin dy gegent gnant!> wi der herczog antwurt dem during vnd wie im irgingin sine dink.
du der herczog sin red irhord,
dem bozin er nicht lengir sport:
er hies en veste bindin
vnd mid dem tode vbirwinden,
vnde sprach:< ich gebot der nicht, daz du en soldes totin,
sundir daz du werst bi im in notin.
ich sehe iczund wol,
das ez dir nicht wol irgen sol.
ez ist glich einem toren,
der ein frund geborn
irkuset czu gutin dingin.
ich gebot sin pflegin mit sinnen:
wor vm tarstu den hals einem furstin
virhawin vnd sin plud turstin?> wi der herczog gab dem durink fur drier hand tot wilkur.
neklam sprach:< ich wil den vchin her,
er tu nach mines herczin ger.
du must dich hahin mit diner hant
adir dich selbin irstechin czu hant
adir vf dem vels stein
vnde czu rucke springin
vnd dir daz houbt prechin. -
do mid wil ich daz kint rechin!>
der durink sach czu spat,
daz sin nicht mochte werdin rat,
er irkos im daz hohin.
do der durink von der pruk wolde gan,
er sprach:< ach, wy einen bozin rad
hab ich gehabt czu diszir tad!
ich hofte erbe habin in bemin
vnd muz iczund lazin daz lebin min.
an einem holcze muz ich hangin,
da von muz mich immer plangin,
hahen bi prage vf einem acker her.>
widir sines herczin ger
der boze doring
an einer buchin sich irhink. von herczog hostink vnd dypoldin dem iungelink.
neclam hette czwen sun iung:
dem eldistin waz der nom hostink,
der iunge dyepolt waz genant.
der nam czu sinem teil czu hant
dy gegent zlicenses bekant.
du wart zliczko gnant,
dar nach hies man den kraiz kurimer.
du virschied neclam der her;
hostink, sin sun, mit wal
quam vf des vatirs sal.
czu der czijt ez geschach,
das man einen erstin sach
vs wlatislabs geslecht -
leua hiez er von recht.
der begunde volk czu samen
vnd wolde lamitner herczogtum han inphangin.
er bawte nach den bestin
vf dem hoin berge ein vestin.
er betwang dy von prage
czu grozin notin vnd clage.
er legirt vor dy pork sin her,
daz si se gwunnen mit hunger.
leua gein en vs gink,
mit den pragirn quam ir in den rink.
do dy lanttirn er ergistes san,
si woldin vor den pragirn vffe dy bork habin gegan.
vnd do si san ir weis vrowen,
si woldin se mit gespot schawen;
si slugin sich selbin in dy scham,
si hettin es irn mannen mit verzam.
si schrien mit growen sinne:
< kumpt hir inne!
von den pragirn virborgit vch hi!>
durch der schem willin si
wider kern begundin
vnd dy prager vbir wundin.
o, ir wiesse vrawin, erber tier,
von wan kom vch der rot also schir,
do mit ir euch vor schandin habt gewert
vnd dy man von dem tode irnert?
ir het iz vil leichte gehort,
daz dy frowin von maydlant dort
tyto dem konige daz selbe toten.
durch einen solhin lernit bosheit satin
his man klepa dy vestin.
dar vf sazzin dy bestin,
bis man si vir wandelt.
wlatislabs erbe si habin gehandelt;
si erkennent sich mit dem schilt:
si tragin in golt czwen adlar gepilt;
dy adlarn mit dem nom,
herczog wlatislabs mit dem lamp. von herczog worziwoio, dem erstin cristin, hor aldo.
herczog hostink virschied dar nach
mit des todes sweren rach,
borziwoy kam vf den sal.
swathopluk waz koning in merhern vbir al,
der herczog czu bemin im dinen muste.
czu einer czijt herczog borziwingt
vf des koniges hof gink.
der konig tet im ein schentlich dink,
er hies en mit gutin wiczin
hinder den tisch vf dy erdin siczin.
er sprach:< du solt daz wiszin,
daz ein heide nicht gelicht eim cristin.
sicze mit den hundin, daz czimpt dich,
nicht ein herczog, sundir ein tumbiz wicht!
du furchtiz nit dinen schefper,
du erst ein iclichin vogil vil mer.>
der herczog sich schemet, du ir horte;
vnd als schir ez noch dem tisch wort,
herczog worziwous gert der tauf hern
von konig swathopluk czu merhern.
< gar gern, do ir sein bat!>
sprach der erste bischof czu welrat.
der bischof waz rupertus gnant,
der sang eine windisse messe czu hant.
er toufte czu welrad den erstin bemin,
den erborn worziwoum mit dem nom -
nach crist gebort achthundirt iar,
dar nach in dem vier vnd czwenczistin iar.
herczog worziwous also
vir wandelt sin lebin do
vnd virsmehit dy werlt also
vnd kart sich czu der andacht.
vel almusin er macht,
er bawet ouch gotis huser:
grecz dy erste kirchin stift er,
dy andirn kirchin vnsir frawin vil hern
vbir prage by dem tor
czu hant an dem wege do vor. wi mehern waz ein konigrich vnd behem einem herczogtum glich, vnd mehern nach der selbin vrist czu behem geeignit ist.
hy muz ich ein wenig gein
in dy merheschin cronikin,
daz ich min rede muege gesickin,
wy ein cron wolt vs merhern blickin.
ich sage dir, wy daz lant
czu bemen eigintlich ist gwant.
der koning von merhern het en wib,
des keisirs sweistir leit virtreib,
dem waz er gar czu swer.
dar vmb gink der keiser
gein im vs ganczim neit.
do streit der konig mit
deme keiser einen strit.
leidir der koning wart vmb geslagin,
er wart gegin welrad widir iagin.
der keisir gink in daz rich,
der herczog macht sich einem einsidel glich.
er sprach:< ich wil liber in dy wustunge gen,
wan sin ein koning vnd icht mit vientin iagin.>
dar vmb er wonit in dem walde,
er grub mid den einsideln balde
mit einir houwin steticlichin.
nach sibin iaren der koning rich
mit einem langin bart
gienk vor des keisirs rat.
er begunde vf den keisir clagin
vnd sprach:< furste, geruch mir czu sagin!
er habt mir myn wip czu vnrechte genomen,
si ist noch in sinem hof mid fromen.>
der keisir spottete der red;
wez der munik iach, der keisir lachit.
der munich begunde sprechin:
< wil er daz mit sinem swert rechin!>
di furstin des konigis nit kantin,
si antwurtin im doch czu hantin:
< sint du kegin dem keisir so tarst redin,
so must du es mit dem swert bewerin.>
der monich nam der rede ein tag:
der keisir furt sin virratir gein im trag.
der virratir gink singin in den creiz,
er hatte kein trachtunge vf den greiz.
der mvnich ein kamfp swert hilt,
er teilte den virretir mit samp dem schilt.
der keisir rufte dem konige in sinen hof,
er bat vnd czu im noch gnadin lof.
der koning swatopluk wart sich nennen
vnd gab dem keisir czu irkennen:
der keisir begunde sin allez vir iehin glich:
er gab im sin wib vnd daz konigrich,
er gab im al vrivng in merhern.
vnd waz er vngirnlant mocht bewern,
er gab is em czu sinem lant eigintlich.
swatopluks husfrowe starb kurczlich.
du nam der koning ein herfart
gein vngirlant;
dy vngirn den koning vbir wundin.
der konig lud den herczogin von bemin;
er intweich im von dem rich mit nom.
dy vngir en abir vbir wundin
vnd der merhern vil irslugin.
der konig begunde sich ser czu schemen -
er torst vor schemen nit czu den sin komen.
dar vmb gink er in dy wust drot,
do was er biz an sinen tot.
noch hute singint dy swarczin monich
do selbist messe tagelich.
daz selb clostir in vngirlant
ist swawors genant. von sent wenczlas rat den ir hi vor getan hat.
worziwoius dar nach virschiet
von hin czu dem ewigin licht.
nach im swibinow al
quam vf sines vatirs sal.
der was des libis stark,
in siner blundin iugint ir starb.
er liez sinen brudir herczog vratislaum,
der nam czu wip ein kint eines grebin
von behem, chodor gnant;
si hiez drahomvrs vs sacir lant.
dy selbe herczoginne
dy was ein heidinne.
czwen schon sone er got gab:
der eltir hiz bolczlab,
vnd der iungir wenczlabe.
der was gar ein schoner knabe,
von dem man vil tugint las.
dar vmb er en allin lip was,
vnd wart herczog nach sinem vatir begrabin.
si gabin bolczlabs den bolezlabin.
abir herczog wenczlab noch iung waz
vnd daz lant nit mocht beschirmin baz,
biualch man in sante ludimilin,
gode vnd aln lutin lib nach willin.
si waz worziwous husfrowe
vnd dez grebin tochtir psowo.
di gegent, dy man do psow hiez,
den nam melnik man ir czu stiz.
wan vor melnig ein veste waz -
der nam psow den man laz.
vnd vndir stad vloz en bach,
dez nom waz psowa.
der herczogin ludimilin
waz drahomirz vient gar stilin,
wan si selbir richen wolde.
si lud zcwen vf solt,
chunir vnd komonie gnant;
den lobte si silbir vnd cleinod czu hant,
daz si ludmilin dez lebin beroubtin
vnd si heimilich mit dem tod taubtin.
si woldin der herczogin gevallin
vnd globtin ez czu tun mit schallin.
sand ludmiln dez herczogin pflegerinn waz,
su tichtin si mid dem hofe saz.
wan der heilgin ludmiln
got vnd den lutin lip vnd stillin,
einerlay cristin kinder
tetin czu wiszin hinder,
wez drahowis gedacht het,
war vmb si ouch dy czwen bete.
daz wart sant ludmiln kunt,
waz drahomrs willin het czu der stunt:
si begunde sich nehin czu dem tode.
czu geldin si von erst gebot,
do sy der andacht waz so rich
vnd den tod begert so willeclich.
chunir vnd komoney quomen dar,
si sacztin sich vor den hof vir war.
du dy herczogin daz irsach,
daz si irem lebin gingin nach,
si hiz si fur sich gen
vnd von hehil irs iclichin
vragt si vnd sinem lebin,
en hiez si ir notdorft gebin.
des selbin tagis si begunde
czu pichtin ir sunde;
si pauwit gar andeclich
mit dem tod daz himelrich.
dez nachtiz dy schelke mid iren sin
brachin dy kamnirn obir der herczogin.
mit eime sleuer in grymme
wirgenten si die heilge herczogin.
also gab sich mit sel vnd lib
dem tufil daz heidnisze wib.
vnde santen sant ludmiln
czu got nach irm wiln. wi drahomirs sam sent wenczlab czu pflege nam.
drahomirs sich vndirwant
irs sones alczu hant.
si vragt dy weisin vme daz rechte,
wer das lant beschermen toechte.
du si es irfundin hette,
si gabin er czu einem rechte,
daz si irn son lart
vnd dy wil daz lant bewart,
bis der herczog quem czu sin tagin
vnd dy purden mochte getragin. wi drahomirs di cristin eht vnd dy pafheit virsmed.
drahomirs begunt dy heidin meren
vnd dy paffin vs dem lant kerin.
vnd wo si einen paffin vant
odir wer ein cristin vbir want,
dem zam nicht czu lebin.
dy bosheit waz ir gegebin,
daz si dy heidin mert vbir dy cristin wit.
czu prage hettin si einen solhin strit,
biz da von plutige beche runnen,
czu beider sit der irslagin vil funden.
daz sach si gerne vnd sprach:
< daran gan ich minen heidin der rach,
daz dy cristin wern geminnert
vnde ir craft gehindirt.> wi sent wenczlab in siner iugint vbte manige grosze tugint.
du herczog wencslab czu iarn quam,
von siner mutir er sich nam:
< mutirlein, sicz in diner morgin gabe;
mir gehort zcu des landes habe.>
er begunde richtin daz lant,
dy gotis husir hiz er vf tun czu hant.
vnde dy pafheit quam widir in dy lant,
dy sin mutir het virsant.
gotis czier er merte;
der vndit kinder er kouffin begert,
dy er taufin bat.
czu der messe buch er selbir oblat,
er trug des nachtis vil balde
den witibin holcz vs dem walde.
er gink des nachtiz parfuz
czu kirchin der vil suzze,
bis an den weg do in an
daz blut von den fuzin ran.
er hatte ny kein wib
vnd an der kinder stad weisin lib.
er trug den saltir wege vnd stege
vndir dem arm czu pflege,
vnde alle sin kemerer
lart er den saltir.
der kemerer einer vor im lag,
dem czouch er sin schuch ab
vnd wischit si gar schone;
im waz podwein der nam.
der selbe sluch ouch in der andacht
den herczog in der andacht. wi herczog wratislab von der gegent zlicensi sin strit mit sentem wenczlab ergi.
herczog vlatislab dar nach
von zlicensi der gegent sach,
daz herczog wenczlab waz tumidig.
vnd wan der torst nit gewern sich,
er begund em daz lant vir wustin
vnd sin leit groblich czu durstin.
en betwank sin torheit also,
daz er dy gegent sliczko
vs bracht mit her,
vnd erkriget sikomer,
vnd herczog wenczlab mid schadin
do selbst zcu laden.
herczog zlicensis awiczt dar an.
ein iclicher sol wiszin vnd nit wen,
daz dy dymotikeit zaichenlich bi stat
gancze tat vnd dimutige red.
der blod kan mir nit vebil redin,
vnde der kun sich in den notin werin.
das hat sent wenczlab,
der vil edel chnab,
von nu wol gewist,
du in larte der heiligir geist.
du er bot ein heruart
vnd von prage waz vf der uart;
herczog zlicensis kom czu im uf dy weit.
herczog wenczlab gedochte an den strit,
er begunde wlatislabin
mit einem botin sagin:
< wer nucz vnd ere wil beitin,
dem czimpt wol czu stritin.
sich, daz ist min rat,
das wir czwen mit der tad
vns an ein andir slahin.
vnd laz wyr die her nicht gan
vnd in den strit komen.
vnd wer vndir vns neme den fromen
vnd an dem kampf gesige,
dem der andir vndirlige,
der schaf mit beidin herczogtumen
allin sinen vromen!
laz wir dem her gepitin,
daz si beidir sit stille sten
vnd behelfin mer noch der.>
vratislab virwundirt sich ser.
er must den schanden angesigin
vnd der rede vndirligin.
vor schandin wer er wol genesin,
ob er czu zliczko wer gewesin
vnd wer intgangin der not,
vnd den her his blod.
dy herczogen vs ern lutin
gingin beide czu stritin. hor, wi si der almechtige got wundirlich virsunet.
du vratislab nohe was
by sent wenczlab, er sach, das
er hatte ein guldin ring an der stirne
vnd in beidir sit czwen engil furne.
du das vratislab ersach,
vor dem herczog von behem er irschrag.
von dem ros stunt vratislab
vf gnad czu sante wenczeslab.
er nam en czu gnadin
vnd suchte nit sin schadin
vnd sprach:< laz mir daz min!
hab nuk an dem din!>
ein wil er mit em bleib
vnd czu sikomrz dy wil virtreib.
mit em er sich gehuldigt,
den vntugindin ergen gesigt. wi sent wenslab an der rom vart von dem keisir inphangen wart.
der keisir czu siner not
den furstin czu hof gepot.
herczog wenczlab solt ouch dar varn.
do di furstin gesampt warn,
laider herczog wenczlab
waz czu lange her ab.
dez betraubte sich der keisir,
dikke lud irn mit grozir ger.
dar nach gebot er, daz
wer dem herczogin czu behem, do er saz,
wolt enkegin vf sten
odir von siner stat gen,
mit dem solt man vrteil an gan
vnd daz houbt abslan,
sin kinder ouch virderbin
vnd an alle widir red tribin vz dem erbin.
du der keisir mit den furstin
daz recht mit rad wolde durstin -
er richt manigirley sach,
beide groz vnd swach -,
der herczog von bemin hin infuzt
vnd dy furstin alle gruzt.
der keisir czu vfsten waz bereit
mit snellir wirdikeit -
er saczt en vf sin stul sider
vnd gebot den furstin widir,
daz si by em sezzin
vnd der red virgezzin.
dar nach der keisir mit bet
gegin den furstin entret.
er sprach:< es mochte andirs nit sin.
ich sach an siner stern ein cruce guldin,
da von em must gelingen.
gotis engil mit em gingin,
di mich ser bedrotin;
ich torst mich nit mid vch beratin,
noch mich lengir suemen,
ich must sin vast gumen.> wi sent vits heiltum von erst her czu prag kam.
der keisir begunde den herczog bitin,
daz er gerucht sin vrunt sin
vnde neme von sinen cleinotin, waz er wolt.
im waz libir dan daz golt
vnd het ez fur daz peste,
er nam sent vits arm czu geste.
den er dar nach in bemin zcirt
vnde macht im czu wirt,
der durch got mit sitin
groz martir hat erlitten.
der keisir czu der selbin czijt
behem vor allin dinst vreit.
der herczoge stift ein chirchin,
der sent vit waz wol wirdich,
dort obir prage,
do er selbir hat ein grab,
daz er en wirdekliche behilte
vnde sin rich do mit zcirte. wi der bose bolezlab irslug sent wenczlab.
sin brudir boleslab
begunde hazzin sent wenczlab.
er gedachte, wi er mochte
daz lant gewinnen, vnde im tochte,
er mocht em andirs nit geschadin,
hin czu dem boleslabs wolt er en ladin
czu einer wirtschaft.
mit dem tufil waz er behaft;
er sprach, daz er solde
sin sun toufin, als ir wolde.
er hette eine groze bosheit
mit lugin in sin hercze bereit.
du herczog wenczlab der gut
by dem brudir also ruot,
ein gesatilts roz von got
sich im oppirt an spot:
es sprach zcu im von not:
< sicz vf mich vnd fluch drot,
du beides ein groz ubil so vil.
virderbin dich din brudir wil,
daz er herczoge moge selbir sin.>
em antwurt der herczog fin:
< wofin, daz weiz ich wol,
den trwen ich dankin sol.
abir ich han nu gnuk gelebit
vnde min sele nach got gestrebit.
sint ich got dem richin
nit andirs mag gedeichin,
ich wil den tod beitin
vnd nit vndir ritin.
trink wir dan kelich gern
in sante michels ern?
der bringit vns in daz himelrich.>
vnd ir maint den kelich
von dem gotis sun gerett hat:
< mugit er vz dem kelich trinken sat,
dez nv zcit ist,
daz man in nu vs trinke czu dir vrist?>
er nam vrlob nach der red;
do er si geendit het,
er sprach:< ich sage vch daz,
ich sehe vch nit mer furbaz.>
er gink in dy kirch zcu dem gebet,
das er treib vil stete.
du boleslab mit den sinen
hute sin des also fin.
vnd herczog venczlab in dem gebet
sinen brudir gesein het;
der erbern wirtschaf dankt er im.
du sprach bolezlab in grim -
er zcoch vs der scheidin daz swert:
< brudir, ich dich gern erte,
also din ich der an widir went.
hir wirt diner rede ein end.>
obin vf daz houbt gab ir im
einen slag in grim.
boleslab ein solich vorcht do bekant,
daz er dy hende kume entrant.
doch slug er sent wenczlab
mit dem swert ein or ab.
daz swert viel do czu hant
vs dez boleslabs hant.
der helig herczog nam du das swert,
er wart reden mit der vert:
< brudir, sich her czu!
ich mochte der tun ein sonnlichs nv,
abir min scheppir ist mir also lip,
dar vm ich der virgebe
vnd dein blute vmb al werlt gar
nicht virgiez, daz wisz vir war!>
er gab dem brudir daz swert widir.
vnd sprach:< waz du hast angehabin sider,
daz geruch czu endin!
des wil ich nit virwendin.>
er kniet vf daz drischowel in der kirchin.
boleslab furchte sich czu dem bruder czu gehin,
er begunde schrien vf dy lut.
vnd do si in durch sinen neit.
nicht woltin virderbin,
dar vmb so wolte er sterbin.
do er vf den drischowel kniet,
sin sel er kein got nu virschriet,
di er gote beval nv.
hnyewiz vnde sin brudir sprungin czu,
si teiltin do selb von dem libe
dy heilgin sel. do von ich schribe,
daz ez geschen ist
nach der gebort ihesu crist
achte hundirt vnd acht nunczig iar
in der worheit ane var. won bolezlabin dem lastir wern vnd sin helfern schantbern.
dar vmb wont der boleslabs stillin
ein wirtschaf durch der touf villin;
den son durch dy geschicht
hiez er soroquas vnd andirs nicht.
wan dy an dem tode schuldig warin,
den must ez vil vbil widir varin.
hnyewizz zcu trett ein roz vf erdin,
sin brudir muste muselsuchtig werdin.
er geslecht al czu mal
hatte boze suchte an czal,
er etlich tobint alle iar.
du sant wenczlab waz vir varn gar,
boleslab, sin brudir, herczog waz.
der keisir nam rach des selbin iars;
vmb sant wenczlabin
gink er vf herczogin boleslabin.
boleslab begunde im hin kegin gen,
abir vor sundin mochte ez im nit wol gen.
der keisir dy bemin in einem strid obir want,
du macht ir dinsthaftig daz lant.
er gebot dem herczogin an sin hof
czu dem fewer haildin den topff.
daz solde sin ampt sin gwesin,
do mid wer er genesin. di zceichin sent wenczlabs czukunft sullin der hir werdin kunt.
got wolde sente wenczlabs ere merin;
durch en teid er groz zceichin vf erdin.
daz sach boleslab wol,
daz nimant widir got mak noch sol,
er wart an sent wenczlabs selikeit gloubin.
er hiez en gein proge furen tougen
vnd in sent wenczlabs kirchin begrabin.
du si den heiligin czu proge woldin tragin,
an zcwen stetin mochtin si in nit rurin.
czwey wazzir an pruk vnde sif sy obir furin,
dy gevangin in einem kerchir sach man ledig varin.
vnd alle sin wundin geheilt warn;
nach saen si eine wundin, als si new wer,
dy der vnguticher het getan sinem brudir,
vnd mit dem zceichin zcach er sin.
daz or waz ouch nit da by.
daz er im het abgeslagin.
abir dy sweistir sent wenczlabin,
dy waz priziwzlawa gnant;
dy heilige iungfrow dem herczogen bekant.
si sprach:< von mines brudirs taugen waz ich iczund,
dy er mir machte kunt,
daz daz heilig or mit der vrist
czuschin tor vnd want geligin ist,
dort, da daz vbil uerk geschach.>
du man daz or irsach.
man fugt ez czum houbt zcu hant,
ez erczite sich selbir alczu hant,
daz si alle wundir nam,
als got vnd im wol geczam. ein zceichin sent wenczlab tet, do en ein pristir vm bat
du sach man ein pristir innen,
der bat mit grozin weinen,
daz im der vil gut
sines lichams mit teiln gerucht.
er globit im deste andechtlichir
czu dinen von sines herczin ger.
czu hant viel en nal ab vir dy vorheit;
den nam er mit groszir odmudikeit.
alle, dy do warn, god lob gabin,
du si den heilgin lichnam woltin begrabin. wez bolezlab zcu der stunt, send wenczlabs brudir, begunt.
boleslab pruft sin bosheit stillin,
er machte durch siner sel wiln
sdrahussum, sinen sun,
ein monich czu siner lun.
abir het ir nit ein andir buz,
em ist sines sons heileket nit gewesin suz.
boleslab gebot den lantherin,
dy stad czum boleslabs czu merin.
dar vbir namen si rad vndir in,
si widirsaitin im mit irm cleinen gwin.
der herczog antwurtit irem botin:
< we dir, du wirst mit mir in notin!>
er slug im selbir daz houbt ab
vnd warf ez plutig czu dem grab.
czu hant sprank er vf ein stok,
er begunde redin noch:
< wer wil sich widir seczin,
den wil min here lecczin.>
dy lanthern demutigintin sich gein dem herczogen
vnd mustin den boleslabin mauren doch. von dem mildin bolezlabin wil ich disze red irhebin.
bolezlab der graulich gink dar na ab,
du richte sin sun, der milde boleslab.
ez quam von einem bozin ein heiligir
vnd ein gut gabe von einer gruolichir.
czwenczig kirchin in bemin er gestiftit hat,
er pauwit dy iungin boleslabs stat.
groz almuszin machit er
vnd erwert dy cristinheit gar ser.
er hette ein sweistir, dy hiz mladach,
dy gotis zcir vnd er gern sach.
dy lad sich gein rom czu der furstin sampnunge,
do erwarb si czu prage das bistum.
si brachte sent benedictes orden czu behem,
si sampte vil iuncfrouwin czu sent iurgin.
der erste bischof ein monich waz vs sazzin lant
vnd waz ditmar gnant. vil al gotis knecht sand albrecht.
sand woyczech waz ouch ein monich,
sin vatir der hiz schlauich,
sin mutir hiez struzlawa.
slavonik waz von zlicensi der piet da,
des herczogen swager.
czu lubici mit dem hof lag er;
dez sun waz der bischof sent woyczech.
sundir tracht er nit of ere, noh waz vrech.
er wolt dem monich sdrachwasso
von dem bistum gewechin do,
abir sdrachwas ez czu nemen wedir ret.
du sprach sent woyczech vf der sted:
< sunder, ich weiz wol, du wilt nit nv
ere entphan; so du
hir noch woldis gern,
si wirt sich von der verrin.>
der bischof hette gedingin,
er wolt das volk von heidnisze gwonheitin bringin
vnd mit cristelichin
czu got bringin, dem richin,
daz si an dy rechtin e tretin
vnde czu den heilgin bigraft hetin
vnd an dem suntage nit koufsaczis pflegin
noch dy leut mit eigin wegin.
du der bischof sinen zartin
nicht mochte vs geritin sinen gartin,
du must er daz gancze lant
kundigin in den ban czu hant.
er gink dar nach kein rom,
vnd sdradwaz vf das pistum sich nam
widir allin sinen willin.
do si in weichtin in der stillin
vnde dy pristir vmb en sazzin,
der tufil quam in sdrachwazzin.
als lang er het dy sel in dem lip,
sin will er mit im virtreip.
dar nach sent woyczeg quam
her widir von rom.
er liez daz lant vz dem ban,
vnd gink bredigin hin czu polan.
abir du daz lant in den ban quam,
er czu pruszin sich nom.
er gink von dan in der marter cron
czu got in des himels tron
nach sinem virdintin lon,
vnd lobit got in einem don.
nach crist gebort geschach ez zcwar
nunhundirt vnd sechs vnd nunczig iar.
sines todes zceich der keisir dy bemin,
er macht wedir si czu bischof thekdakin. abir von herczog bolezlabin dem milden, wi er polan betwungin had sundir schildin.
herczog bolezlab dinte vlisliche gode,
dar vmb ez im wol gink in notin.
di polan er vbirwant mit graw
vnde erkrigit daz lant czu cracow.
vf cracow saczte er sine warit,
dy andirn vestin mit behem bewart;
wan er was ein groszir vrey,
da von het er ere vnd was rich. von bolezlabin, dem kargin man, der virlorn hat daz lant czu polan.
du der edel boleslab
vnd helig waz gegangin ab,
noch im der karge boleslab
den behem nit kost czu polan gab.
dar vmb virlouz er bolan,
sin ere vnd lut mit nam.
dy polan gwunnen dy vestin
gein den romschin gestin.
was bemin do blebin warn,
dy totin si in iren scharn.
czu polan gink bolezlab,
do nam er vrid mit schadin ab. wi der karge bolezlab czu polan geblendit wart.
meska, czu polan der herczog, lut
czu einer wirtschaf den herczog gut.
in rechtin vrid wolde er sich rechin
vnd hiez im dy ougin vz breichin.
sich, wor czu solche karkeit nucze sy!
er ist ein tor, der sich der wisheit fugt by.
der herczog von bemin
suchte ein fromdes mal czu schain:
em begeinte sin vngelucke
von den polan vff sinem rucke. von des blindin bolezlabs sun, des erstin von vlrich nu; den selbin kauft meska von dem keisir da.
do gink herczog boleslab
von groszin smerczin ab,
vnd meska fur mechteclich
dar nach in bemin rich.
der blinde bolezlab het zcwen sone zcart,
der eldirstir vlrich geheiszin wart,
der iungir hiz iaromirt.
vlrich by dem keisir hoffirt,
abir meska hatte goldes vil -
er kauft in vom keisir vf en zcil;
dar vmb allez volk obir den keisir schrey.
iaromir waz noch nit da by,
y doch wolt er daz lant beschirmen gern.
abir dy im daz soltin helfin wern,
dy achtin sin nit, als in czam,
sundir yclichir von em golt nam.
in einem kerchir het meska vlrichin
vnd martirt en mit dem hungir tagelichin. wi kochan mit den wrsouicensirn ging vnd den andirn brudir iaromirum ving.
czcu der zcijt wrzouicensir, ein valschir cristin,
warn im lut dy metigistin,
kochan si hettin fur herin vndir in.
do si meskam im lant sahn mechtig sin,
si namen einen tumbin rat
vnd sprachin:< virsnidin wir der furstin kint mit tad!
geschit daz, so wirt vnsir slecht lautmer.
wir werdin spiln mit den furstin noch ger
in dem schachzawel vrolich,
wir werdin von irn gabin rich.
fromde geborn herczog wern vns furchtin,
odir, ob wir wullin, so moge wer tun kunt,
vs vnsirme geslechte czu nemen ein herczog;
wulli wir, wer mogin sin noch an heren.
dar vmb laze wir der furstin sam
nicht of komen noch wern zam.>
du daz wrsouicensir retin,
gar einen bozin rad si hetin.
villicht wustin si des nicht,
daz man dy furstin sicht
teil habin an den landen.
dar vm ez en iclich wolt habin zcu handin,
der keisir hette ez alliz in siner gwalt.
daz furtin dy worsouicensir iung vnd alt
vnd irn herczogin iaromirum
vingin si vf irn vrom. wi si an iaromirum suchtin irn frum vnd nit im schadin mochtin.
si furtin iaromirum vf den berg
czu einer linden, do da sang ein lerche,
daran si bundin ern herczogen.
ach, wy ubil habin si ratis gepfloen!
si wurdin in scheiltin vil,
si schozzin czu im also czu dem zcil.
abir nimant sach daz,
das der taufir sent iohannes mit im was,
der in hatte vbirhangin;
in dem tuch dy schos gevangin
wurden, daz si vernam,
ny trufin des furstin lichnam. nu hor von einem iegir, von czwen iegirn hor da, hrzeiwecs vnd howora.
der herczog hatte zcwen iegir in dem wald,
einer kriwecz, der andir howora, nit alt.
kriewecz hilt ez mit den vorsouisensern,
howora waz getrw sinem herren.
kriewecz den herczogen virriet
vnd in allir meist mit der martir virschriet.
do howora dy red irhort,
er sagte ez czu prage den getrwen dort.
si sprachin:< wir wiszin nit, waz dar czu tun,
noch wohen gen vf dem from.>
howora sprach:< wan ich posunen,
so sampt vch czu komen!> wi ein iegir dem andirn tet na siner ger.
howora leite den wrsouicensirn.
hrewicz wiste vf en von verrin
als vf ein vngetruwen.
er sprach:< ez muz mich ymmer ruwin,
daz er howoram lizit lebin.>
si bodin in hrzyemicz czu gebin.
howora begunde si czu pittin,
daz si in drystunt bosunnen lisin.
howora begund von erstin bosunen,
nach dem sprach er mit raunen:
< ach we mir vil armen,
des lebins ich bin virdorbin!
gevatir, einer trw hof ich czu dir,
ich bevel der min kinder schir.>
do spottin sin dy wrsouicensir.
dy prager nahetin mit irm her.
si gebotin im, czum andirn bosunen er solt,
den strik gebundin habin an dem hals dolt,
den si im dar vf bundin.
czu den selbin stundin
howora bosunte czu dem andirn mal,
got bat vm dy sel gar an zcail:
er het ein gar lang pater noster,
des im not was mit ganczir ger.
hrsyewecs sprach:< o gevatir,
er sult so vil nit tutin mit dem pin.
du solt stille swigin
vnd geruch hoch an dy leytirn stigin!>
do er czv dem drittin mal bosunte,
gar wit er vm sich gaumte.
mit steckin vnd mid stangin
warn dy progir vzgegangin
vnd schrien obir dy wrsouicensir.
du vlohin si gar ser,
dy prager viengin er etslich,
dy andirn iagtin si durch den walt glich,
wan in waz nit wol czu mut,
wan vm ern hoen mut.
kochan do nit zcellte,
wy vil huener er da heim hette,
wan er vndir ein vels sich swief,
vndir dy erdin begrub tif.
leidir der behilt sich doch.
von der eicheln lostin si den herczog,
si czaichnitin dy stad,
do witen si ein altar drat.
si stiftin, als man sach,
ein kirchin sent iohannis do nach. wi der iegir ane vink, daz er sin geseln irhink.
howora begreif hrewecz am vlin,
vor den pragirn sach er en czin,
vnd mit dem selbin baste
an der selbin eichiln aste
erhink er sinen gevatir.
di herrin danktin dem virratir
vnd vndir berg militschin nahn
enes dorfs si im erblich iahin. wi kochan dem herczog von poln rit, daz er herczog vlrich daz houbt verschrid.
kochan kam abir widir zcu der zcit,
er legte dy schuld vf den herczogen vor neit
vnde sprach:< er hat sines brudirs soen virratin
vnde sin gevatir mit warin tatin;
er ist alliz vbels von vns wirdik.>
kochan vant den rad sich,
das er vndir furstin einen krich.
er sprach:< mein gewissen mich betugent,
si wern vns fur dinstleut czelent.
ob vnsir herczogen ymmir wellent,
si mogin vns nit geschadin.>
herczog meska erkriet dy pruk czu prage
vnd daz gancz lant biz an wischrad.
in dem vrluge kochan saz in gnad,
abir er riet den sinen heimelich,
czu meskan schaden dem rich.
kochan czu meskan, herczog von polan, sprach:
< wilt du herczog von bemin sein so gach,
so slach vlrico daz haubt ab von erst,
do mit du dich in behem leides irwerst.
noch habent etliche czu im hoffenunge
dar vmb si nicht achtin dyner zcungen.
abir wenn er nit entwert,
vnsir hoffenunge dein nit entpert.> wi herczog vlrich, von dem toufir irledigt wart zceichlich.
du kochan daz meskam kunt tat,
mit einem botin er gebot,
daz man vlrico daz haubt ab sluge.
do vlrich daz hort, daz man im wolde
daz haubt also fruo abslan,
er wart czu gotis taufir mit bedin gan,
daz er en - als sin brudir -
vz der fenknisze ledig vnd furder.
sent iohannes brachte vlricum zcu hant
czvm vlrichs in daz lant.
an der selbin stat stift herczog vlrich
sent iohannes en kirchin rich.
wer zcum vlrichs gewesin ist in der nehen,
der had sent iohannes kirchin wol gesehin. du liz vnd schowe, wo von den nom had sdrahow.
czu dem herczogen
samptin sich virstoln
vnd namen sich fur prage virholn. si hetin mit dem hirt ein morginsprache
vnd gloubtin im vil gutis czu gebin dar nache,
daz er in prage wolde virradin.
der herte gloubt daz czu statin.
er hiez si vor sdrahow ritin
vnde dy posun czu hant beitin.
obir wan si an der stat hette ein hut,
dar vm gab man sdrahow den nom gut.
dez morgens wolde der hirte vs tribin,
vff den portin begunde er ser schrien.
ez hiez in dy slag prug lazin nider
vnd posunte mit ganczir kraft sider.
dy pehem lifin vbir prage,
dy polan vluhin bi dem tage.
dy pehem stundin mittin in der burg;
dar vmb, wan er wenig waz gnuk,
viengin si der polan nit.
etliche sich vmb sahin vor vorcht icht,
dy andirn slifin sich nackit von der talnaig.
der herte ubir si al schre vnd zaigt
dy polan alle wantin,
daz tusint hengist nach in rentin. ein brudir hiz dem andirn dy ougin vz brechin vnd kochan wolt sich an dem ein rechin.
ulrich virtreib meskam vs dem lant,
kochan nam sich mit wrsouicensirn czu hant
vnd machte sich dem herczogin trw an allin dingin.
herczog iaromirum mit nichte gelingin
er gein im schuldigite
vnd sich do mit gehuldigte.
kochan reit iaromirs als vil nach,
daz czum iungistin der herczog sprach,
man solde dem brudir dy ougin vz brechin.
iaromir begunde czu dem brudir sprechin:
< brudir, daz weiz ich wol,
du tust ez nit von der selbst vir vol,
wan du mich czeihest an nichte.
doch habe daz nit vor getichte,
daz der rock nit nehern ist,
dan als daz hemt, als du wol weist;
der tumb virlust den frund von der warin tad.
nicht ker dich an der wrsouicensir rad,
wo du macht, vir sine dy man!>
dy rede horte den kochan an.
er nam ein sper vnd gink vndir dy schiez stat
vnd beite herczog iaromirs an der stat.
do er saz an der notdorf genczlich,
er durch stach den vnschuldigin stentelich,
herczog iaromirum den erbern,
des landes ein morginstern. von den ses brudirn ein sideln solt merkin, daz si sint edeln.
czcu der zcijt ses brudir vz behem lant
erkantin der werlt vntrw al czu hant,
in dem bemischin walde si sazzin.
crenklich si czu pflege azsin,
brot si seiltin hettin,
hircze si azzin czu hochczitin,
vleis, kese adir eygir woltin si nit nemen.
tekin si woldin an der bette stad irkenen,
si legtin dem houbte besundir
foer ein kuszin en stein vndir.
mit groszin slegin slugin si sich an dem bette;
er munt seldin mit ein andir rettin.
wan einer vz en hatte eine gesiln,
so sprach er ein wisiln:
< du sundist, ob du mir virtreist
vnde mich vngeslagin leist.
sundir slach mich wol an spot,
do mid nehes du mich gote.> wi si herczog meska bekant vnd in daz silbir sant
der rich herczog von poln meska
horte er heilgiz lebin da;
er sante czu en ein getruwin botin -
vnd mit dem hundirt marg silbirs in notin,
daz si kirchin do mit bestetin
vnde got den richin vliseclichin vor en betin.
du si daz silbir sahin,
vs virdachtin mut si iahin,
dy in einem halbin iar
nicht mit einandir geret hettin vir war.
si sprachin:< es were ein virdumpniz der sel
vnd ein snellir schrid in dy hel.
wilche dem erdischin gude an hangin,
den ist got nicht gunstig lange.
si werdin sin nit teilhaft an irm ende.>
do von si des silbirs nit erkennen:
den sestin brudir barnabam
santin si vz in dann,
daz er dem herczogen daz silbir gebe widir.
vnd dort blibin dy funf brudir:
benedictus, matheus, iohannes,
cristinus, ysaach mit namen.
barnabam si vs in santin
mit dem gut zcu lantin. wi dy bosin mordern do den funf brudir mit furn so.
di dieb quomen obir sy;
do si allin gegangin warn dy,
si begundin daz silbir suchin
vnd wordin si scheltin vnd fluchin.
do si en nit czu gebin hettin -
hor, waz dy mordir totin! -,
noch vil groszir pin
in schrien vnd in wein
snitin si ein
nach ir cleinen gwin
den funf brudirn dy keln ab
vnde virsantin si czu gode vnd czu dem grabe.
daz geschach nach crist gebort vir war
tausent iar vnde dar nach in dem vierdin iar. wi herczog vlrich an der iait ein burg vant in der wildnisz.
cu der zcijt ez geschach,
daz herczog vlrich, als er sprach,
yagit allein in der wiltnisze;
daz waz im dar nach gar suzze.
do er iir warte dar durch,
du sach er ein volbrachte burk,
dar czu ir gern wer gegangin.
abir des wegiz mochte ir nit erlangin,
wan al vmbdummen warin
vm daz huz dick dorn.
da saz er ab von dem ros
vnd mid dem swert ein weg vz schos.
er steik in dy burg vf den stockin,
wan er andirs nit hinczu mochte geruckin.
er mochte ouch nimant errufin,
vnd ob luete dar ine wern, des mochte nit geprufin,
wan dy prukke waz vff geczogin
vnde vm si waz ein muor gebogin.
du der herczog mit arbeit in dy purk kam,
durch alle kammirn er sich nam,
du er nimant vf der pork virnam.
du waz vel wines vnd grozir richtum;
er beschawt dy vestin vlizeclich.
do er hin in kam glich,
do selbist steig er widir vs.
do gab der herczog einem heren daz hus,
daz waz gnant prznda
dar vmb nant man dy purk pfrimburch hinna.
wan dy veste an einer ayngecht
waz gelegin vnd gemacht,
dar vmb liez man sie wuste bilebin,
daz der weg czu ir nicht mocht getrebin. von dem grebin hochgeburt, der dez keisirs tochtir intphurt.
di teusche kronike han ich vbirlesin:
ein grebe von altinburg waz gewesin,
er stund vf des keisirs hof zcu pflege.
er begunde des keisirs tochter alle wege,
vnde si kunt im offenbar,
daz si in widir lib het zcwar.
der grebe torste se by dem vater nit bitin,
wan si im wedir an gepord noch an sitin
glich waz, dy vil schone vnd vsirkorn.
er muste von rechtir libe dorin.
des keisirs tochtir quam vor angistin dort
ouch, von er selbin drot.
ein starke libe twank si dar czu,
daz si hette iamer spat vnd fru.
dy suchte an sulchin gern ist,
wan lange heimlich lib seltin gut ist. wi der grebe ein heimlich burg paut vnd dar in furt sin libe brut.
der grebe virkouft dy grafschaft.
als schir, als er mit dem gut was behaft,
er begunde zcu wandirn alein
vnde suchte, wo ein porchstal schein.
einen perch er im vant,
do pauwit er eine burg czu hant.
do er dy purk gebouwit hette,
er gwan gnuk kost zcu stete,
do von er mochte hundirt iar gelebin.
do er alle dem ein ende het gegebin,
er hiez alle arbeidir virderbin
vnd daz gesinde virsperrin.
er virrigilt si al in ein gemach
vnd virprante si al dar nach.
daz teid er durch den rat,
daz dy porg wuste nimant.
dar nach entphurte er des keisirs tochtir
vf sin vil heimlich hus mit vollir ger,
do si peid alein sazin wol funf ganczir iar,
da ir ny kein mensche wart gwar.
es geschach, daz der keisir czu reginsporch waz mit hof,
er gink vz geiagit vnd virirte sich doch.
er wuste nit, wy er in dem walde tun solde,
er begerte, daz er etiswo mochte gehaldin
vnd ein dorf gesehin bi dem tage.
vnde begunde ritin nach einem pach
auf zcu der pork, vf ein schon weidin,
do waz sin tochtir vnd der eidin.
do er dy borg hette gesehin,
czu hant begunde er sich der bork czu nehin,
vnd bat, daz si in geruchtin inlazin,
wan er muste den drittin tag vastin,
vnd ein kaltir rein gink vf en.
also kam er do hin in. wi der eidem vnd dy tochtir den keisir handelten vnd an einandir nit irkanten.
si lizsin den gast vf dy vestin
vnd ertin, wy si kundin, all peste.
in waz ein genemir gast komen,
wan si lange keinen menschin nomen.
si woltin gar gern
nve mer horn.
si vragtin von dem keisir.
als von einem andirn, antwurtit er
velslich von em selbir:
< wizsit er daz nicht,> sprach er,
< daz er von der werlt vir varn ist?>
do antwurtet em dy tochtir sust:
< eya, wy gerne ich daz weiz!
dar vmb gan ich em sin allir meist,
daz minem lybin icht vbels von em gesche
vnd vns nimer hy gesehe.
dez gunde ich ouch minem geslecht,
daz ich minem libe ein vride gemachte.> wi der keisir richt ein heruart fur dy burk zcart.
du der keisir heim karte,
czu hant gebot er ein hervart.
den furstin sagit er mit leidin
von sinem virebeln eidin.
si irfundin einen weg mit erbeit,
do dy burk waz geleit;
si legtin sich vor dy vestin.
der keisir dem eiden sagin liz,
er sprach:< dich zcimpt wiszin,
daz ich din brod han gebizzin.
sundir wan du bist
min virebeler eidin, zcu diszir vrist
ich entsage der vf daz lebin,
vmb dy tochtir sal mich vnhoch habin.> wi dez keisirs tochtir sprach, du man si in notin sach.
du dem grefin not waz sich zcu wern,
er het nit zcu wer sich zcu kern,
wan aller snuor vaul worin
vnd hettin nicht andir garn.
daz hauz do ez iczund virlorn waz,
hette dez keisirs tochtir nit irdocht daz,
czu sten vf der zcinne
vnd also geschrein in grimme:
< wizt, daz nach minem libin
minem lebin wil ich nit vf schribin.
ob mich nimant trost in notin,
ich wil mich selbir totin.> wi si dy furstin brachtin zcu huldin vm ir grozze schaden.
di furstin warbin vm gnadin
czu dem keisir vf der stad,
di in beiden wart gegebin,
wan si lengir soldin lebin.
der grebe gink mit siner husfrowen
czu dem keisir schauwin.
er liez dy pruckin nider
vnde liez dy purk mit allin dingin sider.
er wolde sin bestiz alliz besorgin,
vnd vor dem palast het er ez virborgin,
alein daz si sich gabin
dem keisir zcu gnadin.
dy burk furbaz nit gediecht,
biz daz herczog vlrich richt. wi kochan von dem lebin quam, daz im herczog vlrich benam.
herczog vlrich gedachte an sines brudir not;
her bekante dy vngetrukeit kochans vnd gebot
en czu haltin, vnd sprach:
< du hast mit diner bosin rach
mines brudirs mich beraubit;
dar vm er in der erden taubt.>
dy zcungin er im vz sneit,
dy ougin liz er im vz brechin beide,
dy ingeweide hiz er vz im zcihin,
da von torste nimant vlihin.
kochan begunde vf sin geslecht clagin
vnd den lutin also sagin:
< nymant hofe vf sin groz geslechte,
noch vf sin tiefiz getrechte!
der furste in sinem lande irfurschit hot,
do von mich iczund trift min bozheit.
ich wonte, ich mochte al vorstin virderbin,
davon muz ich also sterbin.
ein solich lon ist mir gegebin,
dar noch wolt ich mit vntrwn strebin.> wi herczog vlrich weilet vnd e ein gebuorn nam zcu der e
herczok vlrich iagit
bi postolopirtensi dem clostir gemait.
do er durch den walt reit, er sach
eine schone iungfrowin sten obir einem bach,
dy barfuz vnde an ermeln wuz gewant.
se waz ein gar schon purin gnant,
si het do by schemliche sit.
er schon virwundirt er sich do mid,
er nam si czu hant czu einer herczogin.
si waz tuginthaft in rechtir min,
si het den nom bosena.
dy herin hattin im vir vbil dy heirat al da.
er sprach:< er herrin, ir sullit horin!
gar ansichtig vrown vz den pauwerinn wern.
dy geburen nemen der virnemer tochtir,
dy machtent vor alten richtum edel drotir,
vnd oft straft dy armut dy gebursche edelkeit.
wir sin al komen von einem vatir her;
der nennet sich edil, der vil silbirs hat.
dy edel mit der geburisheit gemiszchit stat.
secht dar vm min wib bosena!
vil mer wil ich lachin da
mit einer bemischin puorin,
wen eines fremden koniges tochtir gewin.
einem iclichin ist daz hercze czu siner zcungin groz,
dar vmb wirt ein vremde nummir min genoz,
noch minen lutin wirt si nit getrwe.
fremdes gesinde wirt habin ein fromdein,
min kinder wirt sy deutsch lerin
vnd ir gewonheit virkerin.
do von an der zcunge
wirt ein groz zcweiunge
vnd dem lande zcu hant
ein recht virderbnize bekant.
ir herin, ir wiszit nit euwir wegirs,
er habit mir min heirat vir wegir.
wo wolt er nemen tulmetschin,
wan er stet vor minir frowen deutschin?>
du der herczog von der bosena
einen son het al da,
der wart al czu hant
briczcisslab gnant. von dem stolczin knabin herczog briczlabin, der dez keisirs tochtir furt vz dem clostir.
herczog vlrich virschied dar nach,
briczlab vf den sal man komen sach.
der wizz otto waz keisir wordin in dem iar,
dar hatte gar ein schone tochtir vir war.
ir schon virwundirt dy fursten al sampt,
obir al lant man ir schon bekant.
dy behilt man in einem clostir weltlich,
daz suinibrot genant ist meldlich.
du se hirczog briczlab do selbst wuste,
er sprach czu den iunchern alsust:
< ich gwin min lib, adir ich lebe nit.>
in daz clostir er an wofin reid mit sit
vnd irkriegt daz clostir vientlich.
des keisirs tochtir hiz guta, vil suz vnd rich.
du dy behem in daz clostir trabtin,
guta in einer scharlach kappin
sich virbarg hindir einen altir in einer cappellin.
der herczog furte gutam vs der kirchin snellin,
er saz mit er vf daz ros.
si virspertin daz tor mit ketin vnd mid sloz,
dy wil waftin sich dy conuersin;
du si sich hetin gesampt von erstin,
si giengin kegen dem herczogen geweldeclich.
der herczog hub si zcorneclich,
guta hink sich an en vor vorchte als ein clet.
etslich conuers stund vnd nit hende het,
dem andirn man den fuz abe slug,
der dritte hatte wundin in daz houbt vnd allin endin gnuk,
dem vierdin si an der sel ligin tetin;
vnd gar ein dick ketin
hieb briczlab mit einem swert,
gutam er gesunt behert. wi der herczog quam gnaden vnd wi in der keisir wolte begabin, wen ein furst von behem sucht eins keisir hof, daz er ein mil vm sich inbunen schuf.
der keisir, gutam vatir,
du dez wart gewar er,
er gebot in ein heruart czu gen
vnd swur, sin stul muste zcu bolezlabs sten.
du briczlab daz gehort het,
den lantheren er kunt tet:
< ist in in behem not zcu rennen,
so wil ich in beyern brennen.>
du daz guta, dy herczogin, irhorte,
si antworte dem herczogin drote:
< es were nicht ein gutir rat;
dar vmb irstund des vrleugiz tat.
ich gen gein dem minen vatir
vnd bringe ez czum gutin ende dratir.>
dy herczogin gink irem vatir enkegin
vnde wolde irem libe gnade irwerbin.
du der keisir nit wolde volgin irem wiln,
er sprach:< ich wil minen eiden nit stillin.
ich han gesworn, daz min sal
czum bolezlabs sten sol.
gebe ich im gnade, so muste ich dez abe gen.>
dy tochtir sprach:< daz mag man vndirsten.
gib mer den stul! ich wil en seczin al dar.>
der keisir gebot in dem selbin iar
sin stul zcum boleslabs seczin,
vnde gebot der herczog von bemen sich mit libe leczin.
wer zcume bolezlabs ist gewesin,
der hat den stul vil wole gesehin.
do gab der keisir sinem eidin zcu einer morgin gabe,
dem kunen herczogin briczlabe,
er sprach:< wan dich du ein keisir zcu hobe rufit,
so brenne eine mil vm dich nit raube durft.>
das die bemisch fursten
czu einem rechtin by nom
von romischis richis gabin
dar nach genomen habin;
da von si in einen schilt
ein adlar gebilt
in einem fuere gerueren
mit rechte wol gefurin. wez briczlab dar nach wolt rechin, als er billich solt
seinen anheren.
er gink czu polan verrin
vf herczok meskam.
meska kegin im vz kom,
vnd al an dem selbin strit
weich meska vil wit.
von polan biz zcu glogow,
hettes du in der selbin grow
ein polonisch wort
nirgin do gehort,
wan daz gancz polan lant
czu aschin waz virprant.
herczog briczlab saczte sin zcelt
czu knistena vf dem velt.
da man von danne nom
der funf brudir lichnam
vnde sant radomirum son.
do man czu sant woyczeg kom,
der wolte sich nit nemen lazin,
biz si dry tage musten vastin.
grosz ampt si machtin,
czu hochczitin si trachtin,
wy man dy leuthuesir virlyse,
si widirsagitin dem geuizze,
dy aygent leut, dy sy hettin.
willich do da widir tetin,
dy worin in dez bischofiz ban.
sant woyczeg liez sich nemen von dan,
du si daz hattin gar volbracht,
wan si worn wol bedacht
dar vm in den ban.
ouch namen si andirn alle danne,
waz er do waz dem mal danne.
dry guldin taueln si do namen,
der ein iclich glich zcu sammen
dryhundirt pfunt in vullir wage.
dar vndir meska, der so clug,
ein guldin creucz het,
daz er czu der selbin stet
gemachit het von clarin golde,
do mid er sich, ob er wolde,
mochte dristund widir wegin habin.
daz kom ouch dan von sinen gabin;
dar zcu, so wil ich sagin,
mit glockin hundirt wagin
furtin si ouch von dan
vs dem lant von polan.
ouch andir tuere cleinot
vurtin si von danne sat.
nach crist gebort daz geschach
tausint iar, des man iach,
vnd dar nach vir war
achte vnd driszig iar. wi vm der bolaner schadin der keisir wolt dy behem ladin.
di polan clagtin vf dy behem,
si furin do mid hin czu rom.
der babist begun den bemin czu dron.
do er dy bemin abir schon
im czu gnadin gen sach,
der babist dar nach also sprach:
er gebot an allin spot,
daz si dy missetad gein got
soldin ablegin
vnd sich der buz vir wegin.
der herczog stift ein kirchin do
dar vmb zcum bolezlabs aldo.
czu der zcijt starb der keisir,
gutam vatir, also vreysir,
vnd do mit sinen tot
gienk vil ern vndir drot.
ein andir keisir wolt von bemin
dy secz von polan widir habin.
dar vm wolt er briczlabin
daz herczogtum genomen habin,
vnd ylte zcu bemin ser
mit einem groszin her.
er quam noch siner ger vil balde
czu dem bemischin walde.
man sagt ez herczogen briczlab balde,
daz si iczunt hiltin by dem walde. wy herczog briczlab den sinen antwurte gab.
briczlab sagete den sinen:
< daz wirt wol schinen,
daz wir nit chinvorhen pogin haben
noch lindin swert tragin.
vnd vz dem keisir man nit
milch vor blut gehin sijt.
ob in erraicht min swert,
daz blut vz siner scheitin sich gizin wirt,
als vz der minen.>
als schir er daz sprach gegin en,
er gebot al den sinen,
czu taust irschinen,
vnd sprach:< wir suln vns zcu taust sammin.>
er horte, daz dy sazsin einen andirn weyg komen;
er sprach:< furchtit der saszin slege nit! horit!>
vnde gebot prokossio von belyn dort
gegen den saszin zcu gen witin
vnd vbir ein mit in stritin.
er sprach:< hutt mid namen;
laz si mit dem keisir nit czu samen komen!
ob du vmb wirdes geslagin,
ich wil dich keinen schadin lazin tragin.
achte nit fur des stritis zcil
of wenig adir vil;
dicke vf vil zcagin,
wening leute ir beiagin,
wan wenig wispiln suchtig
machint vil vligin fluchtig;
vil aglastir vnd zcuchtig
macht ein hawich fluchtig.
dy saszin habin wiz har,
vnd dy schrift sprichit vir war,
daz semlich chun wern.
wirdiger rittir, hut dich vor bosin wortin gern,
wan nit tuer ist wann ein gut wort.
ich wil dich mid den deinen hort
als lange beschermin, als ich bin.
ge mit gote, der mit dir geruch sin!> wi der keisir vmslan wart vnd sich czu vlihin kart.
der prokoss gink gen dem keisir.
gein dem taust quam er also vreisir
vnd horte, daz der keisir iczund
waz in dem bemischin wald,
alem her gebot in den wald komen palde.
er gebot den fusgenger vmb den wald
vnd vmb die dewtschen sich schicken bald.
dez begunden im czu vir ubil habin dy herin,
si sprachin:< ob si vns czu stark werin,
wol wir wer enken?>
er sprach:< ir sullit by ein andir sten.
irwert vch, adir wert irslagin!
ich wil an ere nit von hin iagin.
ich habe gebotin den fuz gengirn,
da si dy, die do vlihin, sullin henkin.
dar vmb sijt frutig czu diszin stundin
wan si vnsir richtum wollin ruckin.
ob er nit wullt den deutschin
kinder vnd ewer husfrowin lihin,
so zcimpt vch by ein andir zcu sten.
ez ist wol recht der virebil widirsten.>
du bot ir vf den keisir ruckin.
du gesigtin dy bemin mit irn tuckin;
si irslugin der deutschin also vil,
furstin vnde grefin an zcil;
der keisir intphloch kuome mit den lutin.
vil achpir leute wordin dem tode geben;
vnde machtin ein capeln
an der stat vm dy selin. wi prokossio an der stat siner vntrw gedankt wart
prokossius wolde nit gein sazzin,
er wolde si in dem lande irgeen lazzin.
er iclichir waz vngetrw bekant,
wan der herczog brant daz lant,
vnde er schate prokossio in nichte.
du der herczog widir quam czu licht,
er hiez prokossio dy ougin vz brechin
vnde sich do mid rechin;
vnd dar nach hende vnd fuze abslan,
dar er nit wolde gein den sazsin gan,
vnd si liez vm gen czu hant
nach irem willin in dem lande. von der paffin zcendin sollit ir werden sehin.
der herczogin waz guta der nom,
okardus der waz ir ohom.
der wolde von ganczem zcehin
zcwene phenninge nemin
von einem iclichin rauch;
czwey maz fruchte auch,
ein maz fruchte weyszs vnd habirn dy andirn,
gebot er dem pferrir gebin czu handin.
nach okardum hissa bischof waz,
noch hissam seuerus besaz. bi dem herczoge di purk czu prage virmurt. di vngirn ruktin dy lut in der vrist. herczog briczlab etc.
herczog briczlab bestunt kunlich
von vngirn den koning rich
vnd dy stat zcu gran
er frutlich gewan.
er gab si vm gelt wedir zcu hant
dem herczog von breslaw vs polan,
dar er im gab alle iar
acht hundirt mark silbirs gar.
er het ein son sbyhoyerium gnant,
dem gab der vatir pilsin lant.
czu der zcit der herczog vmb gab
mit der muor dy burg zcu prag,
vnd sin sun swyhowerus
solte gemurit habin zcu sent gurgin.
czu sente gurgin dy aptissinne
waz gutam muml, der herczoginne.
do stund ein bacowen,
do waz ein strik geczogin,
daz dy muor gink rechte.
der herczog sprach:< den bakowen nider brecht!>
er sprach:< huer werdin dy tutschin nit lachin
vnd in dem bakouen vladin backin.>
du daz dy abtiszin irhort,
si sprang vz er kammir dort.
den herczogin vmbgab si
mit tuschin nunnen dy
vnde antwurte scherflich mit suzsin wortin.
si sprach:< dein bemisch fruntschaf ist mir ein frund besundirn;
ich habe grosz gesigir der behem dar vndir!>
si sprach:< ouch sullit er wiszin,
daz dez herczogen sun sich hat gevlizsin,
wy er den bacouen mochte zcu brechin,
vnde mugin vns an den viendin rechin.
sent du gen den bacouen machs gesten,
so magestu an sorge vf dy swobin gen.>
herczog swihoyerus behilt sin zcucht do,
er kart irn zcorn in lachin so.
in merhern czu der zcit
rucktin dy vngir, dy luet;
di bemin vbir sy sich irhubin.
do si lagin zcu chodoym,
do werte sich briczlab;
in der staid gink der bemin gesigir ab.
daz gancz lant waz trurig vor not
vmbe des selbin herczogen tot.
icleichir als sin vatir mit clage
beweinit en mit besuchin sinem grabe. von der tutschin vient do - herczog swihoiero
swihoyerus wart zcu herczog irkorn,
er bewisete den tuschin sinen zcorn.
er hiez in drehin tagin
di tutschin al vz iagin.
vnd ouch von sent gorgen dy abtissin,
dy saczt er vff ein karn in grim.
er furt si vz dem lande balde
vnd liez si in dem peyrschin walde.
sin mumelin mit irn dern allen
lut er vz dem lande mit widir kallin.
do er alle tutsche hette virtirbin
vnd alle andir vromd vermitin
als vz dem gartin dy nezil, wo si stet,
als vz dem rozschofp dy clet,
er gink in vngirnlant,
di der leut zcu mehern wustir worn bekant.
si wurdin obir wundin von den gestin,
er irkrig in vngirn vil vestin.
vier brudir hat er,
den tet er als sinem vater.
abir du si zcu erin iaren quomen,
si in herczogtums dinst sich namen.
er schuf nach im daz herczogtum
vratislao nach sinem frum,
otton vnd conrado merchern,
iaromirum hiez er bischof wern,
ob der bischof e sturbe;
adir ob er des todes nit virdurbe,
vnde wer ez im genem zcu beitin,
als volk solt er in grecir gegent richin.
vnd ob daz bistum nicht wer veil,
so solt er si habin zcu sinem teil.
ouch vndir si tailt er
hundir tausint mark silbirs adir mer.
also schickt er sin brudir von im.
di taylung waz allen brudirn gwin,
si sprachin al czu hant:
< vnsir brudir hat vns wol getan.> wi iaromir hat den nom uir war, vnd von einem turin iar.
du iaromir grecir geegent had,
do geviel im ein stad.
einen hof er im an der stad bowit,
der sinen nomen had noch huet.
swyhoyerus do virschied,
sin brudir bratizlab bemin quam zcu licht.
nach crist gebord vir war
tausint vnd vier vnd driszig iar
ein solich hungir in dem iar
erstund in dem lande vir war,
daz der leut daz vierde teil vbir al
starb vor hungir al czu mal. von keisir henrichen den dritten.
keisir heinrich der drit waz czu rom,
sin keiserin ouch zcu mailan kom.
do si mit ir iungfrowen
gieng in der staid schowen,
du wolde si dy gemein virderbin.
dy wisistin woldin dar vmb sterbin,
y doch snitin sie irm roz den zcail dan.
dar vmb sich der keisir legt vor mailan.
er sprach, ez im wol zcem,
daz er nummir von der stat quem,
biz er si irkriet hette
vnde sin wille dar an vorget.
der keisir gebot mid namen
dem herczogin von behem zcu im zcu komen.
do begunden dy lute zcu redin in der stad:
< man komit dem keisir zcu hulfe drot,
vnd dy sint also gruoelich geut,
daz si eszin andir leut.>
iclicher gedacht, waz leut dar komen!
du daz dy lute virnomen,
daz man dy mer von en gesait hat,
vnd do si nehentin der stad,
si begingin ein groz vntrw mit vlissin,
vnd nomen teig, als dy kinder vf dy spisze.
daz lizsin si sehin von in,
daz si daz eszin genczlichin.
daz dy behem dy new geborn kinder
ezsin als dy rinder,
daz gloubtin dy lambardir.
von den bemin iahin si grosze mer.
dy stat vorchte sich vaste dy vrist.
si sprachin:< dy mutir arm ist,
dy mit irn kindern
dy leut tar beitin vnnd gehindern.>
als schir dy behem komen zcu der stad,
si swembtin vbir des waszirs pfat,
wan adolenus von kiss
en den furt sucht mit vliz,
da von quam daz geslecht vor sich.
di bemin machtin in laruen gruelich,
vnd dar vndir mit vreislichir tad
gewunnen si dy stad.
wan do dy behem stigin
obir dy leutir vf dy muor gesigin,
dy lamborter wontin,
das si in als der tufiln lontin.
si vlohin vaste by nomen
vnd torstin nit gein en komen.
dy behem rachin des keisirs laid,
si begingin ein groz bosheit,
der ich mich schem zcu lachin:
si begundin vaig vz den vingirn machin.
noch wo du si rechkes ein lamborder,
ez ist im von der gar vnmer,
vnd solt er dar vmb sterbin,
er wolde dich virderbin.
dy bemin worin dy erstin in der stad,
si nomen do dy bestin cleinot.
noch stet ein fuz obir prage zcu sente vit,
den man einen cherczal geit.
man gloubt, daz er
von salomons tempil si komme her,
den do dy meilanir nomen,
do si czu iherusalem komen,
do si mit tyto vnd vespiliano
warin geritin vf dy iuden do.
du macht vor dem altir, ob du wild,
den fuz schowen mit dem bild.
wiz, daz sich daz iung werich by tag
dem mit nicht gelichin mag.
da von vnd dy podybradir
dy erstin warin vz dem her,
dy vf dy muor torstin gestigin
vnd sich do woltin zceigin,
dar vm mocht si von dem herczogen wol gezcemen,
daz si dy leitirn czu furin vf den schild nemen. wi der keisir den herczogin schon dez erst gab im dy kron, ouch mit dem wiszin lebin vnd des kur zcu nemen.
dem keisir waz der dinst genem,
er gab dem herczogin von behem
ein wal, daz er neme drot
dy dry heilige konige von der staid,
odir in dem lande habin ein konigrich.
der herczoge gab ez aln lantlutin glich,
dy kron er do vil schon bat
dem rich nach irem rad.
der keisir vor wandelt dar nach
dem herczogin den schild, daz man sach;
er wolt en ouch do mit begabin,
daz er an sinem hof ein ampt solde habin.
czu der czijt gab er vor einen swarczin adlar
ein lebin sny wiz gar.
abir wan dy furstin gewar worn,
czu dem fiure ein tof zcu habin,
vnd mit dem ampt dinen zcu hof,
do irlost er en von dem topfe,
er machte en einen schenkin in deme hobe.
vnd wan man einen keisir erwelt dar vff,
dy do erwelent, ob man si nicht
tragin obir ein sijt,
so gebot ir im czu gen
vndir dy korhern,
vnde wilchem er selbir gebe,
daz der keisir sy vnd lebe.
der keisir cronete wratislabum den erstin koning,
er ruft en konig czu polan vnd in bemin rich. wi den behem wolt nit zcemen ein tutschin bischof zcu nemen.
bischof seuerus gink ab,
iaromir sich vor den brudir gab,
an swyhoierus geschefte mant ir en.
der koning hat ez wol in sinem sin,
y doch wolt er habin getracht
vnde einen tuetschin bischof gemacht.
dez richiz leut schrien,
si ritin vf dy erin.
si botin koyatham, daz er wolt
er wort redin, ob ir solt,
vnd dem konig clagte.
do koyatha het rat geuragt,
do vndirwant er sich iaromrs rede gern.
er sprach:< konig, geruch dine lute irhorin!
geruch vf dinen brudir gedenkin wol,
daz er daz bistum vor sin erbteil haben sol
er sal ouch vf dem stul siczin.
ez zcimpt nit, daz ein konige mit wiczin
sol sinen brudir virsmehin.
wer wellin daz bistum nit tutschin lihin.
dein brudir wer treibin dy tutschin mit arbeit,
wir wiszin nicht, wer dy gelobedet had.
o konig, du hast al din ere
von dinem behem mere,
dan von cheinem tutschin;
da von hastu mer vntrw vndir suchin.
daz laz wir nit czu gen,
daz ein tutschir vnsir bischof sull sin.>
der konig sprach:< ist ez ewer wort
vnd fuget ez vch wol? hort!>
si antwurtin:< o konig, der vreigunge gib,
wem du wild, nach diner libe?
wir habins mit im
mit vnsirme gude vnnd lebin.>
du sach der koning, daz ez geyn der gemeine
est swere zcu strebin, als do wol schein.
er sprach:< ich wolde euwir truwe virsuchin
vnd danke vch, daz er sin wolt geruchin
vnd ewirme herczogen getrwe sit gar.
vnd ich gan minem wol brudir des bistumiz an var
ich wil im dar czu geholfin sin;
doch wellint en dy korhern nit nemen dar in.>
dy tumheren den bischof gern hattin.
dy tutschin hiezsin en gerhartin.
der vbirwant iohannem
czu mehern den bischof genem,
vnd sprach, daz olmuncz dort
czu dem pistum von prage gehort.
er sprach:< ein bischof machis du dich;
machtu es bewern, so sprich!>
< ich bin bischof gewesin biz her;
daz bewise ich mid brifin,> sprach er.
bischof iohannes clagete vbir in dem bobist.
do wolt der von prage nicht suchin des tags.
do begunde im der bobist zcurnen,
abir mechthild dy lamborderin,
des konigez tochter, im czu helfin begunt,
wan si in het vor einen geborn vreunt,
dar vm erte si in, dy gut.
mechthild iaromirs dez bischofs blut
gein dem bobist im hulde gewan.
von der, des konigiz tochtir, ich han
vndirwegin gern laszin,
waz von ir in dy kronikin ist gelegin mit maszin,
wan si czu vnsirme lande nit gehort
vnd ouch dy rede czu mer nit ist gesport,
daz mich wolgeczogin vnd gedoldig
ein vngeczogin rede nit schuldig
sprechint:< wan du daz hast geschrebin,
da von hastu der schuld genigin.> wi der konig benedam in vrid tet, alhi daz geschribin stet.
der konig vmb den herczog eruant
vnde leupoldin von osterrich obir want.
dar nach gink er obir den von winden
vnde vf den von miszin mit gesinde.
hunoldets dy bork het der koning
gebuowit biz vf ein wenig,
vnd vor miszin lag daz her.
vnd vf miszin waz ein behem kuener,
der waz beneda genant,
der hatte des koniges vngenad.
der konig gebot benedam mit nomen
in vride alein czu im czu komen.
der koning red mit im vnd gedacht,
daz er si in vride czu tode wolde haben bracht.
er trachte sin vntrw mit vntrw rechin
vnd vrogte, waz er mit einem swerte mochte gestechin.
beneda sprach:< du macht schowen:
ich wil zcwen molnsten von ein andir hauwin.>
der koning wundirte, ob ez mochte sin war.
vil leicht beneda si do mit ruempte da vil gar,
wan dy sterk mochte einem furstin czu schadin,
vnd si mochte einem furstin geczemen,
vnd ez mochte war wesin,
als man noch vindet gelesin,
daz man rollant het gesehin,
do dem koning der schade waz geschen
von dem heidin, als man gich.
odir er wolt en irschrechin do mit,
dar vmb er ez villeicht red.
do nam der konig daz swert vnd tet,
als er ez schowin solt.
er greif nach dem swert, als er wolt.
er nam ez von im, vnd schud ez dar nach,
den selbin er do mit durchstach. wi herczog wratizlab in saszn glank, vnd wi kurcz warn sin gedank.
dar nach sante der konig sin son
czu miszin, herczog wratislaum,
in saszin lant
mit sderadum, einem wisin man gnant.
mitin in sachsin in den herczog
ein kintlich torheit vlouch.
er begunde sich zcu kulin in dem waszir
mit den kindern also bloszir.
sderad czu dem herczogen sprach:
< er sit nit in notin gewesin wuir tage.
er wanszit vch in vuer viende waszir da,
vnd wenit, er swimbit in der molda?
ob er ez bedenkin wolt,
vf einem hengist in wafin er siczin solt,
vnd secht vmb vch witen
vnd huet vch vor den vientin,
ob si schir vz den buschin gen!>
do begunde der herczog vf sderadum czornen,
er sprach:< du bist ein blodiz tyr vir war.
vriz mich nit, sint ich habe mine iar!
alle din tage bistu blode gewesin.>
vnde gebot im czu iagin vor einem vesin,
der herczog badete mit den iungherrin.
sderad sprach:< ich furte von den kerin,
wan alein dy kinder do bleibin.>
sderad sach dike vmb vor den dibin.
du er ein wenig noher kom,
al czu hant er virnam,
daz sich ein stoub vil groz
vf den herczogin ergoz.
sderad hiez loufin dy vor rinner,
daz si schouwetin, waz do wer.
er gebot ouch nach won hin
daz er iagin vf in.
do worn sachsin vf den herczogin komen,
daz hat er nu wol virnomen,
vnde hatten vil iunghern irslagin.
den herczogen sach man wenig clagin,
er werte sich gar kunlich.
dy saszin warn mechteclich
vf en iczund ab gestandin,
man reichte in dy sper zcu handin.
sderad quom vndir dy saszin mittin,
er virtreib si mit vnsittin.
do irslugin si saszin vil
vnd enkiengin schantin ane zcil.
da by mogen alle trachtin,
dy der eltirn rad nit achtin:
wisz, daz dy alden lern dy virsuchung,
vnde dy geschicht macht en wiz vnd vrome.
als lange einen dy virsuchunge gern
vnd dy gesicht nit lern,
als lange ein iclichir sit
vnd achtit des ratis nit.
dy bemin wordin vmb dy tad tobin;
schand vnd schadin, den si nomen,
begundin si rechin vnd irn schadin rechin
vnd daz lant allir erst virwustin vnnd virbrechin;
dy sachsin ouch virderbin
vnd er kinder mustin sterbin.
dar nach zcu der selbin zcijt
der keisir mit groszim strit
dy winden kunlich obirwant
vnd dar nach saszin lant;
ire leut vil erkrigte,
dar an in wol gnugete. di gab hiz der keisir di behem zceln, daz si ir furstin mugin selbir irweln.
du der, keisir vf den koning von vngirn gink,
den koning von behem er mit im vink.
der keisir wuste der vngirsin sittin nit,
er waz mit in gar vbil vir pflicht.
mit ern wer er vz vngirn nit komen,
het er den konig nit mid genomen.
der koning von vngirn drystund vir ruckt
vnd vf der deutschin zcel vir druckt.
als dycke bestreit en der koning von behem,
e dy tutschin vfkomen,
daz dy bemin dy vngirn obir wundin.
der von behem virtreib dy vngirn zcu den hundin.
er ouch dar czu en betwank,
daz er vndir sinen dank
dy touf must zcu nemen gahin
vnd czu czeichin daz creucze vf den schild entphan.
di vngirn in der selbin czijt
wurdin in irn landen getouft wit;
der konig abir taugin
het nit rechtin gloubin.
der keisir, dar nach im waz gelungin,
dem konigrich czu behem gab dy vreyunge
vnde dy willekur an der kur,
wan si nit hettin, ob ez gepur,
ein naturlichin furstin,
den si ir weltin, daz si den genemen torsten.
czu der zcit wolt der bischof
gein rom sin gegangin czu hof,
er must abir von vientschaf krumme
vnd durch vngirn ritin vmbe.
vf dem wege er virschied czu gran,
vnd kosma vf daz bistum quam. wovon sderas den nom hat, daz alhi beschribin stat.
der koning wart vf hohuart trachtin,
der wart sin brudir nit achtin.
dar vm er vf sinen brudir mist,
er wolt en habin vir wist
vs dem herczogtum czu mehern.
do er fur brunn kvm mit den herrin,
sderad hiez sich daz er begerin.
er wolte von herczin gern
dez konigiz sun czu schanden bringen.
er sprach:< ich muz dar nach ringen
vnd dem herczogen als zcu saszin ein zcelt
by dem waszir slan vf daz velt,
daz er sich gewanszin moge
vnde deste baz zcu strite tuge.>
dar vm begunde dez kunigiz sun zcurnen,
sderadum hiz er vz furin
vnd virderbin vmb daz wort.
do von wart ein groz krig dort
czuszin dem vatir vnd dem sun.
man begrub vor prage sderadum,
da von vnd vmb daz
nant man dy kirchin sderas. von send wenczlabs, der hi bisundir zceichin begi.
vratislab, des konigiz son,
gink czu poln vf sinen from
vnd mit dreu tusint polan
kom er vor proge gegan.
er stunt in dem pruzzich czu hant
vnd virwuste gar ser daz lant.
den vatir begunde er mit sittin
vm ein strit czu bittin.
der konig waz nit bereit gein im czu gen,
wan vel bemin woltin do by nicht sten.
si sprachin:< ez fugit nit den fingir zcu legin
czuschin tor vnd drischowel regin.>
man sach sente wenczlab offenbar
dy stat zcu proge gesein zcwar,
vnd sent woyczeg bewisete sich wratislao.
er gebot em, daz er sich gein dem vatir do.
dar vm gink der sun dem vatir
czu gnadin czu hant,
doch forchte er den vatir
vnd gink vz dem lande zcu hant.
du virschied koning wratislab,
sin brudir conrad quam vf den sal,
wan dy lantlute woltin
sin son nit nemen, als si soltin,
dar vmb, daz er wolde strebin
vnd sich gein dem vatir torste irhebin.
si sprachin:< lazzin wer en des geniszin iczund
so werdin vns vnsir kinder daz selbe tun.>
si namen nach rechte czu irem herrin
conradum von mehern. wi man herczog wratizlab daz rich widir gab.
herczog conrad virschid in dem erstin iar,
wratislab gink zcu dem keisir dar.
er warb vm daz rich in deme gerichte
vnd luot dar obir zcu gezcuge erbir leut,
daz er gein dem vatir stet
for einen boszin willin gehabt hat,
doch gink er in den strid nit.
durch den willin nimant schuldig wirt.
vmb dy selbin wort
erteilt im der keisir widir daz rich dort.
do bestreit wratislab dy polan,
er gewan en vil vestin an.
dar nach crigin er begunde
mit dem drittin brudir dy stunde.
er wolde en virworfin habin vs mehern,
dar czu reicztin in dy wursouicensir.
si woltin nit gern,
daz dy brudir mit vride wern.
wratislab gink vf den brudir zcu mehern.
swathopluk gink im intgein gern.
do dy furstin beide vf dem welde lagin,
vf einem hohin berk von geschicht
chomen si al ein zcu sammen.
als schir se sich irkantin by nomen,
do woltin si nit stritin.
swatopluk sprach czu den gezcitin:
< brudir, ich weiz wol, daz von groszin neit
vns zcu tuteln vnd reiczin vnsir leit.
si wellnt vnsir geniszin,
des mag vns virdriszin.
si raiszin vns zcu ein andir:
stant mit mir in vride besundir!
hor mich, liber brudir min,
da von wante si vnsir lute sin,
vnd turn vns zcu sammen reizsin.
laz wir si nit grosze vrasin biszin
vnd vndir ein andir slahin,
das si vns als iahin
verwerrin nimer vndir ein andir,
daz si den lieb vm daz silbir in iamer
daz si von vns genomen habin,
widir wegin mit blut in dy grabin.>
wratislaben dy rede lib waz,
er sprach:< o brudir, du solt wiszin, daz
der arm ist, der durch fromd red in zcorn
sinen vienden zcu nest wirt geborn.
abir sent vns reiszin vnsir leut,
laz wir si irr bosheit intgeldin hut!>
dy furstin schidin in vrid von enandir,
her einer hindir dem andir.
si samptin dy lut
des morgins zcu dem strit.
dy wursouicensir ir furstin reiszin.
do selbist dy mehern irslugin,
wan si wlohin;
welich si gereiszit hettin,
hettin ein vrolich antlicz stetes -
vel lute beidir siet.
vnd nach dem selbin strit
wratislab sich zcu frede geit
mit dem brudir sin,
si tetin groz tugint schin. von einem tutschin iegir, der nach der behem ger wolt dar vm mit durstin, daz ir virderbt irn furstin
czcu der czijt dy wursouicensir zcu hant
wozey vnde muthne worin genant,
dy warn irr furstin virderbir.
si dachtin do von gar ser,
wy si der furstin geslecht virderbin mochte.
der herczoge hat einen, der waz genant lorche,
einen deutschin iegir,
dem er trwuete zcu ser.
dem lobit bozey vnd muthyney vel,
biz si den tutschin vf ein zcel
an dem wege brachtin,
daz er wolt dar vf trachtin,
wy er den furstin mochte virderbin
vnd nit dar vm solde sterbin.
der herczog mit sinen getruwin hort,
in wolde lorch virderbin dort.
der herczog im gar wol getruwit,
doch vf sin trw er en vragit.
lork legete vf bohutham dy red,
er sprach:< ich bewiz ez vf der stad,
daz er den herczogen wolt
virderbt habin, vnd nit solt.>
er begunde den dutschin mer
gloubin vnd rif dem yegir.
er begunde mit im zcu redin:
< bohuta, mugt er wol dar an besten,
daz du mid dinen froinden selbir
aller furstin bist virderbir?
glaubt er hy vf der erdin,
daz er mugt virswigin werdin,
daz ir yegir mich woldet virderbin
vnd ich von vch solde sterbin?
mer mag daz komen in minen muot,
daz wuir lib vnd gut
alczuhant virderbin muoz.>
also virlorin si sinen gruoz.
er hiez alle yegir vrlob habin
vnd lorkam nor alein begrabin. wi der tutsch in einer stunt machte dem herczogin den tot kunt der herczog an dem geiede waz
vnd czu dem obint ezsin nider saz.
ein mutir hircz lif vff daz zcelt,
der herczog hin vil palde snelt
czu sinem roz groz.
lork in en einen pfiel schouz,
er teilt alczu hant dem herin
di sel von dem libe vil gern.
do machtin si sich alle
czu den roszin snelle.
wan si hattin ez gesehin,
daz der tutschir dem herczogen nehen
vnd in hatte geschoszin,
dar er nit hat genoszin.
do intboten dy lantlute gern
borziwoyo czu mehern
vmb den brudir zcu herin,
des herczogen brudir sun zcu behem.
den irweltin sy czu furstin schon,
si sacztin im vf des richis kron.
sin brudir swathopluk sin fient was,
dar vm gunde er dem herczogen, das
er wart nit herczog.
in behem sant swatopluk
dy getruwin vf sinen from
vnd ouch worziwoium,
der iach, daz er were
czu mehern ein vliher.
den bemischin herren ted er also mit:
< ich wil swatopluk dinen nit;
doch muz ich dy worheit redin:
ich weiz vndir den furstin vf erdin
einen getruwern nicht;
einen mildern man ouch nit ensit.
er mag nichtez nit behaldin
vor iungen noch vor altin.
dovon virdreuszit mich sin,
waz er had, daz nit er allin schin,
vnd er ez al sin lantlutin gibt;
dar vm wil ich sin diner sin nit.>
du daz dy worsouicensir irhortin,
in irm rad si dar czu kartin
vnd sprachin:< swathopluk fugt vns wol!
wan ein rich witib vir vol
wirt oft en arme dern.
wir suln in zcum herczogtum entpurn.
wer werdin sin nit achten,
als mid eime kinde mit im lachen.
wir wern von im dy erb locken
als dy swammen vor den stockin.>
do begabtin dy merhern
gar vast dy wrsouicensir,
grosze glube si in tetin.
dy mehern also mit in retin,
daz si worziwoum vz trebin
vnd mit herczok swatopluk gedigin.
si mustin czu dem keisur varn,
do si sin gezceuk warn.
ach arme giczecheit
du bist leidir wit vnd breit!
bozer mensch in der halb virderbt.
war vmb bistu vszin geverbit?
du sagist ein wenig suzz,
dar nach bittirs biz vf dy fuzz.
vmb clein dinge mit vlizze
virwurfin si iren herczogin weiz,
dar nach si do nomen
gar einen vreizsamen. ein glichniz von den crotin; ein konig von gote si batin.
dem herczog wert ir,
wrsouicensir, gloubin schir;
wan ir ein hackin, als ir gert,
obir wuirme howpt sehin wert.
en ist geschen als den kratin,
der man do mit wol mag spotin,
daz in nit fugsam ist gewesin,
daz si zcu konig ein balkin losin,
vnd dy crotin vor dem furstin
cropiczin geturstin.
dauchtin sich dy achberistin,
si retin also vidir en andir:
< der minniern wirt destir bangir
vnd muszin vns in irin notin
suchin, adir man wert si totin.>
also dy merern ritin,
daz si den minnern vnrecht tetin:
czu irem konig
machtin si einen krenich.
do waz der selbe krenich
ein wilder krotin konig.
der achte irs ratiz nichtis nit,
di grostin zcouch er an daz licht;
nach dem grozsirn sich purgin
dy clein, e si virdurbin.
di cleinen der konig virsmehit,
den groszern er mit virslindin echt.
dy do grostin iczund
selczin wurdin zcu der stund,
dy minnerin si virspottin.
si sprachin in iren notin:
< ir habt vf wuer bosheit
ein koning gewunnen vnd berait,
vnd durch wuir bosheit zcorn
habt er wuer macht virlorn.>
dy grosztin antwurtin do:
< lacht nit! daz waiz ich also,
daz der konig von wuir wirtschaf von verrin
had gebeitin sinen anherrin.
den wenigin wirt zcu hant
mit den groztin we bekant.
wan sich dez konigiz geslecht gesammet,
so werdin si vns vrezsin zcu hant.>
der clainen waz durste keine da von
gemischin vndir dy groztin nach gewon.
< hor min wort,
andirs hy wan dort!
ein fromdes vbil sucht der torat
mit den sinen vil drat.
hit wir einen balkin zcu konige nit gemitin,
daz vil vbil hettin wer nit gelittin.
ob ich vmmir ein wenig slafin wil,
mir wirt von der krummen nasin tromen vil.
vart von mirr verre, er boszin!
der konig went von siner langen nasin,
da wir da von redin
vnd sin mit spoit pflegin.>
den wrsouicensir geschach alsam,
da von si namen cleinen from. von bozey vnd mutine den zcwen ist geschribin hi al ein.
dem koning gebot der keisir
gein vngirn mit im reisin.
bozey vnd muthinam geweldig zcu hant
der herczog macht an siner stad im lant.
do dy zcwen houblut waren,
nach herczog worziwoio si lizsin varin,
do mid si woltin andir herrin krenkin
vnd des vrleugiz beidir sit gedenkin,
da mit des vrleugiz, als si nit soltin,
von beiden herczogen si geniszin woltin.
borziwous, von polan geladin,
ted dem lande groszin schadin.
du herczog vacek widir kam
vnde dy worheit recht virnam,
er czeich dy wrsouicensir sines schadins.
der herczog het ein stad, daz man gahens
in dem lande nit beszir vant,
si waz in behem wretslabs gnant.
noch stet vf der hofstad wildes kraut -
nor ein halbe mil von der maut.
der herczok sin getruwern wf daz huoz gebot,
do er mid in saz an dem rad.
dy wrsouicensir si zcu dem rade nit liezsin,
des wart si ser virdriszin.
dy herin den herczogen do lobetin,
vnd wy dy wrsouicensir toubetin,
si liezsin ir doch wedir alt noch iung
cheinen lebin zcu der stund.
si woltin zcu in gahin
vnd si alle irslahin. wi der herczog vz erwelt den muthnam virderbt.
der herczog in eine stobin gink,
do er muthinam in e vink,
des er doch nicht wuste.
der herczoge en vientlich gruszete,
er sprach:< wor vmb getorst du
gehin in min hof nv?
du bist diner furstin virratir
vnde vnsir vient ein groszer lader
vnde gar groszin schadin in vnsirme lande.>
virderbin gebot er en zcu hande. wi der bosey wart virderbt vnd der tot vf en geerbt.
waczkonem vf boreyum er sant,
vf den andir lanczdib zcu hant,
der zcu libicz saz,
do ein veste stad waz
vnd ouch ein bork do,
wan czidlin daz waszir so
vmb lubicz fluoszit,
do si sich in dy elbe inguozit.
dem herin sagete der hutman
von den ritinden zcu hant.
borcius sprach:< ich weiz daz wol,
daz vnsir her komen sol,
vnd vnsir vrund zcu dem ezsin,
dez si sich heut hant virmeszin.>
dy prukkin er nider laszin gebot
vnd dy geste dar in laszin drot.
als schir vacek von dem rosze stunt,
in der stubin er si alle vant.
borcium si zcuhant zcu bittin
vnd sin gesinde zcu dem tode virsnitten. wi dy wursouicenser virtilgt wurden ser.
borcius son wloch in den wald
vnde waz nohin intgangin balde,
der rotir rok in virrit.
do waczkonis sun in irsicht,
der selb irslug in noch.
alle wrsouicensir virderbit der herczog.
borczius sun czwen czu prage,
schone vnde tugintlich al ir tage,
di warn do czu schul gevarn.
der virderbir nam si vndir dy arm,
vf ein yz er si truk.
dy chnebelin waintin in gnuk.
< o muterl, hilf! o muterl, hilf!>
also er iclichir rif.
der virderbir ein hackin truk,
daz kinne er in vf hub
czu iclichir wiz als czu einem vich.
er slug den schon kindirn - sich! -
mit einer hackin ab dy houbt do.
herczog swathopluk virtilgt si also,
der wrsouicensir geslecht.
iczund man gedenkin mocht,
daz bezsir wer gewesin,
ob bozey wer genesin
vnd daz silber nit genomen hette,
vnd den herczogen in dem lant gelazin stet.
nach crist gebort daz geschach -
als man mir vir war iach -
eilf hundirt gar,
dar nach in dem achtin iar.
des iars virschied bischof iaromir,
daniel quam vf daz bistum schir.
der von vngirn gink zcu der zcijt
mit heruert in mehern wit,
herczok swathopluk gink gen im aldo.
er lif im walde vm also
vnd ein ouge virlouz,
dez er laider wenig genoz.
do kert er widir vm hin
biz zcu der stat chrudym.
als schir er des widir kam,
czu hant er sich gein vngirn nam,
dy er kunlich bestrit.
er irkrigt er lant wit
biz gein gran der staid,
dy er ouch gewunnen haid. wi einer vz den wrsouicensir virderbt herczog swathopluk zcu behem.
der keisir gink vf dy polan,
do selbist der herczog zcu im quam.
dy polan achtin nit des keisirs,
si furchtin nit, noer der behem vraise,
wan der keisir zcu den vestin
nicht komen torste mit den gestin;
wo der von behem zcu quam,
alle vestin er gewan.
dy polan begunden trachtin,
ob si swathopluk virderbin mochtin.
ein wursouicensir het gevlohin,
iohannes thises mit dem nom.
der wart reden mit den polan,
er wolt si von im ledigin alsan.
er gink in daz bemisch her virstoln
vnd dar nach vor den keisir gar virholn.
den herczogin er vor dem keisir vant,
do schos iohannes thises zcu hant
ein glundigen pfil in den herczog.
er irteilt im czu hant aldo
lib vnd sele von ein andir.
vf iohannem thiseam,
der mit clage vz in allin quam,
dy behem lifin mit en andir.
der keisr machte der behem heren
herczog ottin czu mehern.
dy herin widir den keisir woltin
vnd ein andirn herczogen zceltin -
sinen brudir wratislabin
si czu herczok nomen.
nicht dar vmb, daz er beszir wer,
sundir daz der,
vf dem der keisir tracht,
nicht ir herczog wurd gemacht.
si sprachin:< wer wuln liber dar nach iagen,
daz lebin vnde daz richtum wagin,
wen in dem lande dy koer virlisin.>
si sprachin:< holt, ob vns iczund kisin
wil ein herczog vnsir zcungen,
dar nach wart er dar vf virsunnen,
dar er vns gebe sin geborn vrunt.
ez zcimpt vns e, daz wir huet
nach dem rechtin varin,
wen daz man let by den horn,
daz ist zcu nahe nach dem zcagil,
muelich als ein snellir vogil.
sich ist beszir nue czu werin,
wan daz vns, wenn wir sterbin,
vnsir kinder scheltin
vnd mit wortin meltin:
« dy rue sich vnsir vetir gabin,
do von si vns habin
dy kelle ab gesniten. »>
vmb daz si herczog ottin virmitin,
abir sin brudir wratislabin
si czu herczog do namen.
czu dem keisir gink wladislab,
der im do sin gnade gab.
do wladislab by dem keisir waz
vnd den vrid besorgit baz,
dy wil ettlich santin
nach worziwoio czu schantin,
den si mit ern bosin tad,
gabin czu prage gein wiszerad.
wladislab gink zcu behem,
er wuste nit, wy es im bequem,
noch vmb des landes wegin,
do von er nit het gelesin.
er nohent zcu prage,
vnd do er czu bern lag,
herczog wladislab virnom,
daz herczog wratislab von winden kom
dem worziwoio zcu hulfe.
er sprach recht als ein gilfe.
herczog wladislab mit niet,
bereit sich zcu dem strit.
si scheutin dy winden ser
vnde rittin dem herczogen mer,
daz er kein prage zcuoge
vnd vor den winden vlouch.
vnde du er nohete der staid,
si lieszin in nit in drat.
do kart er widir
vnd slug sich mit den windin ser.
do schuofin ez gar wol dy behem;
si behieldin den mit nom
vnd den sik an den windin.
wer ein wenig irgen
in dem strit gewundet wart,
der starb vf der vart.
halt wy wenig dy wunde waz,
dan noch er nit genaz.
von dem strid begunden dy rosin
vf stigin vnd sich begrasin.
des mich wirdruszit ser,
daz dy geburt ist komen her
vnd also vf gestigin,
des nit billich wer geswigin.
herczog wladislab waz bereit
vnde sinen brudir abir bestreit;
czu prage vf dem bogist
gwan er in der selbin vrist
den nomen vnd daz lant.
di staid ist den pragern wol bekant,
noch man ez begist heiszit.
vel stride wurdin in behem irvreiszt,
y doch alein dy staid
von dem stride den nomen haid.
der herczog von behem zcu hand
vil mid wenig obir want.
der strid geschach zcu drat
dristunt an der selbin stad.
wladislab begunde den keisir bitin,
daz er woelde zcu behem ritin.
der keisir zcu behem lag
vnd saz em gerichte zcu prag.
wladislab clagen begunde
vf sin brudir zcu der stunde.
der keisir begunde ez den furstin sagin
vnde si vm daz recht vragen.
als lange si richtin,
biz si doch tichtin
vnd wladislabe irteiltin
daz lant czu behaldin.
si sprachin vf der staid:
< vnsir erst kuor kraft haid,
dy andir ist nitisnicht,
vnd do von ist si gar ein wicht.>
si spraichin:< wist vns wuir hantveste
adir macht vns sus gewiz vf daz beste,
daz er, behem, mugit irweln
vnde zcu furstin, wen er wellit, zceln
vnd den irweltin virtribin.>
do virricht der keisir wratislabin,
den herczog von windin;
herczog worziwoium hiez er bindin.
der keisir gebot vnd irloubt
vel hern ab slan dy houbt.
er gebot er vil noch siner ger
er ougin vz brechin schir,
daz si irn furstin getrw wern
vnd si nit reicztin noch virwerrin.
borziwoio gebotin si zcu hant,
er solde komen in daz lant,
den selbin allin er gebout
dy ougin vzbrechin drot.
do vingin si iohannem thystam,
si brachin im vz sin augin.
herczog worziwoio
solt man vf daz lebin do
habin zcu hant getedingt,
wan er het czu gesind
sines geslechtiz ein mordir.
der keisir nach groszer ger
vil behem gebot virterbin. -
wisze, wor vm er si hiez sterbin! -
nicht durch giczekeit,
nor dem herczogen zcu nit,
daz der selbe herczog von behem
nicht mechtig werde mit nam.
du der herczoge des keisirs willin
het virnomen stillin,
mit weinen sprach er also
czu den sinen so:
< dy hack eine kulbin vbir sich richt,
wer sich vor sinen viendin czu gerichte gibt.
daz pruefete ich iczund rechte wol,
daz alle tutsche vor vol
der behem vbil mit suchin tobin.
het ich es ein wil vf geschubin,
so wern min lute genesin,
si mochtin hut vrunt sin.
ez zcimpt nit den wisin,
daz si dy kunen storen.
ez kumpt dy zcit gern,
daz dez kuon wirt not.>
er woelde den brudir irlosin drot,
dez keisir liez in gern.
er wuste, daz dy meylanern
czurntin vf dy behem,
daz er nit wolte werin,
vnd er vbil suchtin.
er gebot, daz si geruchtin
den herczogen behaltin;
vnd sprach:< lazit in nit ein lust haltin!>
do legetin dy lambortir
den herczog in ein kerker.
si martirtin in sibin iar
mit hungir vnd stanke vir war.
der keisir dar noch gebot,
daz man in tote drot.
do woltin im dy lamborder
noch irs herczin groszer ger
des morgens, als in waz irloubt,
habin ab geslan daz houbt.
si liszin im des obindes sagin,
du si im czu trinkin vnd zcu eszin gabin:
< iz vnd trink by diszem licht,
du wirst vnmir morgen niecht.> wi sante apollinaris irlegdigt.
der herczog wuste nit wy tun sitin,
er begunde god vlizlich bitin.
in der nacht im irschein
sent apollinaris gar fein.
er vragte in noch siner ger,
ob er gern zcu behem wer.
der herczog wart do dingen,
daz er geruchte in czu bringen
czu behem vz den bandin
vnd heim czu sinen landin.
er wolt mit aln sinen dingen
tag vnd nacht in sin dinst bringen.
sent apollinaris sprach:
< wo du dich erkennest by tag,
do mach nor ein crucze czu stete!>
du er daz hat gered,
er saste en czu secze nider.
do stet er wol bezceichin sider.
czu woleczig gink der herczog,
do vand er her beneda noch.
der machte dy bruder
czu frunde widir,
er furte en dar nach zcu prage.
wacek mit im do lag,
er larte den herczog ser,
daz er gloubte sinem brudir nymer.
der herczog volgt im dar an gern,
vnd herczog otten von merhern
vieng er al czu hant
vnd behilt in in behem lant. von dem erstin sobeslabin, vnsirm vrunt zcu begrabin
sobeslab, sin brudir, dar nach
czu polan entphloch
vor dem herczog von behem;
er wart vf si gruolich sehin.
vf dy behem er begunde
tobin zcu der selbin stunde.
sobeslab sampte vil polan
vnd manigirley hayden sam;
er begunde wustin daz lant
vnde wolt den brudir habin zcu hant.
wladislab sich gein im nom,
vnd do er an dy elbe quom,
di polan gensit der elbe
suchtin vride vbir nacht selbe.
dez morgins waz in gach
vnd nomen in vride ein tach.
czu hant an der selbin nacht
hattin dy behem kein tracht,
si legetin sich an hute.
di polan gar virvlucht
brachin den vrid vntrulich
vnde quomen vbir dy elbe heimlich.
e daz sich dy behem hettin
gewafnit an irn stetin,
vndir den behem an dem tage
wurdin dy bestin al irslagin.
einer gar wol bekant
fur den andirn waz gnant
diterich russouecz,
ein gutir iungir, wol gezcogin stets,
der vndir den gesigern
als ein horn dem einhorn
irwirbit ruom vnd gutin leunt
vnd der wile vink zcu hant
ein wild swin in dem walde
lebindig by den oren balde.
do wart im vf den schild irloubt
czu intphan ein swines houbt.
der hilt sich gar kundlich,
em waz mit hulfe nimant glich.
er virderbit vel polan,
vnd ir virdarb ouch sam.
der herczog von behem vor dem brudir
kam kum lebintig fuder.
wol si dem gutin iungen
vnde an den truwen wol irfunden!
disir reichtum vnd ir kouf
vnd disze wollust horint vf,
alein em ein gutir nam vir war,
der blibit - noch hundirt iar
lobt man den gutin diterich.
ich rade einem iclich,
daz er ez alliz vndirwegin lazse
vnd nach der sele an sich uasze
ein gutir nom,
do mit er czu gote muge komen.
der herczog liz sin brudir zcu hant
vf waczkonem in daz lant;
der selb dem herczogen czu ser
riet gar ubil vf den brudir
vnde reiczte si czu einandirn,
daz in wurde deste bangirn.
en vngetruwn ratgeb er bekante
waczkonem al czu hant;
herczog sobeslab
den waczkon brachte czu dem grab.
er virderbt in mit der tad,
dar nach irwarb mit sinem rat.
wacek waz ein dicke kurczir man,
er trug gestuogt gwant gern an.
sin spottin dy iunghern;
dar vmb si in gern
den selbin wacek wachtilsag
nantin beide nacht vnd tag. wi dy behem den bobist vingin vnd wi si mit im vm gingin. der keisir wolde zcu rome gahin
vnd wolt dy lecztin cron intphan.
dem herczogin zcu behem er gebot
mit im czu komin dort.
der herczog an siner stat
seins brudir sun gebot,
herczog wratislabis,
der ouch wratislab genant waz;
der hatte dry hundirt helm.
er sprach, daz er selbin
wolt sin getruwir vettir.
worziwoius sprach do vor:
er beval dem vettirn czu hant
di burgir von meilan,
daz ir in tet mit rat
ettlich wider tat
vm dy vngutige vanchnuzz.
do wratislabin im virdruzz
vnd czu rom waz,
man sach von im, daz
er gink verren
czu den heiligin gern.
er bekant, daz der bobist
czu rom waz ein gast
vnd von meilan waz geborn.
er hatte von meilan vz irkorn
di bestin burgir, dy sin pflogin
vnd czu rom stetiz lagin.
der bobist mit dem keisir
begunde zcornen gar ser,
er wolt den keisir nit cronen.
wratislab begunde sich vreuen,
des bobistis frunt er slug
vnd in do nit virtrug,
daz si sinen vettirn smachtin
vnd sin in der vengnisz lachtin.
er wolt den bobist ouch
virderbit habin, der do vloch
in sant petirs kirchin.
herczog wratislab lief nach im,
di chirch er vf brach
vnd nam do an den sinen rach,
dy er in der kirchin noetet
vnd mid virwunden totet.
her bouan dy kirch brach,
den man von erst dar in sach,
der dy lute zcu totten
an graif in den notin.
er toite dy lamborder
noch sines herczin ger,
daz blutige beche von im runnen.
den bobist si vingin zcu den stunden,
si dy grostin kirchin beraubtin
vnd daz beste alliz claubtin.
si hietin mer gedechnizs laszin,
ob si sich nit hettin begoszin
schentlich mit den plutigin regn.
do must der bobist den keisir kron
vnd dy behem alczuhant
ledig machin von dem ban.
czu der zcit starb daniel,
nach dem herman wart irwelt snel. von einer seilczin geschicht ist dy kronik gericht.
steffan, der gut konig von vngirn,
vnd wladislab, herczog von behem, bisundir
nomen ein tag zcueszin in.
si komen in vrid do hin
vnd zcu ratin begundin,
wy si zcu allin stundin
mit vride gewesin mochtin.
vnd do si zcwen al ein trachtin
vf ein berg schon,
si wustin nichtis nit do von,
daz von einem krig by nom
di vngirn raustin vf dy behem
vnd beidirsit an den stritin
vel lut irslagin hettin.
vnd dy behem iczund vluhin
als man list an den buochin:
dy vngirn alle gelich
gingin noch in mechtlich.
gregorius, des starkin sun,
begegnite den vngirn an der lun.
der selbe irledigte drot
di behem von dem tot.
der iung do gein den vngern
ein zceichin wist besundir,
vnd vel kunheit er bewiste,
do von man in mit lobe priste.
er gink in dem blude,
vnd biz an dy enkil wude,
halt wo er sich hin wendit.
ez gink im wol vf der stet.
leidir der gink do ab
von dem lebin zcu dem grab.
herczog ott von mehern
reit in kurcze wil nit gar vern
vf ein berg allein
besundir von der gemein,
vnd von der geschicht
wuste er nichtiz nit.
dar nach sach er,
daz man slug vf daz bemisch her.
er srei vf sin meher
vnd slug dy vngirn ser.
an zcwey teil beidir sit
si vristin nimant an dem strid,
vnd si alle tottin.
du si daz irhort hettin
beid der konig vnd der herczog,
von ein andir waz in gach
an alliz ende ser,
der hin vnd iener her.
der herczog wart mit sin hern
den totin gregorium ern.
sin kindirn er gebot
swarcz vnd wiz linwat
otmudik zcu tragen,
wan der georij in sin tagin
noch der risin sittin
kunlich hat gestrittin;
des do er mit vnfug
di vngirn czu tode slug.
herczok wladislab hatt nit kinder,
da von er trachte bisundir
vf sin brudir worziwoium;
dem gab er vf daz herczogtum
vor den lantlutin,
der mer solt vor en stritin. wi wladizlab nit stillin worziwoium virtreib durch der deutschin willin worziwoius dar nach herczog waz;
da von sage ich vch daz:
er hilt den lantlutin nit,
sin gelobde waz ein wicht.
er nam zcu sinem rad
fromd an der sinen stad.
dar vmb sin brudir zcurnit,
er wart en in ein kamnir fuorin.
< herczog freunt, mir ist drot
heimelich mit der czu redin not.>
czu im er also sprach:
< wofin vnd ymmer ach!
wor vm zcuchtigst du dich nit
bi den andirn, als man sit,
daz du dy fromd geborn
vnsir vetir virratin han?
hastu ez ye horin sagin
adir in andirn landen gesen
in irm rad fromd geborn?
do von kumpt mer leid vnd zcorn!
vnd wer der ist, der zcu vil
sinen eren schadin wil,
der nem solich in sinem rad.
seldin kem gutir gat
irr auz in sinem lant,
sundir der wirt vns bekant,
der sich do heim nit enhelt.
er wil, daz man sin entgelde.
vnd wy mag ein fromd geborn
getrulich ymande mit gevarn,
der den sinen nit kumpt zcu statin?
der mag nymmer trulich geratin,
der von fremdein landen
tracht nur diner schandin.
er kumpt her gar stiln
nit durch dines bestin wiln,
sundir dar vm, daz er geruche
vnd sin nucz by der suche.
ob ez der vbil irget,
ez wirt im nit zcu spet;
vch im ez nimant wert,
ob er widir heim kert.>
im antwurte der herczog:
< daz weiz ich doch,
du du herczog werst,
wez mit libe din hercze gert,
den nemistu zcu dinem rat,
beide fruo vnd spat.
wan ich mich selbir meistir,
miner gebot lastir,
laz ich in minem rad stan
di, den ich sin wol gan.>
do sprank er vz der kammirn
mit zcorn vnd in iamir.
herczog wladislab dar nach
kom fur in vnd sprach
mit den lantlutin:
< sent du nit wilt witin
achtin der dinen frums,
so wil ich mines herczogtums
widir vndirwindin.>
er furte yn mit sinem gesinde
vz dem palast dort
vnd sin gesinde er in furt.
do dy von fremden landen
im stunden by mit schanden,
si torsten im nit reden zcu.
wratislab kam vf den stul,
abir noch dreu iarn
wolt er es nit lengir sparn;
er gab worziwoium
wider vf daz herczogtum. wi worziwoius czu dem andir mal virtribin wart durch der tusch wal.
herczog worziwoius
bauwit czu saczk ein gotis huz.
di liz er wihin vnd meren
in sent apolinaris ern,
der in hate vil suzze
irlost vz dem venknisze.
er furdert in ouch zcu sinem frum
in behem zcu dem herczogtum.
abir der gnaden nit kunde
behaldin zcu der selbin stunde:
er begunde dy tutschin zcu hant
widir bringen in daz lant.
du ir want, daz er
des herczogtums sichir wer,
er sante brife zcu tust zcu hant,
daz dy tutschin in daz lant
obir wald liezin
vnd durch er gegent diezin.
du daz wladizlab het virnomen,
er hiz dy lantlut vor sich komen,
vnd er sprach also zcu in:
< o, o, o! daz mag nit gesin!
er muz alzcuhant
selbir gen in deutsche lant.>
wladislabs beriet bi zetten
sich mit den lantlutin.
er sazcte abir worziwoium
ab von dem herczogtum
vnd gebot in zcu hant
czu gen in deutsche lant.
er sprach:< hor mich, brudir min,
du macht an si nit gesin.
an den rein ge mit in!
daz keisirtum von in gewin!>
als ob er spreche:
< ich daz libir sehe,
daz min geslecht sturbe,
e min zcunge virdurbe.>
bischof herman starb,
wan daz er irwarb,
daz vor sinem tode
kom zcu im ein stimi drot,
dy zcu im also sprach
von der sweren gotis rach:
< du hast gebotin zcu laufin
vnd dy iuden taufin.
wor vm lobistu in
si abir zcu iudischin?
ez het dir gefugit baz,
daz du nach dem rechtin daz
hettest vndirwegin laszin,
vnd soldest dich des vnrechtin maszin
vnd do mit der kristin gloubin
soldes du nit crenkin noch beraubin.
chum fur daz gerichte schir
vor ein gerechtin richtir!
hirt, gib rechung widir
von diner hertt vnd denn ge nidir!>
du virschid der bischof
mit clagin, daz in wenig half,
vnd siluestir alsam
sich des bistums vndir nam. von dem erstin sobezlabin, wi kun er waz in sin tagin.
czcu der zcit starb wladislab,
sin brudir wart herczog, sobeslab.
der bestreit dy geburen
kunlich nach sines herczin ger
vnd virderbte in behem
dy tutschin, wo ers an quam.
der keisir wolt si rechin,
er gink geweiltlichin
czu behem in daz lant.
sobeslab ward im wol bekant,
er sprach in grim:
< ein somlichs tun ich im:
ich wil dy behem al irslan.>
vnde do der keisir wolde gan;
mit prennen vnd mid morden gevaren
kam gegin bemen.
sobeslab kam vf der weit
mit im offenbar zcu strid.
di behem wurden als dy lewen
noch irem herczogen strebin.
irs herczogen, des greulich,
hutin si gar truolich.
von sobeslabs slegin funkin furn,
di man do wol mocht gespurn.
sin slege si also taubtin,
daz si nit gloubtin,
daz er ein mensche were,
sundir der tufil were.
sobeslab achte nit der gevangin,
in wolt ouch nit gelangin
nach dem raub zcu rinnen.
nur ein gutin namen
suchtin si in dem strit,
uen dy behem gesigtin ueit
vnd dy tutschin obir komen;
dez si nucz vnd er nomen.
der keisir wart do gevangin
an der vlucht des erlangen,
muste mit schandin dingin.
epte vnd bischof si do vingin,
doch litin sie kein vanknisze.
dy bischof vnd dy epte suz
wurden vndir den helm
in wafin gevangin selbin,
wan dy behem sprachin also:
< den ban sult ir vlihin do.
vnd virwundit dy prister nit!
habt mit in nit andirs pflicht;
wi ir si habt gevangin,
also lat si belangin!
gebit in dez heuz gnuk zcu eszin,
wan si habint vns daz beszir
beraubt vnd virprant;
also wit ist daz lant.
vnd wo si gelegin sint,
si hettin vns fur ein wint.>
di ratlute hizsin si totin,
sobeslab wolt sin nit gestatin.
er sprach also:
< willich furste erstet do
von der geburd,
wen ir wirt gefurt
erslagen vz dem her,
sin mutir gepert in nimer.
abir dy di chur irwelt
vnd zcu fursten wern gezcelt,
der furstin tod schadet vil,
wan maniger beidet vf daz zcil,
allir meist der,
wilchir dar czu hoft ser.
abir wo der furst nur
gesin mag an kur,
den mag nimant
sines furstums tun an.>
dy behem volgtin dem rad,
der keisir lobt mit der tad,
den lantlutin furbaz nymer schadin,
noch dem lant bi sinen tagin,
sundir dar zcu keren,
der behem ere meren.
do gab der keisir sider
dem rich dy cron wider.
er sprach:< er durft furbaz
widir nimant koufin daz.>
er wolt in ir vor nit gebin,
nor daz si iz czu koufe nemen.
< ouch irloub ich euch,> sprach er,
< daz ir mugt einen koning mer
behabin ymmer furbaz schon;
abir ir muszt dy kron
von mir intphan -
dar zcu solt ir gan.>
der strid geschach,
du cristus geborn wart, dar nach
eilfhundirt vnd xxxiiij iar.
des selbin iars vir war
di polan gingin in daz lant.
di behem bestrittin si zcu hant.
si irslugin vel polan
vnd beraubtin alzcuhant
polanir lant, do dy funden
sand woyceks houbt zcu den stundin
daz si von danne brachtin.
daz selb haubt, dez si nit achtin,
blutigs in sich noch bewist.
czu der zcit sich vlist
der herczog zcu zcir dem lant
vnd vm gab alzcuhant
di burg zcu prage mit der muor,
daz er si do mit gehauwer
macht vnd virwert so.
czu der selbin zcit aldo
di iuden der cristin kinder
mit dem tode machtin minner
vnde des iahin si in iren notin.
dar vm gebot man si zcu totin,
ir huoser ouch beraubin.
vnd do si der iuden gloubin
vnd er lib virderbin,
di vf dy tufil erbtin,
vnd ir huzir beraubin
vnd ir gut daz vz claubin,
in der sinagoge man vant
ein groz slangin zcu hant.
ez waz nit gewonlich,
daz irgin in diszim rich
ein solich were gewon.
ob dy iuden do von
wustin adir nit,
da von nimant git.
daz geschen ist
nach crist geburd in der vrist
eilf hundirt iar,
dar nach in dem virczigistin iar.
czu der selbin zcit
sant procop sich dem tode geit.
dar an den behem
von gote ein groz hulfe kom.
dez bekante ein tutschir apt,
den sent procop so begabt:
er slug vnd zcoch en mid dem stab.
dar nach herczog sobeslab,
der tugintlich, gink ab
vnd dy sele gode gab.
sin sun waz dar nach,
wladislab, herczog - daz gsach.
der volgt nit sinen vatir vnd mutir,
er waz der deutschin vreunt gutir.
ez bewiste sin kunheit nimant,
allein daz er sich sampt
mit dem keisir in vruntschaf.
dar vm er dicke wart gestraft. wi konig wladizlab gecront wart vnd czu prage kam vf der vart
keisir frederich zcu rom
lud wladislabin mit nom;
der von behem czu im gink
vnd von im dy kron entpfink.
czu reginsporg er kom
vnd der keisir som,
dar nach reit er schon
czu prage in einer kron.
er furte mit im ein grosze schar
der deutschin, daz wiszit fur war!
er sprach an der stund
czu den behem lachund:
< gleubt ir ez in wuirn sinnen,
daz ich mag er an vch gewinen?>
dy rede waz ein wicht,
sinem sun geuil si nit.
den lantlutin begunde ir clagen
vnd vf den vatir sagin:
< ich wil minem vatir,> sagit er en,
< cheinir truwe schuldig sein,
sind ich sehe zcu dir vrist,
daz sin zcunge vngetrwe ist.>
du dy heren daz virnomen,
si zcu mal zcu einandir komen
czu des konigis sun.
dem sobeslabin.
mit ein andir si begunden
ratin zcu den selbin stunden.
si retin mit dem konige do
vnd sprachin zcu im also:
< o konig, hort
euwir wisin wort!
vnd waz si mit mir
redent czu dir,
daz hab mer nit vor ubil auch!
di wisin vragen vch,
wer vch dorste dar zcu raten,
daz er ewer er mit den taten
vnd wuir gewalt
torste virwandeln also palt?
i doch hab wir dy cron
mit dinem vatir schon
mit vnsirn libin streitberlich
behabt vnd scheinberlich,
vnde habin mit vnsirm lebin
der kesirlichir guald gegebin.
wy dorstu in deutsche lant gan
vnd an vns dy cron entphan?
du macht si zcu prage gar nahin
an al deutsche enphan.
sin du wild do mid gedichin
vnd al ain mid fromden richin,
wi torstu du dich gebin zcu irkennen
vnd czu behem konig genennen?>
er gestet nit vf der sted,
daz der furspreche mer ted;
czu dron er in begund
vf den keisir zcu der stund.
di lantlut gar gan
woltin in nur irslan.
czu der selbin zcit
must der konig vor groszem neit
vz dem rich heimlich gen
vnd vf dez keisirs hof sten.
du der konig gevloch,
sin sun sobeslab waz herczog. von sobezlabin dem andirn, der tutschin vient im lande.
sobeslab waz der tutschin vient;
wo er ir gwar wart hint,
den zcam als morgin nit zcu lebin -
si worden al dem tode gegebin.
waz er ouch tutschir sach,
odir wer im da von sait dar nach,
dy hiez er fur sich bringen;
er wolt in daz houbt virringin
mit einer schentlichir gab:
er sneit in al dy nasin ab.
czu in er also sprach:
< der tutschir sy min gouch;
vm zcu laufin in der werlt,
czu torheit wirt ez der gezcelt.
vnder den dinen biz gnant,
der nom ist dir wol bekant -
vluoch balde vz minem lant,
di behem werdin von dir geschant!
du bist nit komen stillin
durch gutir sache willin
her von dinen landen.
dovon bist du czu schanden
worden mit der nasin.
du gest als der wil grasin.
wor vmb bistu hy her komen,
als dy distil vndir blumen?>
di andirn behem wilde
by irm herczogin nomen pilde:
wo si ein tutschin sahin
si woltin al zcu im gan,
als si in woltin vahin
vnd en alzcuhant irhain.
si schrien vf en golf,
als vf einen wolf.
si machtin in zcu einem torn
vnd sniten im ab dy orn.
hoer noch ein wundir plab!
si snitin im ouch dy nasin ab.
vnde wer sobeslabin zcu bracht
beide tag vnd nacht
sin schilt gedrollin
tutschir nasin vollin,
em gab sobeslab der stark
claris silbirs hundert mark.
di mer ging zcu hant
vbir al tudsche lant
daz der genem sobeslab
den tutschin solich zceichin gab
vnd si als ein bast
in dem lande hast;
vor ein tutschir gast
waz im als ein swer last.
ein iclichir wisir sol
ez im vor gut habin wol.
di wisin sprachin do
widir sich also:
< der frum sin zcungin mert,
e si wirt vbir hert
der vngetrw, als man sicht,
acht siner zcungin nicht.>
di andirn also sprachin
mit redelichin sachin:
< daz lant mit sinem futir
ist eines iclichen mutir.
wer dy tutschin smecht
vnd in behem lant echt,
den hab ich nit vor frum.
wan ez wer nur kum,
daz im gein der selbin smech
ein sollis auzzer lancz gesech.>
di iren leut al geleich
mitin zcu behem daz rich
vnd sich der vlucht gabin
von herczog sobeslabin.
dem keisir si begunden
vbir dy behem zcu den stunden
clagin vnd sich bereitin.
er gebot in ein wil zcu beitin
vnd sprach zcu dem wladislabin:
< ich wil der ein wenig sagin:
ich wil dy behem nicht
bringin von des lebins licht,
noch durch din son sterbin
vnd durch en virderbin,
vnde dich zcu behem,
do man der billich ist gram
mit wundirlichin sachin,
der tutschin konig machin.>
du ein grebe von behem
di rede also virnam,
hor, wy ein wundir
geschach do bisundir!
er mochte nit zcu behem -
di tutschin warn dem lande gram -
gehabin einen botin.
do must er in den notin
einem lon gebin,
der dy botschaf wurbe ebin.
sobeslab als ein pesse
ret nit vndir der messe,
sundir er grwelich grein,
daz do wol von im irschein,
nach er ouch mit keinem wort
do selbst keine botschaf hort.
der bot het andir mere virnomen.
er wolt der botschaf ab komen
gegin dem sobeslab,
der in do schuf in daz grab.
er wart dy botschaf werbin
in der messe, du er sterbin
mit vngelingin muost.
do der sobeszlab huost,
er kart sich gen dem botin vmb,
do wart der selbe bote ein stumb.
do in sobezlab der gruelich
an admiczt vnhuorlich,
der bot als ser irsrak,
daz er zcu hant tot lak. von sobezlabin freisamkeit, di er in sime leben irczouget.
der keisir wolt nach den stunden
di behem truloz kunden.
er mochte ouch nit botens habin,
wi gern er in wolte begabin.
ein vrechir rittir schoz sich vz,
er nam sich ioch in kein gruz
mit der botschaf zcu behem.
dem im ouch nit wol bekam.
er sprach also:
< ich furchte mich clein do.
vnd waz mag yemant in vnsit
mir gedron do mit?
ich han dicke mit min hendin
czehin allein bestandin
vnd mich noch willin mit en begangin
vnd si auch alle gevangin.
wullin si mir icht tun,
so bin ich wol als kun,
ich slahe mich mit in.>
vnd do der bote quam do hin,
mit sinen groszin vnsin
vf gar clein gewin
vnd sobezlabin an sach;
do waz im nit gar gach. -
er luzsit als ein hesel,
ser irschrockin als ein esel.
dem botin nohint sobezlab,
do mit er in dem tode gab.
vnd sin sele schied von dem libe
vor vorchtin, do von ich schribe.
sobezlab ist also suzse gewesin,
der keinen tutschin wolt genesin,
noch laszin in sinem lande,
da von er ymmer ist geschant.
czu der selbin zcit
siluestir wart hin geleit.
noch im do kom
meinhart vf daz bistum. abir von dem vnsuozz sobezlabin, der in der helle mag sin begrabin.
der keisir abir wolt
di tutschin rechin, als ir solt.
mit herschaf er begunde
gen in behem zcu der stunde.
di probantir vnd dy frisin,
vnd rynlendir als dy risin,
die sachsin vnd dy doringin,
ouch dy beigern hort man clingin;
dy fleminge vnd dy swabin
den behem komen al zcu schadin.
si samptin sich mid ein andirn.
er iclich wolte wandirn
bisundir mit ir gesinde.
er sinne warn also, blinde,
daz si dy behem woltin sterbin
vnd si alzcu mal virderbin,
vnd daz rich mit wiczin
des erstin czu besiczin.
sobezlab daz virnom,
vnd e daz der keisir kam
czu der losincz, dem pach,
gegin in waz im vil gach.
er irhub sich gein im dannen
kaum mit zcwenczig mannen.
do herczog sobezlab dar nach
di luczil siner sach,
er bat den heilgin toufir
sent iohannes mit vollir ger
vm hulf in sin notin.
den keisir si gesen hattin.
der gink, do er lak,
vor ein berk zcu prak.
do er der behem gwar wart,
er besorgete sich vf der vart.
sobezlab sin in dem dorfe beit.
di tutschin vf dem velde wit
gingin als ein muor gein prag.
di behem schrien:< sla a slag!>
do irslugin si dy behem an deme phat
heut alle an einer stad.
ein behem dar nach
den tutschin hindir nack,
di andirn durch den grabin
rittin vnd en zcu gabin
czu beidin sitin.
di drittin vf der witin
gweiltlich ab stunden
vbir si zcu den stunden.
do irslugin si daz her
al zcu mal nach ir ger.
do intgingin dy tutschin nit
si hattin mid dem tode pflicht.
sobezlab also irclang,
da dem keisir mizse lang.
der keisir vnd dy furstin
mustin blut durstin
also daz si wurden irslagin
vnd al dem lebin widir sagen.
do von des bachiz flut
dry tage ran mit plut;
wan der herczog in notin
het vor den strit gebetin,
daz man nymant vristin solt,
halt her geb silbir odir golt,
man solt sich obir nimant irbarmen,
er wer rich odir arm,
vnd dar solt man gan
si al zcu hant irslan,
wan man in kein als nohin,
man solt er kein mit nichte vohin.
do selbist pautin si dar nach
dem touffir send iohannis gach,
eine schone kirchin,
di si mit ir werchin
bi dem lebin het behaltin.
er wolt si lengir altin,
gein got er in irwarb,
daz er nit luczil starb.
man trug si all dar nach
czu gedenknisz gein prag.
vndir dem roub, den si do
nomen mit dem todis dro,
czwei tusint vnd funfhundirt
vingirlin si funden,
di si nomen von den rittir
hendin, do irslan bittir. -
den doch god aln gnade!
dar zcu ich ouch sine gnade bidde
mit allin gloubigin seln
al behut vns vor der heln! -
du daz wladizlab hort,
ettiswen zcu behem dort
konig gewesin,
daz der keisir nit genesin
wer, vnd mit den sinen
waz irslain von den viendin,
er wart sich vnd gar ein vicht,
vn dem tode mocht enken nit.
vor leid vmb dy tutschin
must er dem lebin wichin.
daz ted nit sin son sobezlab,
der si al schuf zcu dem grab.
do sinte der grewlich sozblab
seinen vater wradislab,
von des keisirs hof her ab
czu wisrad gab er in dem grab wi sobezlabin der keisir bat vm sin sun dar nach drat.
si erweltin dar nach
ein keisir vil gach.
der pruft an der zcit
sobezlabs kunheit;
der durch siner zcungin er
den tod gert vil mer,
wen sin lank lebin.
do man sach in strebin
nach vnd tag nach,
im waz vf dy tutschin gach.
der keisir sich begunt
gein dem herczogin an der stund
czu habin gar vruntlich.
ir wuste nit mit sinem rich,
wi er im tuon solt,
vnd der dy wil kum holt
czweihundirt rittir mochte gehabin.
si wern zcu behem al irslagen;
do mochte keiner enken.
man sach nit by dem keisir sten
einen gutin rat,
wan des sobezlabs tat
di furstin al viriungit het -
er vetir ir dem tode get.
do von in deutschin landen
di furstin zcu den stunden
dannoch iung worin
vnd von wenig iarin.
man mag nit licht vm dy red
virdenkin vnd sprech vf der stet,
daz dy kinder wern wiz.
ich beken ez mit vliz,
daz der iung, doch wy seltin,
weiz si zcu meldin.
abir der iung wening neuszit
di wisheit, dez in ser verdruszit.
wan dy gewonheit machin kan
ein gutin werchman;
vnd dy virsuchunng oft
vf dy kunst hoft.
dar vm mag der alt
der virsuchunng vil palt
vnd ouch der gwonheit gnizin,
den in nit sal virdriszin.
do mit mag des iungin schin
dem altin nit glich sin.
daz daz wor sy,
daz wusst zcu der selbin vrist
der keisir gar wol,
dar vm er vor vol
vrleugt mit nimant.
ouch do von, want
er waz zcu krang
vnd den herczog vndir dang
het zcu frunt dar vm.
er het zcwen sun frum,
der hiez einer bolezlab,
premisl man dem andir gab.
di tutschin en virkartin
er nom mit disem wartin:
bolezlabin si hieszin frederich -
der nom im wenig waz glich -
vnd przemizl conrad
nantin si vf der stad.
der keisir machte dem sobezlabe
nit geschadin; nur mit der gabe,
daz er sin sun brechte
von bemischin sitin rechte.
sobezlabin er bat,
daz er sin son drat
czu im laszin solde.
sobezlab sin nit tuon wolde;
er sprach:< min kinder do mit
virkartin sich an iren sit.>
dem keisir antwurte er gevlizsin:
< daz mag du selbir wiszin,
daz dem furstin zcimpt
er czu habin, dy er nimpt
durch sines landez sitin willin.
wer dy vnd en begrifet stillin,
der vrluost sin er zcu hant,
dar vm ich in dein lande
min kindir nit wil laszin
czu dir mit diszin maszin.
min vatir, der her,
virloz do von sin er.
durch der fromden rat willin
must er vz dem lant stillin.>
der keisir im vaste anlag,
biz im der libe sobezlab
must sin son sendin.
er liez sin zcungin schendin,
der er wart virlorn
als der ochse by dem horn,
wen man in warn let,
vmb sich er ver stricht.
im geschach also zcu hant,
do er sin sun zcum keisir sant wi sobezlabs sun gelank bi dem keisir an sin dank.
sobezlabin der keisir lobt
vnd in mit den trwin begabt,
sin sun er entlart
er sprache vf der vart.
er gebot si tutsch zcu leren,
noch liez si widir heim keren.
do sy czu den stunden
wenig bemisch kundin,
ein bote waz zcu in komen,
bi dem si do virnomen,
daz ir vatir siech lach.
si sprachin:< holt er mag
an vns sterbin also.>
vnd si kartin widir aldo
gein behem an vrlob.
er vatir waz vor altir toub.
sobezlab redin begunt
mit den sinn zcu der stunt.
er sprach:< ich wil gern
voch, sun liplich, lern:
nimant getrwers icht,
wenn vatir odir mutir, sicht!>
do sprach sobezlab der gruelich:
< ich ler vch trwelich,
do mit ir komit zcu eren.
daz lant laz ich vch gern.
ich bevel vch wuir zcungen,
daz ir mit vch gelung
vnd si furdert allewege,
vnd den tutschin kein weg
in daz lant irloubt.
di zcung der behem er beroubt;
wen si in dem lande irstet,
di behem er vndirget.
si wern daz lant
vnd dy furstin virratin zcu hant.
von in wirt vnsir kron genomen
vnd in deutsche lant komen.
di tutschin von erst sich machin
ainveldig mit iren sachin;
abir als si sich gemern,
czu hant si widir kern,
si achtin ir herschaf nit.
do von in dy worheit git.
vnd mocht ich, solt sin,
von einem clein vogelin
hy vf der erdin
von vch gwar werdin,
daz ir mit den tutschin spilt
vnd vch zcu in hielt,
ich gebe vch mit vwirn gnoszin
in einen lidern sak stoszin
vnd in der molda irtrenkin
vnd vch da mit dy leczte schenkin.
wan ich wolt vch by minen tagin
vil lichte irslagin,
wan daz totir wagt,
di schand miner zcunge clagt.>
er gebot den lantlutin mit nomen
fur sich schier zcu komen.
er sprach zcu en do:
< allir trwe danke ich vch no,
wan dy habt er
an maz gehabt zcu mer.
ich bit vch an hindern,
habt dy selbe zcu min kinder,
ob si sich czu vch haltin.
adir ob si mit vch nit altin
vnd vch nit lib habin,
vch ouch nit begabint,
so achtit er ouch nitisnit
vnd habit zcu en kein zcu virsicht;
allir trwe siet gein in ledig,
nempt vch, der vch si genedig,
czu herczog ein pauman.
wan ein buer wirt zcuhant
ein gut furste vil droter,
wen daz sines herczin ger
ein tutschur czu rucke gebe
vnd mit behem trwlich lebe.> von sobezlabs sunen, wy di in dem lant sint gewesin hi.
sobezlab der grulich
virschied vngehurlich;
sin sun friderich
kom zcu dem rich.
der begunde dy behem schendin
vnd in daz lant dy tutschin sendin.
den dy behem al zcu hant
dar vm virtribin vz dem lant.
vf conradum si trachtin
vnd in czu herczog machtin.
do mit dem laden
si nit beszirn irn schadin:
nezlin si globin
vm ratin, do si nomen
ein brudir vz einer andir stad,
si tratin ser vz dem pfat.
disir ted dem brudir glich,
er palczte dy tutschin gwaltlich.
do dy polan daz betrachtin,
daz dy behem nit achtin
vf irn herczog vnd sin lachtin,
daz lant si an vachtin;
si toden groszin schadin
di behem gutlich nit geladin
mit irm herczogen ken in gingin,
doch si ir nit intphingin.
chunlich si se bestrittin,
ein wil si nach dem strit bittin.
den herczog si virtribin zcu hant
ver vz behem lant.
si sprachin zcu im
in irm groszin grim:
< nimant der gehelfin kan!
der bemisch odem stinkit dich an.
ge in beiern iczunt
in tutsche lant, du tutschir hunt!>
czu dem gemerke si in beleitin,
do si sin mit dem tode irbeitin
vnd in do irstochin.
wan er hat gesprochin:
< mich stinkit an by nom
der bemisch odem
recht als ein totir hunt,
nu vnd zcu allir stunt.>
do virschied bischof meinhart,
daniel bischof wart. wi der tutsch stanmir den behem sent mit fur.
czu der zcit in tutschin landen
waz einer von furstin irstanden;
der selbe hiez stanimyr.
der begunde sprechin schir,
ob er gwalt hette,
er wolt dy tutschin vf der stet
virtribin vz behem.
di grozen brachtin dy minnirn an,
also daz si stanimir
czu herczog machtin schir.
di tutschin er begunt
nicht in behem zcu der stunt
lazsin vnd wart si virmidin,
di nasin wart er in absnidin.
abir er sich vnd vil gach
der vestin vndirwant dar nach,
di gnade bewist er vf der stet,
di er zcu den tutschin het.
er begunt dy behem vahin
vnd in ab dy houbt slahin,
vnd dy tutschin alzcuhant
czu meren groblich in dem lant.
den hof het er tutschir vollir,
di behem liez er dar vm chollin,
der er kein liez fur sich;
er smet si recht als daz vich.
er saczte ein tutschin obir prag,
der des selbin husis pflag,
vnd al vestin weitin
besaczt er mit deutschin lutin.
herczog stanmir do
ret zcu den behem also:
< an vwen dank werdin
hir vf diszir erdin
di tutschin mit vns wonn.>
dar nach zcu der selbin stunt
samptin sich dy lantlut,
do crziwoclag dy veste lag.
si hattin ein heimlichin rat
mit einer seldin tat.
do ludin dy behem den friderich
widir heimlich in daz rich.
si gabin im den rad,
daz er macht wolk vor crziwoclat
vnd herczog stanmirum
cig sines herczogtum
vnd spreche:< ich mit min tatin
wil mines herczogtum nit geratin
vnd vm daz min wil ich strebin
vnd gehaz sin dinem lebin.
viltu mir abir silbir gebin,
ich wil mich furbaz nit irhebin,
noch dich ymmer an gerechtin.>
stanmir volgte dem rechtin;
den tutschin gebot er zcusamen,
daz si vf ein tag komen
mit im vnd im ritin
getrwlich mit irn sitin,
wy si dy behem betrugin
vnd by dem lant selbir blibin.
do dy tutschin alle
czu samen komen mit schalle,
si komen zcu der selbin vrist
mit dem herczogin vf daz bogist.
stamir kam zcu dem tage
vnd en dy vntrw legt vf ein wage.
mid den tutschin er ret aldo:
< wen ich sprech zcu vch also:
« ver wandert vch! ver wandert vch! »,
io der man tu als ein gouch
vnd lege zcu hant sin wafin an.
vnd ob er vil licht nit wil stan
nach vnsirn willin,
dar zcu swiget er vil stillin
vnd slait den friderich zcu tode,
vnd sit nit sin in der not!>
di behem zcu en selbir komen
vnd stamirs vntrwe si virnomen;
si namen wafin zcu dem tage stiln
vndir dy rok nach irem willin.
friderich gein stamirn begunt
clagin an der selbin stunt,
daz er sin lant torste
bekummirn als ein furste.
stamir zcurnit zcu hant aldo,
czu den tutschin rif er also:
< virwandert vch! virwandert vch!>
si hiltin sich bi scharn doch
di tutschin an ein andir,
si woltin sich in wafin wandir.
di behem begundin vf si gahin
vnd si alle irslahin.
si sprachin mit ein andir:
< hi wer vch virwandir!
rot rok snid wir ouch!>
vnd stamirum, der nit vlouch,
mit den sinen do virderbtin
vnd daz lant surbetin
von den tutschin do.
abir dy vf den bvrgin blibin so,
di vlohin zcu allin ortin,
als schir si ez irhortin.
also behielt friderich
daz bemisch rich.
vnd er hilt ez furbaz
mit siner zcung laz.
di tutschin er nit lib het;
als sin vatir, tet er in vf der stet:
er sneid in ouch dy nasin ab.
er het von in grosze gab
enphangin vnd nit chlain:
wol malent gepild mulstain. wi mehern virloz sin herczogtum vnd eigintlich czu behem kam.
der herczog von mehern wolt
sin brudir nit dinen, als er solt.
dar vm must er
gein im gen mit sinem her.
abir wan er an der selbin stet
nit gnuk lut het,
dar vm er dy wrsouicensir
czu huldin nam nach ir ger.
daz si ir schanden alle wege
abir gedechtin zcu pflege,
er gebot in zcu furin
vf dem schild ein hackin turin,
da mit by ern iarn
er vetir ermort warin.
er gebot in ouch by ir lebin
ir erb widir zcu gebin.
do gink mit den sin gelich
gein mehern herczog friderich.
der herczog von mehern des virhengit,
daz er em zcu strit begeint.
in dem strit er gesigt
vnd mehern alczu mal irkrigt.
do bestreit friderich
di mehern kunlich,
vnd der herczog zcu mehern
virlous sin frunt verren
vnde alczumal mit disen pflichtin
er mochte sich nymir vf gerichtin,
wan si vil nohe lagin
do alczu mal irslagin:
ein wiz hant in einer grun
mit einem ast guldin,
vnd ein iungfrow in gold,
dy ein stral haltin wolt.
do gink ouch zcu behem
ein schild vndir mit nom,
wan in den selbin tagin
wart daz geslecht zcu mal irslagin:
in golde zcwen sent
czu beidin sitin rod bekent.
der frunt vrleuge, als man list,
nicht allewege sichir ist.
czu der selbin zcit
von gar groszin strit
mehern sin er virloz
vnd daz herczogtum virkoz;
vnd von der zcit ez sint
dem konige zcu behem dint.
vnd daz ist geschen
nach cristus gebort, dez wil ich iehin,
eilfhundirt gar
vnd vir vnd achczig iar. von der tutschin strit, den dy behem gwunnen wit.
in dem selbin iar
starb herczok friderich vir war;
sin sun otte
wart herczog drote.
ouch in dem selbin iar
erkrigtin dy heidin gar
ierusalem mit grozsim schalle;
si irslugin dy cristin alle,
di do selbist warin
mit allin irn scharn.
dar nach beschirmt zcu hant
herczog ot daz lant
vnd sin zcung in allin erin.
wenczlab als ein morgen stern,
do sin vatir wol bi iarn
waz mit dem tode virwarn,
sin sun, erstunt.
abir do er nit waz gesunt
vnd nit ein rechtiz houbt het,
er starb sichir an dem bet.
di deutschin er begunt
lib habin zcu siner stunt
vnd gab en erb in dem lant.
dar vm si totin in zcu hant
in einem kercher,
vnd totin vel deutscher.
przemisl, sin brudir, dar nach
machtin si zcu herczog.
den virtribin si ouch stillin
durch der deutschin willin.
do waz herczog ottens brudir,
wratizlab, gefudert
nach dem daniel
czu dem bistum gar snel.
der beschirmit daz lant
an eines herczok stad czu hant.
er bestreit ouch dy winden
vnde irkrigt mit sinen gesinden
vest vnd stete vel von in.
przemizl quam mit den deutschin sin
gein behem widir nach der vrist
vnd stunt vf dem bogist,
wan er mit im het bracht
alczumal dez keisirs macht -
nor daz der keisir alein
selbir nit do irschein.
di behem sich gein prag samten
vnd irr wil wol ramptin
vnd gijngin im zcu der vrist
enkein vf den bogist;
uenn si sprachen zu dem her,
wie iz gewissit wer,
daz die behem uf dem bogist
sich warn in der vrist.
du waz ein gruelich kalder wintir
vnde ez gevrouz gar vast vntir.
abir dy behem gar gnuk hettin
czu prage wirm in den stetin.
den deutschin waz zcu melde
gar chalt vf dem welde.
do sich dy tutschin nomen,
mit den behem si zcu samen komen.
di behem frutlich gingin
an dy tutschin, dy si vingin
vnd irslugin si dar nach.
ouch herczog przemizl waz gach,
mit im ouch nomhafter deutschir
dry tusint vnd zczweihundirt richir.
daz in in er busin ran
daz blut von den swertin dan,
vnd in in dem busin geuroz,
des si doch nit ser virdroz.
abir do si do heim in den stubin
di wafin vz zcogin,
blutige beche von in runnen
czu den selbin stunden;
doch warn si gesunt
vnde an dem lebin nit verwunt,
vnd ir zcartin vrowen
irn raub mochtin schowen.
ein iclichir sol fruntlich geborn,
daz man noch hundirt iarn
sin bestes ret an nit
nu vnd czu allir zcit.
kanual gar weit
waz der beste in dem strit;
er furt an dem schild ronn,
do gwan ronow den nom.
ez zcimpt wol zcu horn,
wy daz geslecht ist geborn,
vnd wy ez mit nomen
von erst ist vf komen.
nach crist gepurt gar
czweilf hundirt vnd vier iar,
du sant procop wart
erhabin vf der vart,
vnd dy heilgin wellin
in habin zcu gesellin
nu vnd ymmer eweclich. -
got helf vns ouch in sin rich! -
furst vnd bischof zcwar
sturbin leidir in dem selbin iar.
wladizlab, sines brudir sun,
herczog wart nach der lun.
vnd bischof andream
di kor vf dem stul nam,
den dy lantleut ertin nit,
als dy gwonheit billich git.
si liszin in nit sich vndir windin
sin bistum mit sinem gesinde.
si warn im ouch nit gehorsam
dar vm, daz ez im alliz zcam.
di tutschin spiste der bischof
vnd nam sie in seinen hoff.
do bant der bischof daz lant.
er ging gein rom zcu hant,
do virdarb er schir in armuot.
herczok wladizlab luot
ein cardinal von dan,
daz erz lant ledigt vz dem ban.
pelbrzimum gnant
machtin si zcu bischof zcu hant.
den wite der cardinal
mit wirdikeit an al qual. von dem notigin herczogin, der czu reginsburg im rat hat zcogin.
czu der zcit herczog wladizlab
virschied in daz grab;
sin sun przemizl wart
herczog vf der selbin vart.
der rete nit wislich,
do er sprach gar vreislich:
< ir behem, ir nit muogt,
noch zcu dem tuogt,
vnd holt got mich virtribin
vz dem lant, ich muz blibin.>
vm daz wort dy behem woltin
in virderbin, als si soltin.
sich virbarg der herczog,
dar nach er vz dem lande vlog -
er must lang vsz sin.
do der herczog stunt zcu schin
vf des keisirs hof,
do er als lang sof,
biz er wart gar vnwert.
er wart furbaz nymmer geert,
nur dy wil er dy kost
het; vnd do er der gelost,
acht man sin nit mer.
sin armut in betwank so ser,
daz er al sin lebin
der erbeit must gebin.
er zcoch vf vil sein
czu reginspork dy stein
in dem rade vil tif;
dar in er stetis lif
den ganczin tag vf clein gewin,
halt nur vm zcwen pfening.
mit dem herczog lif zcu hant
einer, muding gnant,
in dem rad al tag.
ein taglon in vszin lag,
dez en einer nit gebin wolt,
als ir vil billich solt.
er mocht ez ouch mit nichte
gehabin mit dem gerichte.
er begunde bi den tagin
gode vil tuer clagin.
der herczog dacht an sin wesin,
er waz in sinem muot des genesin,
daz er dachte an sin red,
di er vnwizlichin ted.
dar vm daz got virhengt
vnd sin armut im virlengt.
er bat crist weinende,
dar er im zcu der stunde
gerucht zcu virgebin.
vnd do er in dem lebin
czu reginspurg lag,
an einem gar heilgin tag,
hat er nit czu eszin.
do waz ein rittir gar virmeszin,
der hiez worsk vir war,
der waz dem herczog trw gar;
der vant in zcu reginsburg
vnd bracht im goldiz hundirt mark.
du der herczog daz golt sach,
sich, wy er zcum geseln sprach,
vnd wy er ez begert,
der sich bermlich genert,
noch an der selbin stet
nitisnit zcu eszin het!
er vragt den muodink
in einem rechtin schimpk,
ob daz gold kunde obin swimbin.
mudink dachte in sinen sinnen,
wy em daz gold doechte,
daz er brot gekoffin moechte.
er sprach zcu der stund:
< sam hauls chund!
ez zcimpt, daz wir ez virsuochin,
dar nach so werden wir fluochin.>
der herczog sprach:< lug her zcu!>
vnde warf daz gold in dy tunow.
mudink roufte daz har
vz dem houbt gar.
er sprach:< sich bisundir,
der waszir goettin get vndir!>
muding begunde zcurn,
den hirczog mit worten rueren.
er het ims vir ubil gar.
er sprach:< armer herczog zcwar,
waz wil du heut eszin,
wez hastu dich virmeszin?
ob ez nit her czit wer,
du must gar ser
leim cleibin den ganczin tag,
ich dir ez vir war sage,
vm brotis ein bizsin,
daz du wol macht selbir wiszin.>
der herczog sprach:< halt iczund
wolde ich ez gar gern tun.
in dem rad wil ich loufin
vnd dar vm brot koufin.>
da mit lacht er
in siner armuot ser,
wan er alle tage in der not
arbeit nur vm daz brot.
dez virhengt got vbir in
dar vm, daz er mit vnsin
vnwislich het geret.
abir dar nach vf der stet
vnd in geraw sin sund
trost in got an der stund.
di heren von behem santin
nach im vz den landen.
daz lant si im gabin widir.
der herczog begunde sider
di sinen liplich trachtin
vnd tutschir nitisnit achtin.
czu der selbin vrist iz
herczog dipolt zlicensis
der gegent, di nu zcu vliz
heiszit curymensiz,
der wolt mit den sinen
herczog przemizl nit dinen.
herczog przemizl must vz,
herczog dypold in gruz
gein im gink vf dy wit
vnd an dem selbin strit
entweich dypold,
do mit virdint er clein sold.
slizkow waz ein gut stad,
obir ein veste purch gesat.
di behem sich vor slizkow nomen
vnd in ein grabin noch ein andir komen.
si sprachin al:< wokursim!>;
do von man nant dy stad cursim.
dipoldis gesinde gein polan gink,
do ez der tot alliz ving.
do swathowa dy herczogin
gebot mit gutim sin,
daz man zcu prag wolt
di pruk machin, als man solt;
daz man doch tet
von dem gebot vf der stet.
der herczog hiz dy grabir vahin
vnd der tutschin vel irslan.
er stunt in der stad,
di prag den nomen had;
in einem fenstir er sich fuogt
vnd vf dy stad luogt.
al dy wil quam dort her
von reginspurg ein burger,
der im vm sin erbeit
czwen pfeninge hat virseit,
daz sin taglon waz gewesin,
do von er must vor hungir genesin,
vm dy er swerlich erbeit
vnde waz al tage bereit.
der herczog nit mit keinem getichte
clagte vf in vor gerichte,
daz im der burger
sin gnantis lidlon schuldig wer.
er sprach:< ez waz ein solich kouf.
ich zcoch im sin stein vf
in dem rad durch den tag,
des er wol gedenkin mag,
willeclichin als ein rint.
vor hungir waz ich nohe blint.>
er bekant im gar glichin
allir worzceichin.
do im vf der selbin sted
der burgir virguldin hed,
do selbist er sprach:
< ich han si in vngemach
virdint vnd in grozir not,
vnd mag si wol ofpern got,
wan ich dar vm den ganczin tag
der erbeit mit hungir pflag.
dar vm mag ich si sichirlich
oppern gode von himelrich.
dar zcu mich dy tutschin twungin,
daz mir waz misselungin.
ein behem mit minem sit
det mir recht do mit.>
keisir ott gink vf dy sachsin,
der herczog quam ouch dar gewaszin.
do stunt der herczog alain,
vnd der keisir irschein
bi sit mit den sinen
alczu mal gar finen.
di saszin, gar frumen helt,
gingin vf der behem zcelt,
recht als dy risin
vf einer breitin wisin.
di behem si do bestrittin
vnd an der wit an in gesigtin.
przemizl mit den behem
czu saszin vel vestin gwan.
do von der keisir bi sin tagin
begund przemizl lib zcu habin.
er intbot im schon,
er wolt in loblich kron.
in der bestetunge
der keisir bant, daz im gelunge,
dem herczog ein tuch vf.
er gebot in noch den louf
ottaker in der vrist -
daz als vel gesprochin ist,
als otten liber -
daz nach in ganczir ger
allewege zcu nennen
vnd in da mit erkennen.
er geruchte im ouch do czu gebin
vf den schild den wiszin lebin
mit dem andirn zcagel
gestrakt als ein gabel.
er erwelit im ouch sin lant
mit budiszin vnd gorlicz gnant.
der keisir gab dy stet also
erblich dem herczogin do,
vor den furstin besleit er in
noch gwonheit mit dem vingirlin.
dovon dy stet erblich
gehorn in behem rich,
daz nimant keisirlich
mag gewendin eweclich.
also der drit konig
ottaker enphing
di cron czu prag.
dar nach er lag
czu krizwoclag vf der veste
mit den smylon zcu geste.
di behem irslugen
ir vient mit vnfugen;
di behem si irwektin
vnd al er viende ersrektin,
daz man almeindin ret
in tutschin landen vf der stet:
< wer mit den behem vicht,
der wil wern ein wicht;
noch er mag gelebin,
er ist dem tode gegebin.> wi sich dy behem in diszin tagin virkart an irn sitin habin.
di behem gabin sich vf virlust
dar nach zcu grozir wolust,
dar vm si nit achtin
vf lob, noch sin trachtin.
di aldin woldin do heim sin
vnd sich mestin als dy swin;
die iungen begunden
iagen mit den hunden.
von der selbin zcit
di edeln gar wit
begunden mit pirsin
ers geiades geniszin,
daz dy iegir tetin
vnd zcu ampte hetten.
etiswen besundern
den iegir mit den hundin
sy virwentin ein huoz,
do si decke nomen gruoz,
vnde si bisundir schon
hettin ein huz ver von dan.
etiswen dy herren
sich sampten gar verrin,
si trachtin dez landiz er
vnd sinen frid dan noch mer.
di iegir iagtin al ein
vnd dy herrin vndir wilin
wartin zcu in
in daz geiagt mit irin sin.
do si sich etiswen samptin
vnd do der vreuden ramptin,
si sazsin stete an dem rad
vnde machtin vride an der stad
dem lande alzcu mal.
abir dar nach daz irschal,
daz si vz in selbir
yegir machtin; als dy kelbir
in einem huz mit winden
si wontin mit gesinden.
daz waz er er
vnd ir vruende michels mer,
dar vm daz si zcu stunden
alein retin von den hundin.
vnd ouch dar vm
beruomtin si sich des richtum.
von dem gestank mustin si sterbin
vnd deste droter virderbin.
do hattin dy lute
kurcz lebin zcu der zcit,
vnd an irn bein
di sichtum groblich irschein.
do man si etiswen hort erclingen
vnd in dy heruart vrolich gingen,
si virwustin nit er lant,
abir si machtin do zcu hant
vel stig mit den swertin
vnd sich der viende wertin,
gein den si vz gingin,
der si vel vingin,
vnd ir lant alczu mal
virwustin si mit groszin schal.
doch dar an si wol tetin,
das si die wil in stetin
di gotis gabe nit beroubtin
vnd nitis nit do von cloubtin.
do kartin sider
der edeln etlich wider,
vnd legtin al suest
di selgeret wuest.
etiswen si waren
in dy heruart gevaren,
bereit in dreu tagin:
nu gepuot man zcu sagin
vor einem virtel eins iars.
doch huten si dez hares.
si virwandeltin sich aldo
vnd virluren also
eren gutin nomen,
der si swerlich waz an komen.
do gab nach dem gemein louf
pelbrzimus daz bistum vf.
paf iohans kom
vf daz selbe bistum.
nach crist gebort zcwelfhundirt
acht vnd drisig dar zcu besundirt,
do quam, als ich sage,
die prediger zcu prage
vnd zcu sent clement si komen
vf daz porschist by nomen.
ein clusnern waz alda,
si gewaz geheizsin trubka.
di selbe redin begunde,
daz sent clement bi der stunde
in gepeutt bi der pruk
czu dinen mit groszem glucke.
dar vm gingin dy prediger
vz dem porschist hi her.
czu sent clement si komen
bi der bruk mit nomen.
herczok leupold von osterich
waz stolcz vnd gar vrech.
er pruft, als er hat gesehin,
den konig von behem.
er bekummert daz rich
biz gein zcnom glich.
do must der konig also
czu dem strit vf aldo;
dem herczogen er botin sant.
er pruft den konig alczuhant,
daz er sich nit wern wolde.
er begunde, nit als er solde,
czu mal beroubin merher lant.
der konig im stetis botin sant;
der herczog em glob tet,
daz er doch nit hilt stet
vnd al dy wil er begunt
wustin mehern do zcu stunt.
er mocht dannoch nit den von behem
czu dem strit nit irwegin.
do sprach der herczog:
< als lang ich sol lebin noch,
so muz mir sin leid
vm dy behem so gemeit,
daz si in als kurczin tagin
virdurbin sin vnd erslagin.>
konig przemizl virschied,
sin sun wenzclab an daz licht
kom vnd herczog wart.
di wil starb leupolt vf der vart,
vnd der kun von osterich
erstund herczog friderich.
herczog wenczlab sant
noch dem von myszen zcuhant.
der gink mit im glich
vf den von osterich.
sich, wy dy behem woren
virwandert in kurczin iaren!
di etiswen nit virmitin,
den keisir si stets al ein bestritin,
si torstin nu nit alein
vf den herczogin gen gemein,
so daz si hulfe beteln mustin.
do si ostrich virwustin,
dar vm hat er mit nam,
der von ostrich, dy behem
mit dem selbin vnderligen
sines schadens alwege beztigen.
dar vm der von behem
vf in manig reiz nam. von konig wenczlabin, der do eineuk wart begrabin.
der herczog wart gekroent,
do mit er sin er beschoent.
daz er mit den hundin
reit iagin vndirstundin,
do mit er wont al wege,
vnd mit den vogelin zcu pflege,
vnd dem sinen huz,
vnd do er reit dar vs.
do er iagin reit in dem walde,
ein ouge virlouz er balde;
er zcu ruen begunt
in dem walde zcu der stunt.
er wont zcu krizwoclag,
vf dem huz man sin phlag,
er achte nitisnit vf prage.
abir do von, daz er sin tage
gern mit den hunden waz,
dar vm wart im ein fuz nit baz.
do er zcu konig gesegent waz,
er wart sich, do von er genaz.
er gebot dy genemen,
daz si solt gezcemen
sin geburd virtribin so
von stadicz vz dem dorf do
vnd ez den deutschin gebin.
di herin den boum vil ebin
teiltin vndir sich:
si sagtin dem konig do von nit.
daz sahin si von verrin,
daz er vf dy herrin
nitisnit sorget.
den tutschin, als er gert,
er erb er teilt zcu pflugin,
dar an in wolt gnugin.
czu der zcit iohannes
mocht nit genesin des,
dar nach bischof wart
rinandus vf der vart.
er waz bischof vierczen iar,
do virschied er fur war;
dar nach nicolaus wart
bischof vf der selbin vart.
nach crist geburd, als ich laz,
ist geschen daz -
czwelhundirt gar
vnd dar zcu zcwei vnd virczig iar. von den, di in dem lant zcu fuz gingin mit der vient gruz.
cartassi also gnant
do gingin in dem lant;
di beroubtin dy tatrer,
daz mir ist gar vnmer.
der man gingin funf hundirt,
der leut sitin waz bisundirt.
si warn gar wundirlich,
do si gingin durch daz rich.
gar hoe huetil hattin dy,
kurcz gewant trugin si
vnd taschin mit den senckin.
wan si woltin trinkin,
in einem rinnendin pach
waz in vil gach.
vnd wen si peteln brot,
si nantin< gartas> got
vnd ruften< kartas wo>;
dar vm hiz man si do
kartas mit dem nomen.
vnd do von so komen
den lunen dy bletir
vf dem schilt stetir,
di ouch kartassi sint gnant.
si sint in gar wol bekant
dar noch dy lut mit irn sin:
vnd si komen an den rin,
furen si abir hindir sich.
der behem, leidir, dez ich gich,
groz vnbesichticheit,
di wart in mit schaden leit.
ir vnwiz virhengniz
wart in gar vnsuoz,
daz si dy lute liszin sten
vnd in dem rich irgen,
vnd si liszin si sehin
vnd ir lant also virspehin.
ez wer billich gewesin,
daz ir keiner wer genesin,
vnd daz man irvorscht het,
waz leut si do zcu stet
weren gewesin.
si soltin si nit gelesin
noch durch ir lant laszin habin.
do von so komen zcu schadin
dez andirn iars zcu hant
di tatrer in daz lant,
vnd dy gingin dry wege.
vnd si gingin vmbedum di stet,
als nach den irn,
wan dy speher mit ir furn;
leitin si mit nam,
vndir etlich kuiouiam
di stad irkrigtin.
di andirn angesigten
dem von vngirn mit strit
vf einer wisin wit.
di drittin zcu hant
vir wustin polaner lant.
si woltin nitisnit vristin
vnd irslugen vel cristin;
dar noch komen si mit irem her
fur olmuncz, dy tatrer
vnd virderbtin an der stunt
von behem dez konigiz sun.
do selbist sin pflegir
vingin si mit irm her,
vnd dy selbin vor der stat
si virderbtin vil drat,
dar vm daz si dez gutin
irs konigiz nit hutin.
di tatrer kartin wider,
si legtin sich vor bretslab sider.
henrich broda gink gein in,
wundirlich virdarb sin schin;
do trugin dy tatrer
sin houbt vf einem sper.
si virwustin daz gancz lant.
di behem furtin si zcu hant;
ein burk si balde buoetin
vnd prag si vestlich muortin.
czum wazsir zcum wege also
macht man von der muor aldo.
man sach gancz polan
von den tatrern wuste stan.
vnd zcum iungistin mit ir graw
komen si kein glataw.
czu behem sach man wandirn
vel lut von tutschin landen,
mit den der konig
durch dy sittaw gink
vf dy selbin tatrer.
als schir si hortin von dem her,
czuhant dy selbin bozwicht
gobin dy vlucht hindir sich,
wan dy virspeher daz leit
hettin in do vor geseit,
daz si nimant furtin woltin,
nur den von behem si soltin
erbeitin mit nichte.
da von si wurden gar enwicht. wi der konig gar vreisir mit fur dem keisir.
keisir friderich der leste
gebot vf daz beste
mit gutin wiczin einen hof,
daz der konig nach dem lof
von behem gwar wart,
er ging dar zcu vf der vart.
vel furstin dar komen
vnd von folde der apt mit nom,
der hilt sich gar hochverlich.
dem konig von behem stunt er glich.
der apt den konig tastin wart,
czu im sprach er vf der stad:
< woente ich bi der,
ich nidert din stul schir.
du hettest en nach gebuorn
an mir gar vngehuor.
ich macht ein cleins konigel schir
vz der nach mines herczin ger.>
ogerus der neuchomen,
do er daz het virnomen,
er gink hin zcu
vnd erseuffczt ser du.
einen ysirn hantschuch zcu hant
legt er an dy hant,
er slug den apt an daz muol.
< wiz daz, pristir paul,
daz du mer dem konige tuest!
er kumpt der nymir vm sust.
wor vm claffestu als vel
mit der predig zcu diszem zcil?
du hast gehat widir din er
ein boze lere,
der dich nit gelert hat,
wy du dich heut vf der stat
vor fromden herrin habin solt!>
den mulslag der apt virdult,
er wischte daz antlicz mit der hant,
czu sinem huoz er gink zcu hant.
czum konige kam er nymer,
durch dy red geslan ser.
dem konige do zcu wiszin wart
von sin frunden vf der vart,
der keisir wolt in vahin.
der konig begund zcu gahin,
di sinen er rat vrogen wolde,
waz er dar zcu tun solde.
< der keisir wolt in behem
vnd in mehern by nom
ses stet habin;
dar vm wil er mich vahin.>
di antwurtin, dy herrin, do:
< ez waz vor nit also.
ez ist vns ouch ny geschen
von keinem keisir, dez wir iehen.
do mit wil der keisir
vns zcu dinst twingin ser.
e daz gesche so gahin,
wer lazsin vns e irslagin.
o konig, sent nit du
vz der stat magist komen nv,
ez zcimpt dich frutlich zcu habin.>
der keisir ruft mit nomen
dem konige fur in,
der mit luczil ging do hin.
er gebot den andirn
mit im gewafent wandirn
vnd sprach:< er wen, wez er wen!
wer wiln zcu hant heim gen.>
do der konig zcum keisir gink,
er sach dy gaszin vm den rink
vol gewafentir lute;
do wart er furten siner heute.
er gink in dy kemnatin
czu im, do wolde er sich beratin.
do gink oierus nach im
frutlich ouch hin in.
in dez konigis mantil er truk
ein swert virborgin vngefuk,
ouch ein meszir er het.
den keisir der konig vf der stet
ruckt bi dem druszil
vnd greif im an den ruzsel.
er saczte im do vil snel
daz meszir an dy kel.
er sprach zcu im vf der vart,
di wil oierus der zcart
mit dem swert den konig
ret do gar kunlich:
< keisir, du must hy virderbin
odir mich hi beschermen,
daz ich gen muege vz der stad
ledlich mit minem rad,
vnd zcu minem rich
komen widir geweltlich.>
der keisir must daz alliz globin
vnd, waz dem konige dar obin
lib wer, daz wolt er tun.
do von der konig kom
mit groszin eren vz der stad
vnd quam also zcu behem drad.
do ruft der konig sider
ogero, dem gesiger,
vnd virlech im also
czu belyn dy erb aldo.
mit ogero gein behem
stechin vnd turnirn kom,
do mit er zcu hant
bracht dy armut in daz lant.
ritin zcu den stunden
in dy turney si begunden
vnd vnnucz kost zcu machin
vnd kintlich decke zcu lachin
vbir dy roz zcu schauwen,
daz si irn frouwen
hobisch do irschin.
di wisin si in irm sin
do von si virspottin,
daz dy bubin in irn notin
rich deck von in riszen,
der si sich hettin gevliszen.
vnd do in ein heruart
czu zcihin waz gespart,
du machtin si bi irn tagen
er notdurf halt nit gehabin.
wolt mir daz imant sagin,
ich wolt sin gern vragin,
wor vm man dy behem
hat vir lut by nom,
turney in behem lant
vnd ouch stechin waz nicht bekant!
als schir si in dem turney
czu irspilen manigirley
begundin in freudin,
do begundens in den stritin
nichtisnit zcu tuogin.
czu turney etlich fugen,
di in dem strit sint gar virzcelt.
der nom si nit zcu geleit
allen turneyern;
doch ken ich si gern.
man spricht in zcu hern,
daz si dy bestin wern,
vnd daz wer gar war,
ob si nur den keisir gar
dristund bestrittin
vnd daz nit virmitin.
si brechtin zcu den stunden
czwei tusint vnd funfhundirt
vingirlin von den irslagin
rittern nv bi diszen tagin -
so hettin si dy worheit,
nur ir werkin gar bereit, vnvirzceit von konig wenczlab dem milden biz in sin grab.
konig wenczlab
mit siner richin gab
waz milde biz in sin grab,
daz waz von siner richin habe.
er dy tutschin al glich
fur zcoch in dem rich.
dar vm sacztin sich in grim
etlich herrin gein im.
si reicztin an der stund
przemizl, sin sun,
nach crist geburd gar
czwelf vnd acht vnd driszig iar.
czu der zcit in dem lant
waz ein lanther, gnant
stibor< clugiz houbt>;
gutir sin waz er beroubt.
dez geslecht alsampt
waz furnom in dem lant,
doch tets oft vnwizlich.
der stibor sprach gar wizlich
< halt got mag ich geratin;
ich mocht mich mit minen ratin
czu sinem rat gern nemen.
vnd solt ez dar zcu komen,
min gerbin must got gedenkin,
wolt er mit mir vngruz schenkin
vnd wolt mich arm machin.
dez wolde ich nit wol lachin,
wan er nit dar zcu tochte,
daz er daz tuon mochte.>
mit przemizln er peiczt,
den er gein sin vatir reiczt.
er gink mit iarossio,
sinen sun, dez erstin do
vf den konig vnd begunde
di stet irkrigin czu der stunde;
er suchte sines vatirs vbil vil.
daz gancz rich waz vf daz zcil
mit dem herczog stent,
vnd der konig het
borssen vnd habelen
vnde luczil altir mit en.
mit den der konig tracht
vnd beschirmpt sich als er mochte;
abir der herczog do zcuhant
reit vrilich durch daz lant.
di do mit dem herczog waren,
di komen al gevarn,
borszen vnd habelens lut
si irslugin vf der wit.
vnd wo si ein tutschin sahin,
den wolden si zcu tode slahin;
si behabtin in mit der hab
vnd snitin im dy nasin ab.
borsz vnd habel zcu hant
gingin vz dem lant.
si brachtin mit in sider
ein groz volk wider.
czu der zcit der herczog lag
vor brucks bi dem wag
vnd worsens gut brant.
di herrin gingin vf in zcu hant,
si bestrittin in kunlich.
di czwen hern menlich
rittin nach dem herczog,
vnd ted recht sam er fluch,
mochtin nit widir sten.
er gink mit sin gunnern
dem vatir in sin gnade.
stibor nach dem bade
mit sinem sun iarossio
vz dem lant zcoch do.
der konig sam ein grauz
lud den herczog zcu huos
mit sinen gunnern.
daz mal gab er in gern.
vnd do si vrolich aszin
vnd an der tafil saszin
vnd er lib sichir warin,
der konig liz do zcu varen;
der sant dar grun vische
er iclichim ein houbt zcu tische.
do si daz sahin,
daz man si wolt vahin,
si saszin in vorte sere
als dy ersrockin reigir.
dem herczogin si zcu retin
vnde in mit silbern ketin
also ser bundin
vnd in do mit virwunden.
abir daz andir her
legit man in einen kerker.
di furstin ledig tetin
den herczog vz den ketin;
abir dy andirn
sach man nirgin wandirn.
si blibin dannoch mer
wen dry iar in dem kercher.
di tutschin sprachin willekum
stiboren mit sinem sun.
si schortin si vor vol,
vnd ertin si gar wol;
dar nach si in nach der stund
virkouftin mit sinem sun
dem konige zcu prag,
do hin man si dar nach
antwurte gebunden.
der konig in den stunden
gebot vf dem petrich
dem stibor ab stoszin glich
sin houbt mit einem scharffin boum
vnd sin sun iarossum.
vf der sted rad brechin.
der do wolde sprechin:
< ich mag halt got geratin>,
der wez euch mit sinen tatin,
nach dem sun fur den tot
nit zcu ratin in der not.
di red tet er vor den lueten:
< wer den schadin wil virmidin,
der sol den vingir by dem tor
dem drischowel nit legin vor,
wen er in zcu smuckt
vnd sich vor wor druckt.
vnd ich weiz daz;
also weiz ich baz,
daz der vrunt haz virget.
daz wisz vf der stat
ein iclichir, der do wil
an schaden sin vf ein zcil,
der sol sich nit vndirwindin -
der frund krig mit den kinden.
laz sich dy heimlich hund
biszin, daz wirt der gesund.
sprich zcu fromden hunden.
« vor vm kompt er zcu den stunden? »
daz daz ist alliz war,
da seit mir nu der tod zcwar.
we mir armen, do ich stan,
daz ich ez al zcu spete gemerkt han!>
czu der zcit in behem dy
kreuczir komen, ich sag, wy.
di hettin dez bobists gwald
obir iuden iung vnd ald.
di gwald si zcu den stunden
mit groszin gut gewunnen;
mit in, dy si do hettin,
gewafint luet in den stetin.
von den iuden, als wit, als dy werlt
woltin si nemen groz gelt,
odir woldin si vohin
vnd si al irslan.
der konig, als man gicht,
achte dez krigis nicht.
er sprach zcu in beidir sit:
< ich wil mit vwirm strit
gar vnvirworn sin.
iclicher volge dem rechtin sin,
vnd wer gesigt, dem si irloubt,
daz er habe ein gesundes houbt.>
der konig kein iuden vink,
daz er si wil mit ir dink
beschirmen nacht vnd tag.
< ob ir si irslahit,> er sprach,
< ich wil vch kein schuld gebin.>
do woffintin sich dy iuden ebin
vnd gewafint lut si bittin
vnd dy cruczir do bestrittin.
gein zcwen hundirt si irslugin
deutschir mit vnfugin.
nach crist gebort zwelfhundirt
czwei vnd funfczig iar bisundirt,
ein wip eins heilgin lebins
waz vrow swatawa begebins -
di virschied zcu den zcitin.
von der kom den sichin lutin
ein groz trost vnd gelucke.
funf totin si erweckte
mit der grozsin gotis gwald,
vil blinden half si bald,
hufhalcz vnd voz seczigen
tet si mit gesund gesigen.
an andirn sichin si hat
getan zceichin vf der stat.
ein solich dink geschach,
daz her woyzlab her nach
czu den iuden lief
vnd ein iudin do beslief.
der iude gink vnwislich
in eines iuden huz vil rich
vnd ruft im do hin in mit nom.
do er czu im hin in kom,
der iude en erwurgt gach.
dez suchtin do sin vrunt rach
vnd vel iuden irslugin.
der konig wolt mit vnfugin
di herren al virderbin.
si mustin oder sterbin
oder gen vz dem rich,
daz si tetin al gelich.
dar nach gwunnen si palde
des konigis hulde.
si komen ouch gemein
mit den iuden obir ein.
abir dar vm, da si in noten
di iuden torstin toten,
si nomen dar vm do
den hut vf den schild do.
do man dy zcit zcelt,
ein romischer wart erwelt.
dar vm der konig sant
di herren vz dem lant,
daz si wern by der kuor,
biz si zcu mal virfuor:
hromum von nachod,
smilem swidilczensem dort
vnd her gallin von der gabel,
der bemisch heizsit habel.
hron der waz der greisist
vnd in dem rat der wist;
da von im do wart
vom romischen vf der vart
ein rotir lebe gegebin
in golde vil ebin.
habel in geteiltin gwan
ouch den lebin do von dan.
vnd her smil mit dem stechin
gwan ein rotin karpen.
czu der selbin zcit
entphurtin dy vngirn wit
daz volk in mehern.
vnd do man si sach widir kern,
herczog przemizln si nindert
virtribin, der si hindert.
wo si sich holt kartin,
den przemizln vf den wartin
si sahin allenthalbin.
dez si al dy vallin
alzcu vel vir wundert.
przemizl mit sin besundert
tet den vngirn groszin schadin.
do dy behem quomen geladin,
di vngirn wurden geschant
vnd gingin heimlich vz dem lant.
dez selbin iars gink ab
der mild konig wenczlab. von herczog przemizln, einer blumen vndir distiln.
przemizln dar nach
als ein schon bluom bluen sach.
als ein roze mitten ist
in der wiszin zcu ir vrist,
also daz rich got
mit przemizl gekleit hat.
der het di zcir vbir al
vnd dy sitin alzcumal.
dez libiz waz er kuen,
er kunt al dink verstin.
in dem rat waz drot
eins wisern nit not.
vnd lachend neiget arm vnd richin
sin houbt einem iclichin
mangir liplichin.
er ist vz behem richin
der erst, der dy heidin
begund mit hervart leidin
vnd vf dy heidin trachte,
wy er si zcu crist machte.
di beier heimlich nit virmitin,
czu behem komen si gerittin.
si tetin vil vnbillichis,
herren vingin si des richis,
ir vrowen vnd er iungfrowen
ruckten si zcu schauwen.
der herczog clagt dem herczog,
er wolt dy sinen nit beszirn doch.
ez geschach den beyern ein dink,
daz man ir wol driszig ving
vnd saczte si nach ein andir,
daz en wer deste bengir;
man slug in dy houbt abe.
do waz einer vz in grabe
von funfczen iarn,
daz sach man dem widir varn.
mit furchten leid ir den tod,
doch quam er nit vz der nod.
man virtrug im do von nichte,
ez wart mit im ouch ein wicht,
man slug im ouch daz houbt;
daz wart vbir in irloubt.
der herczog dy virebil clagt,
daz den von behem wol behagt.
er acht sin gar clein,
daz do wol im schein.
er beging ein iung tat
mit sinem toretin rad.
er ging ein wenig gein beiern
vn vndir den meiern
liz er daz fur in daz lant,
also daz ez halb zcu hant
zcu aschin wart vir wandelt.
sine zcelt er do handelt,
di er in beiern mittin
saczt do mit vnsittin.
der von peiern in den tagin
bot dem herczog sagin,
do er sich gesampt het
er wolt morgin vf der stet
mit im zcu hant stritin.
der herczog wolt nit beitin
vnd sach, daz er nit mochte
noch zcu stritin tochte.
er vlouch mit sesczen glich
fur sich ab gein ostirrich.
do gebotin dy behem
den schuczin nach in sten,
si iltin gen zcundorf ser.
do wart daz bemisch her
von den vientin vm gebin.
bi zcundorf sach man strebin
di beirn, dy do velslich
di bruk also ienslich
vnd diplich vndirhibin,
do von dy ioch clibin
mustin vnd spaltin.
si mocht sich kum gehaltin.
ez waz do bisundir,
daz si nit vil, ein wundir.
di beirn kamen drat,
di behem iltin zcu der stat.
do daz bemisch her
eilt zcu der stat ser,
vnd do es quam vf dy bruk,
aldo zcu brach er der ruk.
di bruk vil vndir in
nach irm clein gwin
von der bozin peirn sin.
velslich rittin nach in,
si zcuntin ouch dy stat an,
daz dy andirn icht von dan
quemen mit dem lebin;
si kundens sagin ebin,
di beirn, dy do warin,
der vreuntin ez ist widir varin.
di behem mustin do
dem herczogen globin so,
daz si sich steln woltin,
wo si hin soltin
vnd wen ir in gebot.
nach der selbin not,
do si ledig warin,
man sach widir uarin,
daz der furst gen beirn gink,
do er ted ein virebil dink.
er schid von dan nit,
biz er daz lant bracht enwicht
vnd in aschin virwandelt.
vil burg er vbil handelt,
do in het nach gedurst,
di er do zcu mal vir wust.
hohe burge stunden,
di dy behem funden.
in kurczir zcit gebundin
vf den burgin vnvirsunnin
vel lut virbrunnen,
di do peirsch kunden.
czu den selbin stunden
wurdin si den hunden,
di do sturbin vor hungir.
wan der von behem bisundir
der hervart wol vf der stet
czen nach einandir tet.
als lang er lebt dar nach
er nam albech rach,
vnd zcech sines schadin
von dem pruk ab sagin.
dar vm si dez tufils lon
enphingin do mit siner kron.
do virschid bischof niclaus,
noch im iohannes bischof waz.
herczog przemizl nam
czu e margaretam.
er besaz nach ir
ostirrich gar schir
fur dy morgin gabe.
von gotes geburt her abe
czwelfhundirt gar
vnd dar nach nuen vnd funfzcig iar; von den, di in der buz gingin mit dez tufils gruz.
ein altir irrsal
vnd der sel ein swer val
vndir einer neuwen tat
waz czu licht komen drat,
in dem vorgnantin iar
czu behem quam fur war.
do gingin blose leut
durch daz gancz lant wit,
di indecktin dy ruek
vf er cleins gluek
vnd slugin sich mit geisziln
den ruk voln kreisziln.
si stracktin sich in daz kot,
vnd daz waz der sel tot.
gotis dinst si smechtin,
di pristirschaf si echtin;
si sprachin:< vnsir buozze
ist der sel suzse
vnd beszir, wen vwir schrein.>
si hiszin laszin sin
gotis ampt vor nit,
vnd daz tetin dy luet.
di bemisch herrin
sohin si von verrin
also durch daz lant gen.
si sprachin zcu den:
< wi turt er daz getun
an vnsir viszin iczun?>
mit in gingin si bi nom
vnd slugin sich alsom.
di frouwen in irn scharin
sach man alsam gebarin;
si tetin als di gouch
vnd geisiltin sich ouch.
hettin si gewolt,
daz ez der sel frumen solt,
so soltin si ez bi tagin
czu buz intphangin habin
von den pristirn gelesin;
so wer ez der sel nucz gewesin.
abir dy erstin nacktin
bosen vorsacz trachtin,
wan si slugin sich ser
vm den tufil lucifer,
daz der gar vngenem
vf sinen stul widir quem.
vnd do von in dysze mer
virnomen dy romer,
si in aln czu stuer
gabin ein buz mit dem fuer
als andern keczern,
di si woltin mern.
di keczir sint mit ganczir ger
dez tufils diner,
vnd daz warn dy.
dar vm offintin si
ir heilkeit misstetlich,
daz schied si von dem himilrich. wi konig ottakir gecront wart, vnd gein vngir gesigt vf der vart. der herczog gink dar nach
gein vngirn, do er sach
konig wilen, sinen vient.
vnd do dy behem login sent,
di grebin tetin vreis,
do ein grulich reis;
der von schomborg gnant
vnd der von zcamborg zcu hant.
vf dy osterrichir
di vngirn ruftin ser,
si irslugin ir gar vel.
dar nach czu einem andirn zcel
gingin behem vnd dy vngirn,
gein ein andir mit hungir.
in der march, dem waszir,
chom zcusammen die her.
di vngirn lobtin an der stat
czwen tage sten bi dem pfat,
di behem wichin hindir sich.
di vngirn hiltin ir trw nicht;
des selbin nachtiz mit spehen
si woltin ruckin vf dy behem.
als schir si dy march vbir swembtin,
di behem nomen si zcu hendin.
der von behem vf der stat wart
vf dy vngir widir kart.
er begunde einen strit
mit in nemen vf der wit.
do zcum erstin vbirwant
di ros - blibin alzcuhant.
her worss, der kun degin,
erkrigt dez konigiz wegin:
do er dy wegin heim bracht,
czu dem schacz er ser gacht.
do vant er sines herczin ger -
sand iohannes dez toufir vinger.
wer den heilgin vinger
iczund zcu sehin ger,
der quam czu ossek in daz clostir;
er mag en schown, da ist er.
der herczog do selbist vbirwant
den konig von vngirn lant,
er gwan vel burg vnd stet.
ostirrich der herczog het
nach dem wib zcu morgin gabe,
vnd von dan daz waz sin habe,
er besaz alczuhant
biz an daz mer al lant.
dar nach wart er gekront,
sin ere er do mit schont.
dy konigin margareta,
het manik iar da,
vnd nimer hoffenung waz an ir,
daz si einen sun gebir.
dar vm ein legat
vnd der von maincz komen drat
vnd dy koufschaf schidin.
do si sich dez mitin,
margareth bracht her ab
ein pon fur ein morgin gab.
dar nach, vnd crist waz geborn,
czwelf vnd vier vnd sechczig iar
czu der zcit waz bekant
groz hungir in dem lant.
do von sturbin dy lut ser,
vnd allir meist dy pilsner. wi konig ottakir dar nach mit rudolfo geschach.
nach dem begund der konig
der sin achtin wenig.
den tudschin gab er
stete vnd gute dorfer.
mit einer mur vir vol
beschirmpt er dy tutschin wol.
den lantlutin tet er
dar an vbil gar ser.
er sant sin ritter
vf dy witouicensir
vnd dy andirn lantleut
betrubt er gar ser.
dar vmb dy lantlute zcurntin
vnd mit bet si derpurtin
rudolfin den romischin,
den si ludin heimischin.
si sprachin:< ez ist beszir
vnd vns ist ez vil suszir
wust erb vnd gut zcu habin,
wen daz mit kunlich gabin
di tutschin vns virtribin
mit kinden vnd mit wibin.>
rudolf quam gein ostirrich,
der konig gink vnd streich
czu im nach der deutschin rat.
er gab rudolfo vf der stat
dar nach al lant.
rudolfus behilt alzcu hant
von den landen den titulum.
er gab im nur widir vm
behem vnd mehern.
daz andir hilt er im vil gern.
der konig liz do den oll bi den horn,
daz im nicht waz angeborn,
vnd dem er dar nach vast
nach dem zcagil tast.
er wart gen rudolfo
als an ein ruder do
widir waszir warin.
dar czu waz er geborn,
ach vnd ach dez erwern!
er schein als ein morgin stern.
er wolt dy tutschin mern
mit richtum vnd mit ern
in sinem lant vil gern.
got dort obin verren
geb im dar vm daz ewige lon
mit siner himlschin kron
in dem obirstin tron,
do er selbir siczit schon!
doch daz er wolt sin zcung scheldin,
dez must er inkeldin,
do mit er zcu den stundin
sin vient het wol vbirwunden.
vndir andirn rittirn so
zawissum den rittir do
virtreib er vz dem lant,
di witouicenses gnant
czu ausk von der bruk.
er nam vf den selbin furch
czichom den wisbud do,
bodibrad wilhelmo,
glacz swuriticensibus.
vnd ouch lanthern suz
nam er vel
vnd tet in vbel
vnd vel virebel.
vnd hern borsch zcu dem zcil
vnd andir hern alzcu vil
czu burnen gebot
in einem kercher vil drot.
an der tat im nit gelank,
wan dy witibin sundir dank
clagtin ez got vil tuer,
vnd dy weisin vngehur
weintin ser zcu got.
er stim quam fur in drot,
wan des konigis sun
groz virebel tet an in.
dar vm wen er oft,
der selbin behem dorft,
si warin vm daz leit
im zcu dinst nit bereit.
wez zcand der fuzs bi sin tagin
hat vnwiczintlich benagin,
der frunt sich holt in grim,
ob er sin bedarf, von im.
der konig getorst czu glichir wiz,
in notin czu glichem vliz
im dy behem nit samen.
er wust wol mit namen,
daz si vel vbils vngemeszin
nit mochtin vor angist virgeszin.
do sprach der konig zcart:
< wen ich quam vz der heruart
ich tun den behem leit
vnd ein groz virdroszinkeit.
ich wil den petrich
mit purpur bedeckin glich,
vnd vf der pruk zcu prage
kein behem man gesen mag.>
er wolt recht nit lebin,
do sach man in nach strebin,
daz er dy selbin ret
als offenbar tet.
er mit luczil behem
sich gein behem nom.
mit den tutschin er gink,
die er im czu eigin vink,
doch also dar czu
er tet in lib spat vnd fru.
zawissus mit sinen brudirn
reit dort vnd wolt sich furdern.
daz waz dem konig schedlich;
er wust sin macht al glich
vnd het vreunt in sinem her.
vnd do si mit ein andir ser
als morgen stritin woltin,
zawissus wolt komen zcu huldin.
er tet dem kunige kunt
vnd sprach czu der stunt:
< wil er mer genedig sin,
morgin ich im irschin
fruchtberlich in dem strit.>
der konig mit groszim nit
antwurt im, als er solt:
e er daz tun wolt,
er wolt e irslan werden.
des morgins als ein morginstern
ging er gein rudolfo
mit den deutschin zcu strit aldo.
do virschied er leidir.
di deutschin ir cleidir
vor leid mugin riszin
vnd ir zcung biszin,
ouch von den ougin zcer deiszin
vnd vbir dy wang waszir giszin,
wan er waz der tutschin ere.
dar vm im got sin lebin mer
oben hoch in den landen. -
der tufil wirt zcu schanden! -
di tutsche al mit nomen
wunschin im dez vnde sprechin:< amen>.
an sant rufi tag daz geschach,
der waz an einem fritag,
nach crist geburt zcwalf gar
vnd in dem acht vnd subinczig iar. wi der von brandeburg hi im lant ein gwaltig her waz gnant, vnd di tutschin czu den stundin den behem wol schadin kundin.
rudolfus gink gein behem
nach dem strit, den er gwan,
vnd von brandeburg der margrebe
gein behem kom mit dem hof.
er wolt mit im gestrittin habin
vm dez konigiz son mit nam.
du dez rudolfus gewar wart,
du weich er vf der vart.
do vndirwant sich dar nach
dez richiz der markraf,
vnd sin nebin wenczlaum
hiz er mit cleinen ruwen
furen gein deutschin landen.
her zewisz wart zcu schanden,
der dy kunigin erpurt
vnd von witouicensir furt.
dar vm er het ein groszin nit,
gein den deutschin manigin strit.
di burgir nomen in dy stet
manigirley dutschin vngezcelt,
do mit si tetin zcu dem zcil
den lantlutin vbils vel.
si virfurtins wit
vnd irslugin dy leut,
vnd dy gevangin in der not
marteltin si zcu tot.
di lantherrin mit betrigin
vndir ein andir wurden krigin.
daz selb dem lant wart
groblich schaden vf der vart.
si begunden zcu trachtin,
wy si vndir in vride machtin,
vnd vf dy tutschin reit czu tun.
si strittin zcu der lun
mit den tutschin teglich,
daz wart in nit cleglich.
stibor vs der lipnicz lag
dar nach vm prag,
iarochneb von der gabel
vm sin gegent mit dem pabel,
czu albertiz zcu hant
muthina curensir gnant,
in dem dorf worsina
von der bresnicz muthina,
tasso von wiszinburg,
petran mit siner burg,
mit der busown cebicensir,
dar czu her hing rogensir.
di gingin mit ir schandin
vf dy von vromden landin
vnd ir do vel virderbtin,
ir schant si do mit virtetin.
her hink von der dub zcu pflege
ted ouch solich slege,
daz er als der doner sprach,
im waz vf dy tutschin gach.
der tutschin helm wol
teiltin si in hant vol,
daz sichteclich klang
vnd fur vz in sprank.
an vndirloz er do schrey:
< vbir si bald nu hey,
ir recht vbirwinder!>
si gesigtin do - daz waz ir ger -
von siner kunheit dort.
si gabin im al gute wort.
her nach, wi oft dy behem -
di den tutschin sint vil gram -
sich mit den tutschin samptin,
czu hant si vregin ramptin:
< habt er her hinkin in der nehin
auch von der dub gesehin?
gegen dez slegin sint
vnsir helm als ein wint.>
als schir si in gesen hettin,
si kartin sich vf den stetin;
si vluhin wundir bald
di tutschin iung vnd ald.
si vorten sich also ser,
daz si in irm her
ditrich von bern nantin,
den si doch wol irkantin.
do von den deutschin spottin
als der brudir ottin
di vetiln in behem lant,
den her hink wol waz bekant.
wan wo si en sahin,
si begundin in czu nahin,
vnd si irsrektin
vnd her henkin mit irwektin.
di behem oft habin
groz trubsal bi irn tagin
vnd von den tutschin irlittin.
si sint von in oft bestritin,
also daz si woltin
si virdilgin, als si soltin.
wan wen dy edeln komen
in di stet mit nomen,
si wurfin in mit zcu einem hut
vnd inthelstin si mit ir gut.
daz widir fur, daz wurgin,
den edeln von den burgin;
ez had min ouge oft gesen.
czu der zcit, hort ich ien,
virschid bischof iohannes.
tobias behem landes
dar nach bischof wart;
er waz wol der buch gelart. von dem gar turn iar vnd dem wolfeil dar nach gar.
nachs kunigiz tod in dem drittin iar
ein vir vluchtis hungir iar
waz do in behem,
daz dy lut mit nam
di as vnd ouch ir kinder
aszin als dy schon rinder.
in iclichir stat was
ein burgir, der totin laz
vnd nitis nit andirs tet.
der lut sturbin vf der stet
gar vel nach ein andir.
do von waz in vil bangir,
nur daz er vf vnd ab
di lut furt zcu dem grab.
czu mal zcen odir mer,
recht als ein irslagins her,
warf er in ein grubin.
di az wol dy wurmen
noch heut mogin eszin.
vnd hettin si sin nit virgeszin,
wan ez worn behem,
dar vm got dy rach nam,
di mit vntruwin
irn konig mit clein ruwen
virderbt hettin in dem strit,
daz von in irschal gar wit.
dar nach dar vm wart
in eim andir iar vf der vart
solich gnuksam,
di den lutin in notin quam,
daz ein maz korns galt
ses fening vil bald.
dar nach dy lanthern
dez konigiz sun von verbin
furtin zcu behem
vnd si virsaczt mit nom
burk vnd stet vm in
vbir der elbe vf clein gwin.
dar nach entwar er kurczlich,
der herczog, behem rich
von den fromden aldo.
do slug er zawissio
ab durch der mutir willin
sin houbt nit gar stillin.
er virtreib ouch mit ir schant
sin brudir vz dem lant.
dar nach gwan er in grw
daz herczogtum zcu cracow
vnd daz rich zcu posna,
wan er nam zcu wibe da
ein polanerin,
eins konigis tochtir, in min.
dar vm besaz er dy lant
czu der morgin gabe zcuhant.
herczog siracensir begunt
in dort hindern an der stunt;
der herczog von behem
gein im sich nom.
der von behem macht so
vor sirasim vil rittir do.
nach cristus gebort daz geschach
czwelf hundirt vnd dar nach -
daz wiz fur war -
dry vnd nvnczig iar.
czu der zcit virschid tobias,
bischof gregorius nach im was. von der paffin konig, der ouch munczt den groszin pfening.
wenczlaus inphing dy cron
des landez zcu behem schon,
nach dem ouch dy cron
des richis czu polan.
in behem virtilgt der suzz
manigirley munuzz -
den groszin munissat er,
einen groszen pfening, biz her.
got dem konig offenbart
silberberg vf der stat.
er het ouch vbir al
von vientin kein twanksal.
ein romischin er erwelt,
vnd zcu miszin der selbe helt
er krigt er dy markrafschaft.
dar nach er in gotis kraft
begunt got zcu dinen
vnd manigirley gots dinst virbringin.
er stift clostir allirley.
er hort messe vel vnd sprach da by
sin gebet mit andacht.
er sang dy tagwiz al tag
als ein pfaf.
bi der ru waz er ni af.
er waz treg an sinem ampt;
daz in daz virdrist, waz bekant.
dez begunde er allir minest
trachtin ein etlich vrist.
ez ist der furstin ampt mit wiczin:
an dem gericht si suln siczin
vnd horin der weisin clage,
en iclich wil bi dem tage.
er saz den weisin zcu gerichte nit,
mit im waz nit daz wor licht.
er andir gab der iungfrow erbe,
daz ist ouch der sele sterbe.
wyttwen, weisin zcu im schrien,
der witibin tochtir fur in knibtin.
er sach daz vnd gink fuder
vnd er wynkte, als ein rudir,
einem edeln mit der hant,
di sach czu richtin al zcu hant.
di edeln also richtin
di weise vnd tichte,
daz si zcum iungst daz erb
mit irn worten herb
erteiltin in selbir.
do daz der konig wart gewar
vnd des vnrechtin gestatt,
got virhengt vil drat
dez gebrechins vbir in
vf sin clein gwin,
daz der konig begunt
fromdgeborn zcu der stunt
nemen in sinen rat
vnd den volgin mit der tat.
di fromden wurfin in dar vf,
daz er fudert nach dem louf
rudolfis sun zcu dem romischin rich,
des vatir sinen vatir glich
getot het mit siner tad.
wider der getruwen rad
saczt er sin vient gern
vbir sin houbt als ein stern.
er volgt nit den getruwen,
daz wart in geruwen.
alberto sentin er begunt
gold vnd silbir zcu der stunt.
di offenbare tat
waz ein zceichin gotis vngenad,
daz er als ser waz betrogin,
vnd sin vient, den vngeczogin,
wolt er zcu frunt habin.
virderbt konig rudolfum
albertus von den gabin,
dez im dy behem hulfin.
do starb bischof gregorius,
iohannes wart bischof sus.
do albertus zcu hant
al sin vient vbirwant
vnd mit dem gut von behem
daz romisch rich gwan,
ein burgir sant im brif
vnd im zcu behem rif
widir sinen rechtin herrin.
vnd do albertus dort verrin
romischs richis vndirwant,
er vordert al czu hant
sin recht an den von behem,
dar vm, daz er mit nom
di silbirberg virsagt zcu gebin.
er wolt ouch in behem nemen
dry der bestin stet,
so er si in dem lande het.
daz der konig mit siner tat
het fremde lut in sinem rat,
daz waz in gar schedlich.
wez er mit in gedacht glich,
albertus wart sin zcu hant gewar. der konig von behem het virwar
wenczlaum einen sun,
der waz in vngir iczun
gecront zcu konig.
er wont nit wenig,
daz im geschech zcu stritin
mit dem romischin vf der weit.
nach dem sun wart em hungir,
er wolt e nach im gen vngir,
wan er nur den sun het;
dar vm sach er in libir stet
czu behem in dem rich.
di behem lagen mechteclich
vf den von ostirrich;
waz si woltin, tetin si glich.
der konig gein ofin gink
vnd liplich sin sun vink.
von vngirn nom er ouch di cron;
der sun zcu behem mit ern kom.
di kron nam er bisundern
vnd tur dink vil gein vngirn.
albertus der romisch
ging czu bemen rich,
for dy silberberg legt er sich. -
wiltu si nennen dy kuttin? sprich! -
do vf den kuttin warin
iohannes in dem iare
mit hern henrich von der lippin
houbtman zcu den zcitin.
di kunden also strebin,
daz sich dy vient irhebin
nirgen vor in mochtin
vnd dar czu entochtin.
do sich der konig gesampt het,
do vlouch vz behem albrecht.
iohannes vnd henrich warin
vf dy swabin bi den iarin,
si tetin in groszin schadin.
ez half dem henrich in den tagin,
daz er also lebt
vnd siner vrehe sich vbirhebt.
der vient an dez landiz schadin
vz dem rich waz gevarn,
do von er vloch.
der von behem kom in groz seuch
vnd von groszir trurikeit
wart er totir hin geleit.
dar czu tetin etislich
er hilf dem romischin rich;
di ret an allin spot
gevel ich abir got. von konig wenczlabin czum bestin an cron begrabin. konik wenczlab schir starb,
sin sun daz rich erwarb,
wenczlab ouch genant,
konig in vngirn lant.
er het dy rich mit nam
behem vnd ouch polan.
er macht fur sich der vngirn herrin
herczog ott von beirn.
an dem kind wenczlabin
waz gut hofnung in sin tagin,
vnd der romisch, sin ohem,
het sorg vf in bi nom.
dar vm er schickt dry duringin,
do mit wolt im mizzelingin,
czu dem konig von behem.
er virlaz sin neuen
czu behem von den vientin.
konig wenczlab wolt ritin
gein krakow in dy heruart.
gein olmuncz quam er vngespart,
do vel edler czu im quomen.
an sent dominici obint mit nomen
der konig ging czu mittim tag,
do er ein wil dez slofiz pflag.
do si al vz gingin drot,
kom der durink vor di kemnat;
vor dem konige waz nit mer
nur ein kemmerer.
der durink vor der kemnat stund
vnd beit do selbist sinir lun.
der konig vf stund von dem slaff
vnd sufcz wischinde von dem slaff.
czu dem techin er schrien begund,
er solt komen vf der stund.
er sprach:< zcu mir her,
mich virdruszit alczuser!> -
hor, wi nu do gelank! -
der vntrw dorink sprank
vz einem winkil, als er solt,
dem konig helfin, daz er wolt
vf dy stigin, mit vntruwen,
daz in wol mag ymmir ruwen.
er sneit dem konige vil snel
ab sin dros vnnd sin kel,
di er im do dibtlich stal.
ech foerte do uon sin tifin fal.
ach durink, vngetruwir hunt,
wi hastu so ein bose stunt
begriffin mit der missetad!
ob ez ist geschen von rad,
doch din sele zcu phande stat.
got dich halt dar vm lat
fur sin engstlich gericht.
ez ist war vnd nit getichte,
der konig wirt do geruchin
vnd der wirt ymmir we gesprochin.
an dem andirn ouch di pin,
di do wullin vnschuldig sin,
vnd ez dir doch geratin habin,
czu wege ouch bracht mit irn gabin,
wirt gemert eweclich,
di wil got lebt in sinem rich.
du solt ez doch durch rat,
odir daz man dich begabt hat,
nit getan habin!
er het der bi sin tagin
kein vbil ny getan;
solczt en han lebin lan!
vil licht ez ist dar vm geschen,
daz dy worheit nur muz iehen,
daz er dich mit richin gabin
sin tage nit wolt begabin.
soldestu dar vm mit diner vreise
ein solich rich virweisin?
vil licht ouch, als wir horn,
ist ez diner zcung angeborn,
daz der andir furst virdurbin
vnd der vnsir ist gestorbin.
von den vngetruwin
wolt ich wol virnewen;
ich wolte vil von in sprechin.
daz bevel ich got zcu rechin,
wan gotis gerichte heimlich
kumpt in alczumal glich.
vnd vil licht vm den tot
sint iczund etslich in not -
got wirt noch etslich richtin.
der rede tun ich nimer kunt;
von dem during zcu redin
han ich, vnd beirschin chodin.
man ving den during zcu hant
vnd den vbil tetir gnant,
man virderbt in also.
di hant, mit der er do
den konig virderbt het,
slug man im ab vf der stet.
den hundin gab man, als ez zcam,
czu vreszin sinen lichnam.
abir dy hunt nit woltin
di selb hant vreszin, als si soltin,
do daz vbil mit geschach
vnd den konig mit erstach.
nach crist geburt den behem er
driczenhundirt iar odir mer
virschid leidir zcwar,
dar nach in dem sestin iar. von rudolfo von ostirrich, der da kam czu dem rich
sich, waz dy behem mit iren stetin
dar nach wundirlichin tetin!
irn vient si wurden durstin
vnd kurn in czu irm vurstin
hi czu behem rich:
herczog rudolf von ostirrich,
konig albrechtiz sun,
dez romischin zcu der stund.
abir wer vient ist iczund,
der mag nimer wol getun.
do er zcu behem saz
vnd do er herczog waz,
er wolt nur al lantherrin
czu mal totin gern.
wer dez nit wil gloubin,
der solt offen odirn tougin
her iohannem von wartinberg
gevragt habin, dem waz er werg,
vnd von der lippin hern henrich.
di czwen kunden ez glich,
bi irn tagin ez habin gesagt,
ob man si do von het gevragt.
rudolfus hilt sich bi der tauel
noch furstin sit von dem rin dort her ab.
man kochte im wedir daz noch diz,
er wil nur habin gricz
alle tage in siner kuchin;
dez wolt er nit geruchin.
er tet ez vil licht stillin
durch der erczney willin,
wan er waz dez libis krank;
er tet ez nit vndir dank.
man furt dy erbirn also
konig wenczlabs tochtir do
von prag vreuelich,
vz etswen sines, vatir, rich.
si sacztin si in di stat,
czu in gesinde do vil drat,
wan si ez do mit deycht,
daz ir vatir vil licht
an den virweistin iungfrowin
daz selb het laszin von ime schowen.
got rach dez vatir sund
an der tochtir zcu der stund.
rudolfo waz dar nach
vf den von beirn vil gach.
do er gink in dy heruart,
im wart nit lengir gespart,
vor horowicz er vir schid.
clagt in nit, ir bemisch dit,
wan daz gerucht czu wiszin:
het er lengir brot gebiszin,
ez wer ein grulich vngewittir
den behem instanden bittir.
hantvest gab er in noch wiln,
er boz sucht er abir stiln.
sin vatir het im ez geratin,
vf er bet solt er nit trachtin.
er sprach:< gib den behem
dez pirmecz vnd der tinten sam,
waz si sin wuln han:
du gwunnist ez in wol widir an.
du wirst si mit irm swert
beschrotin ob der ert.>
czu der zcit wilhelm der haz
gar vrischiz herczin waz
vnd siner zcung ein erbir vrunt.
er irkrigt mit gutin leunt
dez burgelins, ein edel purk.
ouch di gegent mit sinem werk
erlost er mit ir habin
von dem beroubin der swabin. von herczog henrich von kerntin, ouch von den lanthern.
si machtin henricum dar nach,
den herczogin von kerntin, vil gach
konig zcu behem,
mit clein nucz ein kurczin nom.
er waz gar ein gut man,
er waz gar vir worns an.
dez konigiz tochtir von behem
er eine ouch zcu wip nam.
er ging do in dy heruart,
daz rich er nach im bewart
mit dem wamel.
der konig waz zcu nichte snel,
nor alleine daz gern er
gotes dynner gewesen wern.
czu der zeit der romisch
saczte sich zu beheim gen dem feich.
er kom gein behem gewaltlich
vnd legt sich fur di chuttin glich.
do er waz vf dem wege her in,
do tet plichta von sirothin,
der manhaft gesigir, zcu dem zcil
den von rom schadens vil
an lantlutin vnd an roszin,
daz sin geslecht hatt vel genoszin
an richtum vnd an eren.
dar nach dy lanthern,
von der lippin her henrich,
vnd zcu den selbin glich
her iohannes von wartinberg,
vf ein berg
ir frunt samptin
vnd vel andir leut ramptin.
si komen gein in vf dy kuttin.
do litin si phranksal, do si huttin;
vor den berglutin si warin
nit sichir mit ir scharen;
si tetin in schadens vil.
si beschirmtin zcu dem zcil
cholen vnd di chutin
vnd mechtlich huttin.
die vient von in hettin
als vil schadens vz den stetin,
daz si warn im rich belegin,
iczund woltin si vz sin gegangin.
do ludin si mit bet
ettlich burgir in ir stet.
gredischer in dem rich
hubin als daz vbil gelich.
mutner vnd dy crudner
vnd dy policensir,
di liszin al dy swabin
in ir stet; do mit si begabin
gar vel vbils dem rich.
si schiktins vf dy behem glich,
di behem wurdin von den swabin
gecouft vm er rich habin,
di si martirtin zcu tode
mit manigirley groszir node.
dar nach vbir komen
di behem dy swabin,
si irslugin ir in behem vel. di swabin sich vf ein zcel
samptin zcu crudin.
do si zcu der mauit irschin,
durch di dorfir gingin,
si roubtin vnd vingin.
dy behem warntin dy swabin,
si sprachin:< wizt mit nom,
daz vch dy behem hut legin!>
di swabin rumptin sich vir wegin,
daz ir iclichir der behem wolt
czen bestritin, ob er solt.
czuschin turou vnd posna
di behem mit den swobin da
komen czu houf vf der wit.
si hettin einen hertin strit,
wan luczil behem gingin
gein den swabin vnd si vingin.
nuen grebin warin
mit der swobin her gevarn,
y doch gesigtin dy behem.
vbir al roz mit nom
virderbtin si vndir yn.
stibor von vngirn vf sin gwin
waz do der bestin einer,
der furt vel dutschir heim her. wi der romisch mit siner umvart golt di bemisch zcungin virtilgin wolt.
in dem andirn iar
der romisch kam gein behem zcwar.
er wolt bi allin heilgin
di bemisch zcung al virtilgin.
di gebur iensit daz rens
chomen mit im, dy hetin sens;
si hettin daz vil stillin
in irm bosin willin,
als getreid ab zcu men,
do von dy behem soltin lebin,
daz si do von hungirs sturbin
vnd iemirlich also virdurbin.
vnd dy swabin alzcuhant
quomen in daz wuste lant,
daz ouch do von dy behem
di burg nit mochtin behaltin sam.
der romisch sprach mit vnsittin:
< wir werdin ligen in den stetin,
so bringit man vns zcu handin
notdorft von andirn landen.
di behem vor hungir vf der stet
wern von burg vnd stetin gen.>
abir got, ein recht richtir,
schickt andirs dy selbin mer.
do er vbir rin gein behem
gink, er als komen wolt mit notin,
sin nebe iohannes gern
rach sich an dem vettern
vmb den konig, sin ohim,
vnd vmb sin brudir som.
von des konigiz swester, wiltu horn,
waz der selb iesk geborn,
hi von behem, vnd do von
er ledigt behem von dron.
dem vngenedigin vient
czam nit zcu lebin sint.
er solt also sterbin
vnd von den sin nur virderbin.
der freuel iung in do virderbt,
sin vettern, vf den er erbt,
der sin nefin zcu behem sterbin
wolt vnd vntrwlich virderbin. von den lanthern macht du hi horn gern.
dar nach zcu behem dy lanthern,
nomen boz sittin an sich gern.
daz si den bubin vir ubil hettin,
daz selbe si selbir tetin.
si speltin stetlich
mit dem wurfil vnglich.
si namen dy tutschin in den rat,
si achtin ir zcung nit mit der tat.
do vngewirt dy vrechin
mit dem sper begundin stachin,
di iungfrowin santin yn dar abin
birn zcu hon gabin.
di dintin ouch mit leit virtreibin
ander man weibin;
semlich dez wer vel zcu redin,
dez mich als virdruszit, zcu koden.
also hettin si ir spil
vnd ir vir ebel alzcu vel.
di boszin sitin zcu hant
virwustin behem lant,
wan ez waz nimant,
der sich widir saczt bekant
vm dy gerechtekeit,
noch nimant waz dez bereit,
daz er beschirmpt behem rich;
nur got al ein von himelrich. wi di czu kuttin vnd czu prage di lanthern vingin vf einem tage.
sich vbtin dy lanthern
an stechin gar verrin
vnd ouch an der wurfil spil.
die burgir wurden zcu dem zcil
widir si ein trechtig,
wan si gein in nit warn mechtig
vnde nirgen torstin gen.
daz wolden si vndir sten
vnd nit lengir von en liden,
ire vntrw also virmiden.
her henrich vnd her iohannes
warn czu czedlicz vndir des
beuunden, vnd her hink
von der dub zcu prage aldo.
di prager mit den kutnern
vingin dy lanthern
do selbist vf einem tag
vnd woltin en zcu hant dar noch
er lebin han genomen;
abir etslich daz vndir komen,
di sin nit statin woltin,
doch behiltin si si, als si soltin,
gar czu dem mal vestlich.
di schant waz in dem rich
den edeln nimer widir varn,
vnd dy geschicht bi irn iarn
gab andirn burgirn kunheit.
si duchtin sich sin gar gemeit.
woltin si ez recht virnemen,
si liszin si in behem
nit han solich gwalt.
vnstete ist dy zcit, vnd balt,
di huet sin frunt,
werdin vil licht morgen vient.
dem prager gibt man sin willin,
waz er mit dem elbogin stillin
vf wundirlich mag gehebin,
daz wil er nur von im gebin.
dristunt spricht er:< her>
biz im sin will nit ver
kumbt bi nacht adir tag,
ob er nimer mag,
dich also vbir windin.
ir herren, ir mogt nv vinden,
ob er gutis ratis sit:
gebt den fromden in behem wit
husir vnd gute burgen,
dar vf si vch irwurgen.
wan hettin si nit wo
vch wissen zcu behaltin do,
si hettin nit turin
sich gein vch gerurin.
der herin vrunt si vraszin
als lange mit vnmaszin,
biz si se doch irlegdtin
vnd mit in also bedingtin,
daz si mustin gebin,
ob si woltin lebin,
er tochtir der burgir sun
czu wibin gebin in rechtir min.
abir her noch vnd sider
gobin si in ir kinder wider.
di kindir warin ane var
luczil eltir, wan ein iar.
man forte ouch er virderbe,
wan dy kinder woltin sterbe
bi dem berg sider.
si gabin gar vel wider.
ouch ir frunt bisunder
beitin vm si dar vnder. von dem kerntin salt du hi sehin
der von kertin waz gecht
vnd von den lanthern gesmet,
daz er of nit hatte czu eszin.
er wolt dez nit virgeszin.
er bat nu sin ohim
czu hulf her in behem,
margraf friderich von miszin.
vel wonten, er wolte si czu riszin,
vnd daz is ouch vor neit were,
daz er waz komen her
vnd mit luczil volkis dorch das lant
reit, daz im waz wal bekant.
daz rich virwust er zcu hant,
vnd daz wert im nimant.
er gink ane forte for den berg.
der herczog waz by her werg
czu prage in der stat.
er wolt dy misner drat
in dy stat durch dy gaszin
mit wiln gern han gelaszin.
do teiltin sich dy prager,
di tutschin bisundir;
vnd do dy wolfram
warn mit den behem,
wolfel camerer aleine
wolt sich mit den sinen vireinen
mit den misnern,
daz si sahin gern.
vnd do dy misner
in dy stat woltin her,
daz andir teil wolt ez wern
vnd si widir kern.
witk ogerczouicensir waz,
der vf der burg saz,
der ging gar drat
gewafint in di stat.
er wolt dy burgir behelfin bald,
ob er nit mochte widir der gwald,
wan dy wolfram schufin,
daz dy von kocricz liffin
mit in vf daz spital.
do warn dy misner vbir al
iczund geweldig in der stat.
wolfil von stein drat
virsloz witkouez in notin
vf den nuwen markt mit einir ketin.
er wolt sin lut vnd in
virderbt han in sinem sin;
y doch do iung vnd ald
widir stunden so der gwalt;
vel roz si irslugin.
dy ketin vor geczogin
warn czu der selbin zcit;
di mochtin nit an dy weit
vzkomen bisundir.
sudeck waz ein starkir iungir,
slug dy ketin mit einem slag
ab, daz si gesmogin lag.
do si vf dy pruk ritin,
dez witkouez hengist zcoch mit in
sin geweid nach im alczumal.
der wolfram besaz daz spital,
gensit der pruk wont
paulik vbicensir gnant,
der iclichir hut vir vol
der pruk alczumal.
von den misnern
mochtin si sich nit gekern
noch irn wiln in der stat.
si werden dar nach zcu frunden drat.
dem herczog si gabin
turm vnd spital in den tagen
vf, vnd ouch die purk do.
er beval dy burg also
hermanno zcwirczocicensir,
einem iungen rittir do,
abir czu mal vrechin.
ez waz ouch von im
trw vnd kunheit gwar warn
vnd mildekeit in sinen iarn.
er waz also irczogin
vnd vor besem leut gevlohin,
do er sich vor hut stet
vnd in ni gehabt het.
dem herczoch waz dar nach
mit der torheit vil gach,
daz er daz huz hermanno
in acht tagin nam widir so,
daz er dy misner
dar vf liz noch er ger.
di misner daz lant begunden
ser virwustin zcu den stunden
vnd dy gevangen in dem rich
martirn cleglich;
ez warn obir behem,
den ez nit er lebin nam.
mocht der behem nit gegebin
ein maz habirn nur ebin,
si in zcu hant totin;
also warn si in notin.
liszin si in abir lebin,
so sach man si dar nach strebin,
daz si in an der gesunt
virderbtin in der selbin stunt.
durch dy hut si intportin
vnd zcogin strick bi den ortin
also dar durch, vnd si do
furtin durchs hus vnd andirs wo.
du daz der herczog sach,
er lachte vnt nits nit sprach.
her wilhelm der has
ein frunt siner zcung waz,
der kun edel daz vbil clagt.
er legt in hut vnd nach in vragt,
er virderbt er gar vel
her nach vnd zcu dem selbin zcel,
wan er martirn in vnmin
waz recht vz dem sin.
der getrw her
kurczte den misnern er er,
daz si sich vor im ensit
nit geruren mochtin wit.
di behem vmhegtin dy burg,
vnd vor der selbin burg
kerntner mit irn gutin stetin
vnd dy misner si bestritin.
witko ogerczocensis
was do mit gar suos,
er durch fur dy vient von erstin.
er waz holt mit der vristin,
do von er noh waz gevangin,
het er sich nit baz gegangin.
do wart damik, ein kurcz rittir,
erslan von den vienten bittir.
do vingin dy behem
den offinsteiner bi nom,
ein gref von kerntin.
di andirn si do sich virrentin.
her iohannes custos
ging do mit sin genoz
kunlich nach den vientin.
er wolt mit in stritin,
er wer allir dingen,
wi im het gelingin,
in di burk nach in gegangin,
do er vil licht wer gevangin,
wer dy pruk nit mit im
gevallin in den grabin hin.
den strit zcu der selbin zcit
sach man vz der stat wit.
vnd dy behem mit den tutschin
den strit hettin vf der littin,
do slugin ouch dy behem
in der stat dy tutschen sam.
di behem gingen do mit scharn,
di tutschin virspart do heim waren.
nach crist geburt xiij hundert vnd dar nach vir war
im dem czendin iar. von der sinflut, do vor vns got mer behut!
czcu der selbin czijt
waz allin endin wit
ein solich sinflut,
do vns got mer vor behut,
daz si durst dy lut an zcel
vnd vir wust der dorfir wel.
bi hermanicz czu dem lautmischil,
recht als dy clein wischil,
do irhub si gemein
den pfifer mit sampt dem rein.
vnd dy gotis virhengnizz
waz nimant susze.
ez ist an sent iocobs tag geschen,
der mir der worheit muz iehen.
des andirn tagiz czu glocow,
dez noch gedenkt man vnd frow,
het ez daz volk vm dy stat
no als virtrinkt gar drat,
vnd do selbist virtrunkin,
di in dem waszir do virsunkin,
als vz dem fur dy funkin.
vnd dar nach irstunkin
czwei tusint menschin vil drat.
von der selbin sinflut
ouch zcu glocow swummen
di tir obir den boumen,
vnd si lutin grulich
vnd gar vngehurlich.
si furte ouch gancz husir hin,
vnd dy lut saszin vf in.
do fur der vatir von dem sun
vnd dy mutir von der tochtir hin.
der sun von dem vatir,
die tochter von der mutir
von ein andir cleglich swummen,
an ein andir ouch gesegent -
der wirt von siner frowen,
di frow von irm wirt schon,
wan dy pruftin ir not
vnd wustin ern tot.
einer picht iczund
dem andirn mit gesund,
vnd ir frunt in groszin grus
noch in rouftin er har vz.
man vant her nach dy wigin
mit totin kindlin ligen
obn hoch vf den boumen.
do man daz husgeret wart goumen,
man laz si in den weldin vf.
di selb guz, do si lif.
dorfir gar vel virderbt.
daz villicht vf si geerbt
vm er missetad,
di si begingin vbir sat;
ouch si do selbst irtrenkt,
dez got aldo virhengt,
lute vel vnd an zcal
swerlich mit dez libiz val.
got gnade den seln
vnd behute vor der heln
al dy gloubigin vnd dy gemein,
di geruch got virein;
di lebindin vnd dy totin
er behutin sol vor notin
mit sines vatir rich!
ir sprecht al amen glich! wi der furst hochborn czu konig wart erkorn, iohannes genant, in aln landin wol bekant
noch dem vnd dy behem sahin,
daz si ouch vor dy worheit iahin,
daz si an dem von kerntin
als si von im des gertin,
keinen nucz hettin
vf burgin vnd in stetin.
do gabin si dar nach
dez konigiz tochtir vil gach,
elizabeth - dy selig si
nu vnd eweclich! -
dez edeln keisir henrich sun durstin,
her iohannez dem hoch geborn furstin.
vnd den luden si zcum rich
von sin landen mechtlich.
her henrich von der lippin,
wilhelm hase von gutin sippin,
iohannes von wartinberg,
mit dem waz ein cleins getwerg,
vnd von prag etlich burgir mit zcaktin schilt
furtin in loblich her sam en wilt -
liessen zu dem langen tor in -
das selbe von kertein wart bewein -
mit elizabeth in behem rich.
got si gelobt eweclich!
si legtin sich mit im vor prag,
do er nit gar lange lag.
vor iungst wolt got,
daz si in inliszin drat
hi in di stad noch siner ger;
man tet im mit sinem her
vf daz lange tar,
do er waz gelen vor.
du der von kerntin, als ich sage,
czouch hi von prage,
vnd iohannes der hochwirdig
besaz behem konigrich.
dez selbin iars cront man
her iohannem lobesam
vnd dy seligin elizabeth,
di man do beide bestedigt
czu konig mit nom
dez richis czu behem etc. amen, solamen, solamen. di hat ein ende, dez frouwin sich min hende, di bemisch kronike gnant, dez gloube alczuhant. anno domini mo ccco lxxxix etc. holt noch ein wenig, gib her! etc.