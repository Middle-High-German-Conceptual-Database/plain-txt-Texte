wildw machen wilprät von rintfleisch, so nym ein wein vnd
vach ain swayss von ainem kalb vnd secz es auff ain gluet vnd
rüer es pis es syeden werd. vnd gews es dann auff das rint
fleisch. so vächt es dann des gestalt aines wilprät vnd
hack darvnntter ayr vnd geribens prot vnd würz es wol vnd
mach dann pallen darawss, als dy föisst, vnd sewd die in
ainer fleischprüe vnd sneyd es dann klain als das
wilprät. vnd mach ein gueten pffeffer darczwe vnd würcz
den ab mit guetem gewürcz vnd leg das wilprät dar ein.
wildw machen ein guetcz pachen von kelberlungel, so hack sy
klain vnd ein wenig speck darvnder vnd hack es klain dürch
einander vnd mach klainn kügel daraws. vnd mach ein gueten
strawben taig vnd czeuch dy kügel darawss vnd da dürch
vnd pach es in ainem smalcz vnd gib es hin.
wildw machen ain guts pachens, so kloppf ajir vnd snejid
darüntter semel vnd mach es gelb vnd snejid darüntter muscat
klain. vnd twe ein smalcz in ain pffann. vnd mach ein plat von
halbem tail vnd twe dann das selbig plat her auss, vnd mach von
disem tail auch ain plat vnd lass das dar jn ligen. vnd nym dann
gerösst öpffel vnd gepraten hüenr oder tawben vnd leg ain leck
geröster öpffel auff das plat vnd gehacktew hünr. halts dann
über das fewer vnd kloppff czawaji ajir vnd gewss vmb vnd vmb an
dji ortt, so werdent dji pletter ganncz. vnd mach dann ain guet
hönig vnd faym das sawber vnd twe dar ein gewürtz. vnd mach
dann ein loch dürch das plat vnd gewss das hönig dar ein vnd
lass es hin vnd her darjnn lawffen. das ist ein edlew spejiss. pasteten
wildw machen guet pasteten von rinttfleisch, so sneid
magers rindtfleisch klain, das drittal sey vaysst. vnd nym
darüntter vogel, tawben oder hünr vnd misch dürch
einander vnd gwürcz es wol. vnd mach dann ein haffen awss
rockem mel vnd prue das mel in hayssem wasser vnd tue denn dy
füll in den haffen vnd mach pletter darüber vmb vnd vmb
vnd prich dann ein loch oben darein vnd schewss es in ain ofen
vnd la es pachen. also mach sew auch von gueten fischen. vnd
hastw des vaisten nit so nym puter auch an dy stat vnd sew dy
visch vil gross dann das rintfleisch. plamänoschen
wildw machen guet plamänoschen, so njim alletew
hünr. so sewd sy gar wol. vnd njim das prät von den prüsten
vnd hack es klain. vnd njim dann dicke mandel milich vnd leg das
prät von den prüsten vnd hack es klain. vnd njim dann ein
schöne phann vnd tue es darein vnd zuckers genueg. vnd due
darein ein hülczen löffel vnd guet sweinen smalcz. vnd secz es
auff ein gluet vnd rür es das es wejis pleib. gerösts pachen
wildw machen ein geröstes pachens, so mach ain
taig von eyttel ayern vnd von mel als zw küchlein vnd gewürcz
jn wol vnd gilb jn. gerunnen mandel milch
wildw machen gerunnen mandel milich, so
stöss mandel auff j lb. vnd nym visch schüppen, ein
hoff schüssel vol vnd sewd sy in wasser. vnd nym das wasser
vnd twing den mandel halben da mit durch ein tuech vnd lass es
denn gesten als ein sulcz vnd prich es dann auff ein
schüssel als ein andre milich mit zucker vnd gewss mandel
milich daran von dem andren tayl. gestözzens hünr muess
wildw machen ein gestösses
hünr muess von kalb fleisch, so nym kelbrins prät, das
nit new geslagen sey vnd wol smeck, vnd sewd das wol. vnd
stös es dann in ainem mörsär vnd ein wenig semel
daründer vnd streich es dürch mit gueten wein vnd mit
prüe als ein andrew rintsslein. vnd well es mit ayr vnd mit
gewürczt vnd mit saffran als ein ander mueß. von hechten
wildw machen plamänoschen von gueten hechten, so
sewd dy hechten in wasser. vnd lös dy grätt daraws. vnd hack
das prät klain vnd tue es in ein dicke mandel milich vnd
zweckers genueg darjnn vnd gueten putter vnd tue es in ein
schöne pfann. vnd secz es auff ain guete vnd rür es, das klar
vnd weyss beleib. geyslicz von kalbenfüssen
wildw machen geyslicz von
kalberfüssen, so sewd sy wol in wein, vnd tue sy aws der
prüe, vnd stözz sy klain in ainem mörser, vnd
streich sy mit der prüe dürch. vnd tue darjnn guet
hönig vnd guet gewürcz, vnd la es wider syeden, vnd
fayms schon, vnd gewss es auff ein klainew pfann, vnd laß
es stenn pis es hert werd. vnd hebe dann über das fewr vnd
zuck es pald her wider ab vnd slach es auff ein panck vnd sneyd
es wye dw wild.
wildw machen hallpraten von vischen vnd von mandel milich, so nym
ein hechten vnd tue das grät darawss vnd hack das prät klain.
vnd tue darvntter geribens prot, vnd würcz es wol. vnd nym dann
ein hülczen spis, der oben spicz sey, vnd streich dy füll
daran, vnd mach es geleich ainem hirsslein praten. vnd leg jn
dann zw dem fewr, vnd prat jn schon, vnd pegews in mit
putter oder mit öl. vnd wann es praunn ist, so zeuch in also
ganzen ab dem spis. vnd nym dann dicke mandelmilich vnd hawssen
pleter darvnder, dy gesoten ist, vnd zuckers genueg, vnd tue es
in ein sawbre phann. vnd gilb es genueg, vnd pechlen den praten
mit taig. vnd secz in jn ein hafen, das er auffwerczt stee. vnd
gews dy mandel milich darjnn in den praten, vnd lass in sten pis
es hart werd. vnd sneyd es dann ze scheiben. das haisst gulden
spiegel. passteten von vischen
wildw machen passteten von vischen, so
nym visch vnd schüpp dy schon vnd zewch in dy hawt ab vnd
hack sy zw klain stücklein vnd hack petersil vnd salwe
darvnder, vnd tue pffeffer, ingwer vnd saffran daran vnd mach das
alles mit wein ab. vnd mach dann ain terben taig vnd twe dy visch
darjnn, vnd gewss wein daran. vnd deck es mit einem dünnen
taig vnd mach es überall gancz. vnd prich dann obenn ain
loch darjn. vnd twe ein wenig taig fwr das loch, vnd lass es also
pachen. also magstw machen fleisch, vogel oder was dw wild. ein gefülten hechten
wildw machen ein gefüllten
hechten, so nym ein hechten vnd schüpp den wol vnd tue ym
das gedärmm dacz den oren awss. vnd nym den visch,
welicherlay dw wild, vnd sewd sy von stös in ainem
mörsar vnd twe darvnder pfeffer, saffran, küm vnd
salwi, vnd salcz es zw massen. vnd füll den hechten damit
vnd sprenng jn awssen mit salcz vnd prat jn gar schon. also
magstw jn auch fullen mit ayrn.
wildw machen gepraten milich, so nym ein milich vnd las sey ab.
vnd schütt sy auff ein twech, das sy erseich. vnd preit dann
das twch zue, vnd peswar sey vaisst zw dem ersten. darnach
läss sy ligen von dem morgen vnczt awff dy nacht. vnd seich
dann awff ain hülczein rosst, vnd spreng sy mit salcz, vnd
wirff ein wenig pfeffer darawff. vnd lass sy praten. ein guete gannss
wildw machen ein guetew ganns, so stöss
sey an ainen spis. vnd nym iiij harte ayr vnd prosem schöns
prot, küm, pfeffer vnd saffran vnd nym dy leber vnd
stös es zwsammen mit essich vnd mit hünr prüe. vnd
schell dann czwiual vnd rösst den in smalcz. vnd nym sawer
öppfel vnd rösst sy awch als czwiual. vnd tue dann das
gestössen vnd dy czwiual vnd äppfel, alles in ain
pfann. vnd wenn den dy ganns gepraten ist, so leg sy awff ain
schüssel vnd zeleg sey vnd gews das gemächt daran. ein essen von grün pyern
wildw machen ain essen von grün
pieren, so sewd sy, das sy waich weren. vnd nym ayweys vnd
schönns prot, pfeffer vnd küm vnd ezzich, vnd misch das
zesamen. vnd tue darczue saffran. vnd seich dy prüe ab, vnd tue
das auff dy pieren. salcz ein wenig, vnd lass also erwarmen. zw hünr vnd spensaw
item njim knobffläch vnd schell den
schon. njim salcz vnd acht ajir darczue an das wejiss. njim
essich vnd ein wenig wasser vnd mach es mit zesamen. vnd la es
erwallen das es dick werd. da mit mag man gemachen gepratenew
hünr, spensaw, mawrochen oder was man wil. salsen von weinper
wildw machen salsen von weinperen vnd von
saweren äppfeln, so stös sy zesamen vnd menge es mit wein oder
mit ezzich, vnd drück es aws. dy salsen ist guet zow
safftigen praten, zw hünrn vnd vischen, vnd haysst agrest. salsen von aschlach
item ein salsen von aschlach: reib in mit
salcz vnd meng in mit wein oder mit ezzich vnd truck es aws. dy
salsen ist guet zw rinderem praten. ganns kröss
wildw machen ein guet ganns krös, so nym
ein ganns, dy nit ze allt sey, vnd nym das kröß daraws
vnd sneyd ir dy flugel vnd die diher ab vnd stöss sey in
ainem engen hafen, vnd gews wasser daran vnd vermach den hafen,
das kain tampf davon müg, vnd salcz sey vnd sewd sy also,
das sy nachert trucken werd. vnd nym dann ein süsse milich
vnd sechss ayr tütter, gewürcz vnd saffran vnd gewss
das auff dy ganns vnd laß sy also erwallen. gib es ze
essen. fladen von vasten gerait
wildw machen ain fladen von vasten
gerait, so nym visch vnd pach dy in smalcz. vnd gews dar ein
dicke mandel milich vnd misch dy wol mit reyßmel vnd tue
ein wenig smalcz daran vnd meng es wol mit gewürcz. vnd tue
es dann auff ain plat von taig vnd schewss es jn einen ofen vnd
la es pachen. wilprät von ayr
wildw machen wilprät von ayrn, so nym iiij ayr
zu einer hoenn schüssel vnd milich darvntter, vnd nicht ze vil,
vnd mach damit ein taig, als vil dw geneczen magst, in der dick
als ein küchel taig. vnd gewss es in ain sekchlein vnd henng es
in ein syedendtz wasser, das es nyndert an rür vnd las es hertt
sieden. vnd sneid es dann als ein vinger gros vnd pach es. vnd
mach es in ainem swarczen pfeffer. vnd hack harte ayr daran für
ain speck oder gib es in ainem sossen bey oder in ainer gelben
prüe, wy dw dann wild.
wildw machen ein praten von krewssen, so schell dy krewssen also
räch. vnd nym das prät vnd hack es klain. vnd nym darvntter
rohew ayr, als vil dw wild. vnd mach es nicht ze fewcht vnd
würcz es vnd gilbs vnd legs in ein prüe, dy gemacht sey von
wein oder von essich, vnd lass es sieden vnczt an dy stat.
darnach stös an ain spis vnd peslagh ein viertail mit weyssen
von den ayrn vnd das vider mit den tütter vnd das dritt mit
grün ayr von petersill vnd lass es also hays werden. gepachen krewssen
wildw machen gepachen krewssen, so nym sy vnd
sneid das pös davon. vnd mach ein gueten strawben taig vnd gilb
den vnd zeuch dy krewssen dadurch vnd pach sy in smalcz.
wildw machen mawrochen vmb weinachten, so mach ein taig von
weyssem prot vnd von wenigen eins melbs vnd slach ayr darin. vnd
mach dann zwen chunchel von holcz, dy an der mit gros sein dann
an den örttern, vnd wirff sy in den taig vnd zeuch sy da durch
das der taig vberall daran hang, vnd wirffs dann in ain smalcz,
das nit ze hays sey. vnd wenn es ein wenig gepach, so nym es
herawss vnd sneycz von einander. so sind ir zwo. vnd full es dann
mit gerüerten ayrs gelb oder weys oder, wye dw wild, mit öppfel
vnd honig gemengt. vnd nym dann ein linden strawben taig vnd
zewch es da dwrch. vnd lass es dann pachen jn smalcz. wildw es
verchern, so mach ein gelb plat vnd secz dy mawrochen darawff vnd
lass pachen. ein guets pachns
wildw machen ein guets pachens, so zekloppff
ayr vnd sneid darvnter semel würfflat vnd gilb es. vnd sneid
darvntter muscat klain. vnd tue smalcz in ain pfannen vnd mach
ain plat von halben tail. vnd twe dann das selbig plat herawss
vnd mach von disem tail auch ain plat vnd la das dajnn ligen. vnd
nym dann gerösst äpffel vnd gepratnew rebhüner oder sunst
junge hüner oder tawben vnd leg ain legk gerösster öppfel auff
das plat vnd gehalbierte hüner. vnd stürcz dann erst plat oben
darauff. halts dann vber ain fewr. kloppff dann czway ayr vnd
gewss dann vmb vnd vmd an dy örtter. vnd mach dann ein guet
hönig faym, das gar schön sey vnd tue darjnn gewürcz. vnd
prich dann ein loch dürch das plat vnd gewss das hönig darjnn
vnd lass dann das darjn hin vnd hin lawffen das ist ein gar
edelspeys. maysche salczen
wildw machen ein guete maysche salsen, so nym
petersil vnd pfefferkrawtt, salway, jung pyessen pleter vnd hack
das klain dürcheinander. vnd an dem morgen frue so vach den
taw auff in ein tuech vnd leg das krawt darjn vnd rur es dann in
ain malter vnd secz es an dy sun. so verlewsst es den taw. vnd
lass es also trucken werden alls ein gestupp. so rur es dann in
ain plater. vnd wenn dw wild in dem jar, so necz es ab mit wein
oder mit ezzick als ein ander salsen. dy ist gar gesundt.
wildw machen gehalbiert öppffel, dy die vierlay varb haben, so
nym gerürte ayr von vierlay farben vnd sneid ain oppfel in vier
tayl. vnd nym darawss dy kerne schall. vnd füll dann yeglichs
varb in ain yecz virtal. vnd stös sy dann gen einander an
spissel vnd mach gancz öppffel wider dar awss vnd czeuch sy dann
dürch ein dünen trawben taig vnd lass sy pachen. vnd sneid sy
dann entwerch von einander vnd strä zucker darauff.
wildw machen ein guet gemüess von dirren pieren, so wasch dy
pieren gar schon vnd sewd sy wol. vnd stöss sy dann gar
klain vnd streich sy dann dürch mit wein. vnd sewd sy aber.
vnd tue darjnn hönig vnd nägel vnd gewürcz es wol.
vnd wär es ze dünn, so ribst ein prot daran. vnd tue
das dann in ain hafen, so ist es vier oder vj wochen guet. kloblät ajir
wildw machen kloblat ajir, so reib ein wenig
semel vnd rür daründer gestözzen muscat. vnd salcz
es ein wenig. vnd tue dann dji ayr peji dem spicz auff vnd tue
das wejiss darawss. vnd mach in yecz aji ain hölczlein. vnd
tue dji füll in dji ajier vnd rür es mit dem
hölczlein dürch einander. vnd la dji hölczlein
darjn stecken vnd secz dji zw dem fewr vnd lass sew praten. vnd
an iij muscat hast genueg vnd xij ajier mörsär kuchen
wildw in ainem mörsär kochen, so sneid semel
würfflät. vnd klopp ayr darein vnd tue dy semel darjn. vnd
sneid darjn muscat klain vnd ander gewürcz. vnd gilb es. vnd
slach darvntter gepratnew hünr oder tawben oder leber oder
mäglein vnd tue ein smalcz in ain mörsar vnd secz in auff ain
gluet vnd gewß dann dy full darjnn. ein gemüss von ainem pratvisch
wildw machen ein guet gemüeß
von ainem pratvisch, so nym darczue wein. vnd stös das dürch
einander. vnd mach es mit gewurcz vnd zucker vnd versalcz es nit.
wildw machen hirslein gemües, so sewd das wilprat an dy stat.
vnd wenn es gesoten ist, so lass es erkalten. vnd hack es dann
gar klain. vnd nym dann den swaiss von ainem kalb den lass in ein
wein, so wirt dy farb vein, vnd gwürcz es wol vnd zucker es wol. verloren ayr von mandel
wildw machen verloren ayr von mandel, so
nym mandel auff ain halbpfund vnd stös
jn. vnd tue jn drey tail pey seiner varb. vnd gewürcz jn ab mit
hönig vnd mit griben semel. vnd mach aws dem ain czelltlein als
verloren ayr. vnd mach das ander tail gelb mit saffran vnd mach
darawss zügel alls dy tutter. vnd verpirg es vnder dy zeltel.
vnd aws dem dritten tayl, mach ain milich mit ainem wenigem enis,
welbs vnd gilb es vnd leg dy ayr darczwe. ein ygel von mandel
wildw machen ein ygel von mandel milich, so
nym mandel milich, als vil dw wild, vnd stös die vnd tue sy in
ain hafen vnd rür es mit ainem holczlein. vnd schütt es in ain
tuech, das empor lig, das es also erseich vnd trucken werd. vnd
nym dann dy geviertaillten mandel vnd gilb es mit saffran vnd
pesteck es gleich einem ygel.
wildw ainen sawrüessel wol chochen, so nym jn jn ain haffen vnd
lass jn wol syeden. vnd wenn er dann nach gesoten sey, so nym dy
painer alle da von. vnd des klainisten fleisch hack klain auff
ainem prett vnd reyb ain gueten leczelten darczw. vnd nym ain
mässel hönig vnd ein kändel wein vnd tue das in ain pfann
vndereinander vnd sewd es gar wol. vnd stupp es mit zucker oder
mit wem dw wild. ein gvet gmüess
wildw ein guet gmües machen, so nym xij
tütter aws ayrn vnd ein mässel rayual. vnd reib ein
gueten leczelten auch darczue. vnd nym das alles in ain pfann vnd
stupp es gar wol vnd lass es wol syeden. vnd nym auch ein wenigs
hönig darvntter.
wildw ein guet arbays kochen, so nym ayr tüter vnd sewd dy gar
wol in ainer pfann vnd stupps vnd div dürch slach. nem arbais
darvnder. ein guet gemüess
wildw ein guet gemües machen, so nym öpffel
vnd pachs wol in ainem smalcz, das sy swarcz werden. vnd nym dann
weinper vnd wasch gar wol vnd rösst dy auch in ainem smalcz.
vnd tue die weinper vnd oppffel durcheinander vnd hack das klain
vnd tue es in ain pfann vnd sewd es wol vnd sä zucker darczue
darauff. ein klöczn gmuess
wildw ein guetz glöczen mues machen,
so nym klöczen vnd sewd die gar wol vnd sneid dy stingel vnd
hawpp darvon vnd hack sy dann gar klain. vnd reyb sy dann
dürch ein tuech mit jr selbers prü. vnd nym dann einen
leczelten vnd reyb jn gar wol vnd tue dann den darvnder. item nym
ein trinckel rayfal vnd misch es alles dürcheinander vnd las
das wol syeden vnd stupp es darnach gar wol. ein guet milich
wildw machen ein guet milich, so nym ein gueten
milichräm vnd nym ayr, wie vil dw wild, vnd gilb es wol. vnd
stupp es auch wol. vnd lass es darnach wol syeden vnd tue zucker
darvnder. darnach nym ein weyss tuech vnd slachss darjn vnd lass
übernacht darjnn ligen vnd sneyd sy dann, wie dw wild. wildw sey
dann in ainem pfeffer machen, so nym hönig vnd leczelten, wein,
stupp vnd saffran vnd sewd es dann dürcheinander. vnd leg dy
milich auff ein schön prett gegen dem fewr, das sy auf gee, vnd
stupps vnd legs denn in den pfeffer. guet rueben
wildw guet rueben machen, so sewd sy wol in wasser.
vnd nym sy dann vnd sneid sy dann gar schon. vnd leg sy dann in
ain hayss smalcz. vnd nym ainen gueten milichram vnd smalcz
dürcheinander. vnd nym semel, aine snitel protz, wye vil dw
wild. vnd nym dann dy rueben vnd das prott vnd leg sy in dy
milichräm vnd la sy dann wol syeden. vnd stupps dann vnd gilbs,
ob dw wild. ein guetz köstel
wildw ein guetz köstel machen, so nym
geslagnew in gerürte ayr vnd weinper dürcheinander. stupps vnd
gilbs. vnd nym dann öppffel vnd schnitt sy schon vnd hol dy
kernnstal daraws. vnd tue dann dy ayer vnd dy weinper darjn. vnd
mach dann czway dünn fladel mit ayer vnd nym das ain in ain
pfann, da ein wenig smalcz in sey, vnd nym dy gefullen öppffel
daraws. vnd nym darnach geslagnem ayr vnd gewss die czwischen die
öpffel in dy pfann. vnd pach sie gar gemächlichen. vnd cher sy
dann vmb vnd lass es pachen, pis es sein genuog hab. vnd nym das
ander fladel auff ain schüssel vnd leg dy öppffel darawff. gefülten saluay
wildw machen einem gueten gefülten
saluay, so nym saluay vnd mach darczue ein füll von ayern
vnd auch krawttlein. gilbs vnd stupps vnd zeuchss auff den
saluay. vnd mach darczu ein strawben taig vnd pach sew in ainem
smalcz. klupp praten
wildw machen ein gueten klupp praten, so nym ein
prätt awss ainem schäffeim diech vnd hack das klain vnd tue
darvnnter geswaycznew ayer vnd ein wenig weiss prot. vnd
gewürczs wol mit krewttlein. vnd gilb es. vnd vass in ein necz.
vnd tue jn in ein kluppen vnd prat jn schon. ein erhabenns gmüss
wildw machen ein guets erhabens
gemüess, so nym ein guete süsse milich in einem
morsär vnd ein guetz smalcz tue darczue vnd mach sy prawn in
ainem saffran. vnd zewch dann ein taig ab mit ayrn vnd darczue
mit semelmel. vnd wenn dy milich her wil wallen, so zeuch den
taig gemälichen mit ainem löffel in dy milich vnd lass
sy gemälichen erwallen auff ainer gluet. vnd zeuch es dann
herab. gefüllten öppfel
wildw machen ein gueten gefulten oppfel, nym
ein oppffel vnd reyss das jnnder als herawss, das es gar dünn
sey. vnd nym dann ander öppffel vnd mach sy prawn in ainem
smalcz. vnd hack sy klain. vnd nym darvnder geswaycznew ayr vnd
weinper, gilbs vnd stupps vnd full es in den oppfel. vnd prat jn
auff ainem scherblein. gmüess von arbais
wildw machen ein guet gmüess von arbayss, so
nym arbais vnd la dy erwallen in ainer lawgen. vnd nym sy dann
vnd reyb dy pälig da von vnd erklawb sy schon. vnd tue sy dann
in ain hafen vnd gewss ain wein daran vnd wasser vnd gewürcz vnd
lass es syeden. vnd zeuch sy dann dürcheinander mit ainem
löffel. vnd bedarffst sy nit dürchtreyben. vnd versalcz nicht. ain haselhun xxxii
wildw machen ein haselhun, das man an ainem
freytag ist, so nym visch vnd sewd dy nicht gar wol. vnd klawb dy
grätt darawss vnd hackss nit gar klain. vnd stupps. vnd tue
es in ainen model, als ein vogel oder haselhun ist, vnd lass es
darjnn wol ertrucken. vnd steck es an einen hülczen spis vnd
pincz mit ainem tuech hin czu. vnd lass praten ünczt es
prawn wird. vnd spick es mit vischen als ein speck. vnd lass ein
weyl praten. vnd gib es jn zyseindlein xxxiii oder sunst.
wildw kuglet kuchen machn, so nym ain mel vnd lündt es mit
hayssem wasser, milich oder wein vnd gärbs wol
dürcheinander vnd slach ayr darein. vnd in ein smalcz. ein vogelspeiss oder ein pachens
wildw machen ein pachens von
vogelspeyss, so mach ein vogelspeyss vnd slachss auff ain sib
oder tuech vnd sä dann mel darawff vnd pach es in ein
smalcz. ein schwbel muess
wildw machen ein guet schwwel mues, so nym
als vil mel halbeg als zw einem andren mues. vnd mach es ab mit
ayr vnd milich. vnd tue ein winiczig smalcz in ein
schöne pfann. vnd gewss hin ein vnd rüer es gar schon. pachen ajir
wildw machen pachenew ajir, so sewd ajir hartt
vnd darnach schells sji vnd tue das wejiss vnd rott yeglichss
besunder. vnd rejib das rat mit ajirn vnd mit stupp vnd gilbs vnd
tue es in das weiss vnd pachss jn smalcz.
wildw machen ein guet lunkmuess, vnd wann dw es hackst, so hack
grüne ayr darein vnd sewd es in smalcz. küchel machen
wildw küchel machen an ayr, so nym ein
mel jm ainen haffen vnd mach ein tayl mit wasser ab. vnd gews ein
wenig gerben daründer vnd lass dann auff gen. vnd pach es in
öl oder jn smalcz.
jn dem gmant sechten jtem wildw weys sechten, so nym den
rüssel von einer saw vnd leg jn jn den aschen. gesulczt krewssen
wildw dann gesulczt krewssen haben, so sewd dy
krewssen vnd schell sy nach dem ganczistem. vnd stös dy schel
klain. vnd slachss dürch mit wein. gilbs vnd stupps vnd lass es
gesten als ein andre sulcz. wein supp
wildw ein guete wein suppen machen, so zeklock ayr vnd
gewss ein wein daran. gilbs vnd stupps vnd sewd sy gar wol. gestürcz ayr
wildw machen gestürczte ayr, so sewds gar
lew. salcz vnd stupps vnd stürcz den vber hin in das smalcz,
das dann hayss sey.
wildw machen vnd am freytag pachens prott geben, so mach ein taig
von milich vnd zeuch das prot da durch vnd tue es in das hayss
smalcz. plobss pachen
wildw machen plobss pachen, so nym korn pluem vnd
rauff dy plüemlein aus den knöppflein vnd stös dy in ainem
mörsär. vnd machs awss mit dem weyssen aws den ayern. vnd
treybs dürch ein tuech. vnd nym salcz vnd slach es dar vnder. ein rotz pachen
item wildw ein rotz pachen machen, so nym
hörschen pälz vnd stös sy in ainem mörsär. vnd tue es dann
in ein hafen oder in ain kandel. vnd wann dw es pachen wild, so
nym des salcz als vil vnd er pachen wil vnd als vil hönig
darczue vnd trybs dürch ein tuech vnd nem denn salcz vnd slach
es dürcheinander. weys pachen
item wildw weyss pachen, so nym das weyss von ainem
ay vnd milichräm vnd treybs miteinander dürch ein tuech. vnd
nym dann salcz vnd slach es wol dürch einander vnd pach es. ein käs von mandel milch
item wildw ain käs machen von
mandelmilich, so nym mandelmilich vnd well sy in ainer pfann mit
einem winczigistem wein, der süss sey. vnd schücz auff
ain tuech vnd tue ein stro darvnder vnd lass dann ab seyhen vnzt
es trucken werd. vnd tue es dann in ainen käs korb vnd misch
es mit zucker. ein proten von ayrn
item wildw einen praten machen von ayern, so
nym ayr vnd slach dy tütter dürcheinander. vnd nym
darünnter guet gwürcz, petersil vnd saffran. vnd
darnach ein säcklein, das sey in der gröss als ein
kerczenschafft. vnd nym her dy ayr vnd gewss in das
säcklein, das es sey in der leng als ein spann, vnd hach sy
in ein syednncz wasser. vnd lass sieden, ünczt dich genueg
zymbt vnd das es herrt werd. so nym es dann herab vnd trenn das
sacklein auff. vnd stös dann das auff ein klainss spisslein,
das es nicht zeprech, vnd spick es mit ayr. ein muess mit ayr
wildw machen ein mues mit ayr, der nem viij
vnd mel vnd hack dy vnttereinander. vnd wenn es dann klain sey,
so nym es vnd zeuchs in ein hayssew milich vnd mach es nicht ze
dick noch ze dünn. vnd salcz es wol vnd tue zucker daran. weysse salsen
wildw ein weysse salsen machen, so nym mandel
kerne vnd zeryben semel vnd sneyd dann kren. vnd stos das dann
alles dürcheinander vnd zeuchss dürch mit wein vnd mit ezzich
in der dick, alls dir geuall. so ist sy berait.
wil dw ein krewssen mues machen, so nym dy krewssen vnd stös sy
gar wol vnd lass sew dann gar wol seygen dürch ein tuech. vnd
wann sy dann geseygent, das daz wasser da von köm, so nym dann
zwen löffel hönig vnd nym dann rocken prot vnd tue das zesam in
aynen mörsär vnd stos sy. vnd wann dw es hast gestössen, so
menng es mit fleysch prüe aus alls vil dich tunnkt, das sey
genueg sey. vnd treyb es dann dürch ein tuech vnd tue es in ein
sawbrew phann oder hafen. vnd nym nicht mer dann ain löffel
smalcz, wie uil dw sein machen wild, vnd lass es damit erwallen
gar wol. vnd wenn es sewd, so rür es vmb dy örtter vnd nicht in
der mit. so nym ein j lb mandel vnd auch vmbedum darczwe, vnd ob dw es
nicht enhast, so nym semel prot darczue vnd tue das in ain wasser
vnd pall es aws rain, vnd das slach mit der milich dürch ein
tuech, so wirt es klain. vnd wildw es süss haben, so tue ain
zucker darczwe.
wil dw haben ein mandel käss, so muestu haben hawsen plotter vnd
des mandel muestu haben ij lb auff ein essen. so machstu den käs
von dem mandel. den reyb schon dürch ein weyss tuech vnd j lot
hawsen ploter, das schon in ainem wasser sieden. vnd die plater
soltu mit mandel dürch slachen mit gesotem wasser vnd solt
der milich nit syeden. mach sy süss mit zucker, des nym j
vnidumb vnd schüczts zw ainem käss. so nym ain verglast
reindel. da schütt dy milich ein, so wirt sy hertt. vnd lass ein
weyl sten, so wirt ain käs. vnd tue ein süsse milich daran vnd
dw magst jn wol sneyden in viertail, so kümbt dy milich da
enczwischen, vnd steck in dy mit mandel kern. item nym mandel kernn vnd reyb den klain vnd slach sy dürch mit
walischem wein. vnd mach sy süss mit zucker. vnd lass sy also
syeden. ain mues von krewsen
item nym krewssen vnd sneyd das pös pey
awgen davon vnd stös das andere in ainem morsär. vnd treyb das
mit ainer milich dürch ein sib. vnd reib ainer semel darczwe vnd
slach ayrtütter darein. vnd slach das dürcheinander vnd mach
ain mues darawss in ainer pfann. das wirt dann rott. ein haniff gemues
jtem nym gesoten haniff vnd stös den
klain. vnd nym semlein prot vnd slach den haniff vnd das prot
dürch ein schöns tuech. vnd mach es mit gewürczt
vnd mit gehäkcht ab. ein gemüess von arbajis
item njim arbais vnd rejib dji
schon. da machstu guet gmues von, wji dw wild warmm oder kallt.
gewss sy auff ain schüssel vnd wann sy gestanden sein, so
sneid mitten da dürch czwir vnd njim dann das mitten her
awss vnd gewss ein seniff daran. ein hölär gemües in der vasten
nym hölerplüe vnd lass den
syeden jn wasser vnd nym j lb mandel vnd stös den klain vnd
slach den mandel dürch. vmbedum tue daran, so wirt er dick, vnd
zucker auch darczu, so wirt es süss. vnd versalcz es nit. ain käss von magen
nym magen vnd mach den zw milich, das jr
genueg sey zw ainem essen, vnd nym ain lot hawsen plater vnd sew
sey, das sy zeigen jn ainem wasser, da slagch es mit dürch. wann
dw es nun dürchgeslagen hast, so sol die milich alls dick
sein alls die mandel milich. vnd gewss dy milich an dy hawsen
pleter vnd rürs dürch einander vnd tue ain czucker daran. vnd
versalcz es nit. vnd soll süss sein, nun gewss in ain schüssel,
dy nicht zw weytt sey als ain kässnapff. vnd wann es nu kallt
worden ist, so wirt sy herrt. so thue den käss auff ain andre
schüssel vnd besteck den käs mit nuskernn. vnd wil dw gern, so
sneid jn zw vir stucken vnd mach ain susse mandel milich oder ain
süsse nusmilich darczue vnd gib hin. ain käs von haniff
so nym haniff, der roh sey, vnd stös den vnd
slach in czwier oder drey stund dürch mit gesotem wasser vnd nym
j lot hausen ploter darczue. vnd j lb mandel zw ainer süssen
milich. so magstu wol machen ain haniffkäs. vnd besteck jn mit
we dw wild. und versalcz nit. ain käss von nussen
item nym nuss vnd schell dy gar schon vnd
stös dy klain vnd sewd ain lot hawsen ploter vnd nym das gesoten
wasser vnd slach es damit durch. vnd mach dy milich süss mit
zucker vnd lass nit syeden. vnd thue sy in ainen käs napff vnd
lass sy erkallten. vnd mach ain dünne süsse milich darczu.
sneyd in oder lass in ganncz vnd versalcz in nit. also machstu
aller käss. ain weyss gemües von nussen
item nym nuss vnd stös dy vnd reyb
sy klain, das dw jn nicht dürffest dürchslachen. vnd mach ain
dicke milich daran. vnd ain semel thue daran, so wirt sy dick.
vnd mach sy kallt oder warmm, wie dw wild, vnd machss süss mit
zucker
item nym weysen kriechen vnd sew sy gar schon, slach sy dürch
ain sib vnd doch nicht zw ziger, das dy kunter vom dem kernn vnd
der hawt nicht darczue komen. thue darczue hönig, weyss prot,
gekrewtt, erwell es vnd gib es hin. ein gemües von nussen
nym nuskernn vnd stös dy klain, seychss
dürch ein tuech mit ainer süssen milich zesamen vnd mit prosem
semel vnd sewd es wol in ainem hafen vnd thue smalcz darczue,
genueg, vnd mit ayr tütern wol ab gerüert vnd wol geferbt mit
saffran. reyss gmuess
so nym mandel milich vnd reyb sy mit reysmelb vnd
sewd es wol. vnd nym ain apffel vnd sneyd jn würfflat vnd rösst
jn in ainem smalcz vnd thue wein darauff. et sic est finis huius
operis lxxxij dyonisij festo. ittem a feria ante dyonisij
defunctus est dominus leschenpranndt anno domini lxxiij.
item wenn dw ein zächss flojisch hasst oder henn, so leg es
über nacht in ein kalltgus.