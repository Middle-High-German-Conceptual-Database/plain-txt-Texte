diz ist von einem schretel und von einem wazz erbern
swer hovelîcher mære ger,
der neige herze und ôre her,
dem gibet dise âventiure
ein lachen ze stiure.
ich lache ouch, wen des wirt zît,
ob sorge mir die muoze gît,
der ich wan sorge ie muoste pflegen.
nu hart, wie der von norwegen,
ein künic edel und hôchgeborn,
einem andern künige ûz erkorn,
an adele sînem genôzen,
an rîcheit dem grôzen
und an gewalt dem starken
künige von tenemarken
sante einen zamen wazzerbern.
zwâr ich wil iuch der wârheit wern:
er was der wîzen einer,
ein grôzer, niht ein kleiner.
dem bern dâ gegeben wart
gein tenemarken ûf die vart
ein wegewîser villân,
von dem lande ein norman,
der in vüeren solde
unde sîn durch miete wolde
schôn ûf der selben verte pflegen,
hin vuoren sie von norwegen
über den sê den starken
und quâmen zu tenemarken
in des edelen küniges lant,
dâ sie von stade ûf den sant
quâmen beide, dirre und der,
des bern meister und der ber,
des bern pfleger nam den bern
bî der lannen, hin vuort ern.
er sûmte cleine sînen ganc,
wan in der âbent des tages twanc,
daz er îlte vaste
gein herbergen durch raste.
er gâhte sêre durch gemach,
unz daz er ligen vor im sach
ein schoenez dorf; dâ hin kêrte er;
im volgte an sîner hant der ber.
dô er in daz dorf quam,
dâ sach er wît unde wunnesam
in einem hove guot hûsgemach.
und er den hof sô schoenen sach,
er dâhte in sînem sinne,
dâ sæze ein ritter inne
oder sus ein guoter hande man.
dar kêrte der villân
mit dem bern sân zehan.
den wirt des hoves er dâ vant
gar trûric vor dem hove stân;
er was ein guot einvaltic man,
von art ein rechter gebûre.
swie ofte im hart und sûre
wart sîn lîpnar mit nôt,
er gap doch guotlîch sîn brôt
ietslîchem, der sîn geruochte
und in mit zühten suochte.
mit dem bern der norman
den wirt dâ grüezen began.
der wirt im dankte schône;
er jach:< daz iuch got lône!>
und hiez in willekumen sîn.
er sprach:< vil lieber vriunt mîn,
durch iuwer zuht tuot mir bekant,
waz tieres vüeret ir an der hant?
ist diu selbe crêatiure
gehiure oder ungehiure?
daz eislîche kunder,
ist ez ein merwunder?
muoz ich mich vor im vürhten iht?>
der norman sprach:< nein, herre, niht;
ez ist ein zamer wazzerber.
mîn herre, der künic, sant in her,
der êrenrîche von norwegen;
disem küniclîchem degen
hât er in ze prêsant
her gesendet in diz lant,
dem ich in vüeren und bringen sol.
vil lieber wirt, nu tuot sô wol,
als iuwern tugenden sî geslaht,
und lât mich mit iu über naht
blîben under dache
in iuwerm hûsgemache.>
der guote tene einvaltic
sprach:< ich bin ungewaltic
des hûses und des hoves mîn.>
der norman sprach:< wie mac daz sîn?>
des antwort im der wirt zehant;
er jach:< des tiuvels vâlant
und sîn gespenste ist zu mir kumen
in mînen hof und hât benumen
mir, waz ich vröuden ie gewan.
mit niht ich daz ervarn kan,
waz crêatiuren ez si.
sîn hant ist swer alsam ein blî:
wen ez erreichet mit dem slage,
swie grôz er sî, swie starc sîn clage,
ez sleht in, daz er vellet nider.
sîne gestalt und sîniu gelider,
die moht ich leider nie gesehen,
wan daz ich des vür wâr muoz jehen
und sage ez iuch ze wunder,
daz ich gevriesch nie kunder
sô starc noch sô gelenke:
tische, stüele unde benke,
die sint im ringe alsam ein bal.
ez wirfet ûf und ze tal
die schüzzeln und die töpfe gar,
ez rumpelt stæte vür sich dar.
ovenbrete und ovensteine,
körbe, kisten algemeine,
die wirfet ez hin unde her.
ez gêt ôt allez daz entwer,
waz ist in dem hove mîn.
nu hab ouch ich die vreise sîn
und sîn untât gevlogen
und hab mich gar von im gezogen.
des ich mich an iuch selben
seht, mîn gesinde und al mîn vihe
hât ez her ûz von im getriben
unde ist aleine dar inne bliben.
von im ich grôzen kumber dol.
vil lieber gast, ir seht ouch wol,
daz mir hûsrât ist wilde.
ich hân ûf diz gevilde
vor disen hof gehüttet;
zestoeret und zerüttet
ist leider al mîn hûsgemach.>
der gast gezogenlîchen sprach:
< vil lieber wirt, daz ist mir leit.
lât mich durch iuwer hovischeit
und durch iuwer zuht hin în
unde lât mich hînt darinne sîn.
waz ob mir lîhte hilfet got,
daz der tiuvel und sîn spot
und sîn trucnüsse mich verbirt?>
< turret irz gewâgen>, sprach der wirt,
< ich gan ez iuch innenclîchen wol.
ob ich die wârheit sprechen sol,
sô dunket ez mich tumplich.>
der norman sprach:< nu stiuret mich
und mînen bern mit der spîse;
ich dunke iuch tump oder wîse,
ich wâgez, swie irz halt ergât.>
< sint ir sîn nicht welt haben rât>,
sprach der wirt, der guote man,
< ich teile iu mite, swaz ich hân;
mîn einvaltigez armuot,
vil lieber gast, daz nemt vür guot.>
der wirt ez im guotlîch erbôt:
er gab im bier unde brôt,
vleisch, rüeben unde salz;
er gab im eier unde smalz
unde vrischer buttern gnuoc dâ mite
ze spîse nâch des landes site,
und sînem bern einen wider,
der im doch sûre gnuoc wart sider.
der gast im seite grôzen danc.
er nam die spîse und den tranc;
in gotes namen dâ gienc er
hin in den hof, mit im der ber.
der guote man von norwegen
tet vor sich des gotes segen.
hin gienc er in ein bakhûs.
er ahte clein ûf sulchen grûs,
als im der wirt dâ seite.
ein viuwer er bereite,
als im der hunger geriet;
sîn kost er sôt unde briet,
dâ nû diu kost was bereit,
er az und tranc und was gemeit
unde gab ouch sînem bern genuoc.
dar nâch die müede in dar zu truoc,
daz er sich leit ûf ein banc,
und der slâf in des betwanc.
der ber was von dem gêne laz.
dô er im gnuoc des widers gaz,
er leit sich bî daz viuwer nider;
im wâren müede sîne glider.
dâ nû der guote man gelac
und slâfes nâch der müede pflac
und ouch der müede ber entslief:
hoert, wie ein schretel dort her lief.
daz was kûme drîer spannen lanc,
gein dem viure ez vaste spranc.
ez was gar eislîch getân
und het ein rôtez keppel an;
daz ir die wârheit wizzet:
ez hete ein vleisch gespizzet
an einen spiz îsenîn;
den truoc ez in der hende sîn.
daz schretel ungehiuwer
sich satzte zu dem viuwer
und briet sîn vleisch durch lîpnar.
und ez des bern wart gewar,
ez dâhte in sînem sinne:
< waz tuot diz kunder hinne?
ez ist sô griulîch getân,
und sol ez bî dir hie bestân,
du muost sîn lîchte schaden nemen.
nein, blîbens darf ez nicht gezemen.
ich hân die andern gar verjaget;
ich bin ouch noch sô niht verzaget,
ez muoz mir rûmen diz gemach.>
nîtlîch ez ûf den bern sach.
ez sach ôt dar und alles dar;
ze lest erwac ez sich sîn gar
und gap dem bern einen slac
mit dem spize ûf den nac.
er rampf sich und grein ez an.
daz schretel spranc von im hin dan
und briet sîn vleischel vürbaz,
unz daz ez wart von smalze naz.
dem bern ez aber einez sluoc;
der ber im aber daz vertruoc.
ez briet sîn vleisch vür sich dar,
unz daz ez rehte wart gewar,
daz nû der brâte sûste
und in der hitze brûste;
den spiz ez mit dem brâten zôch
vaste ûf über daz houbet hôch;
daz boese tuster ungeslaht
sluoc ûz aller sîner maht
den müeden bern über daz mûl.
nu was der ber doch niht sô vûl,
er vuor ûf und lief ez an;
daz schretel im dâ niht entran.
er begreif ez mit den tatzen,
bîzen, krimmen unde kratzen
begonde er ez sô grimme,
daz ez in grimmer stimme
und überlût engstlîchen schrê:
< wê, herre, wê! wê, herre, wê!>
wie cleine im wâren sîne glider,
ez was doch starc und greif hin wider
dem müeden bern in den giel.
ez zuzerret im den triel;
ez beiz, ez kratzte in unde kram,
daz er vor zorne lûte erbram
unde schrei in grôzem grimme
sîn angeborne stimme,
die alsô grimmiclich erhal,
daz allez daz dâ von erschal,
daz in dem wîten hove was.
ob ir ietwederz dâ genas,
vür wâr, daz was ein wunder.
der ber und diz unkunder
begonden grimmiclîchen toben;
iezunt lac daz schretel oben,
bî einer wîle lac ob der ber.
sie wielkenz hin unde her.
die zwêne kampfgeverten
sich beide vaste werten.
nu bîzâ, bîz! nu limmâ, lim!
nu kratzâ, kratz! nu krimmâ, krim!
sie bizzen unde lummen,
sie kratzten unde krummen
einander alsô grimmiclich,
daz als harte ervorchte sich
des bern meister, daz er vlôch
und in den bakoven krôch.
er krôch hin în und sach her vür
gar trûric ûz des ovens tür;
er luoget ûz dem luoge
und sach die grôze unvuoge,
die an dem bern dâ geschach.
daz was sînes herzen ungemach.
daz schretel mit dem bern vaht
vil vaste hin gein mitternaht.
zulest er ez doch überwant;
ez vlôch von im und verswant.
war ez quam, wer weiz daz?
der ber was von dem strîte laz;
er leit sich ûf den estrich wider
und raste die kampfmüeden lider.
der norman sach wol dise geschicht:
er quam ôt ûz dem oven niht.
mit vorhten er dar inne lac,
unz daz er sach den liehten tac.
dâ alrêrst krôch er her vür
gar ruozic ûz des ovens tür.
dô er ûz dem oven quam,
sînen bern er dâ nam
unde vuort in ûz dem hove hin vor.
der wirt des hoves stuont vor dem tor;
dem gaste er guoten morgen bôt.
er het gehôrt wol dise nôt,
die in dem hove dâ geschach.
der guote wirt guotlîchen sprach:
< und lebt ir noch, vil guoter man?>
< jâ, sint mir got des lebens gan,
sô lebe ich gerne vürbaz.>
ze vil geredet, waz touc daz?
mit kurzen worten überslagen,
er dankte im grôz, hôrt ich sagen,
und nam urloup. hin gienc er;
mit im gienc der zekratzte ber.
der guote wirt, der villân,
dâ sînen pfluoc rüsten began.
des pflac er unde was sîn site,
wan er betruoc sich dâ mite.
er vuor ûf daz gevilde hin
durch sîner lîpnar gewin.
sînen pfluoc er dô enpfienc,
ze acker er dâ mite gienc.
er mente sîn ochsen, hin treip er.
nu lief daz schretel dort her
und trat ob im ûf einen stein.
mit bluote wâren sîne bein
berunnen ûf und zetal.
sîn lîbel daz was über al
zekratzt und zebizzen;
zuzerret und zerizzen
was sîn keppel, daz ez truoc.
ez rief eislîch und lûte genuoc
und sprach dem bûmanne zu;
ez rief wol drîstunt:< hoerst duz du?
hoerst duz dû? hoerst dûz iedoch?
lebet dîn grôze katze noch?>
er luoget ûf und sach ez an.
sust antwort im der bûman:
< jâ, jâ, mîne grôze katze,
dir ze trutze und ze tratze
lebet sie, du boesez wihtel, noch.
sam mir daz öhsel und daz joch,
vünf jungen sie mir hînt gewan;
die sint schoene und wol getân,
lancsîtic, wîz und hêrlîch,
der alten katzen alle gelîch!>
< vünf jungen?> sprach daz schretelîn.
< jâ!> sprach er,< ûf die triuwe mîn!
louf hin unde schouwe sie,
dun gesêhe sô schoener katzen nie.
besich doch, ob ez wâr sî!>
< pfî dich!> sprach daz schretel,< pfî!
sol ich sie schouwen? wê mir wart.
nein, nein, ich kum niht ûf die vart.
sint ir nu sehs worden,
sie begonden mich ermorden;
die eine tet mir ê sô wê.
in dînen hof ich nimmer mê
kume, die wîle ich hân mîn leben.>
die rede quam dem bûman eben.
daz schretel sâ vor im verswant.
der bûman kârte heim zehant;
in sînen hof zôch er sich wider
und was dâ mit gemache sider;
er und sîn wîp und sîniu kint,
die lebten dâ mit vröuden sint.