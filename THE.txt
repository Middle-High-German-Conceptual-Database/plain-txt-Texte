noch sult ir wunder schouwen
an der guten vrouwen,
wi si wil helfen unde kan.
ez was ein erhafter man
in eime lande ein bischof,
der hete uber sinen hof
und uber daz amt an siner stat
einen andern gesat,
der was genant theophilus.
dirre vicedominus
den bischof harte wol verstunt,
als die wisen noch tunt,
swaz man solde schaffen.
den leien und den pfaffen
besunder und in allen
muste er wol gevallen,
wand er so wislich vur trat
daz amt und des herren stat,
dar inne er wislichen warb.
do der bischof gestarb
und die tumherren gar
namen an gespreche war,
wen man zu bischove kur,
sie satzten in vil manigen vur.
idoch gevieln sie dar an,
daz sie den erhaften man
theophilum wolden haben.
als er des willen hete entsaben,
den man im drate underschiet,
sin demut im do geriet,
daz er quam vur sie allentsamt.
di herschaft und daz groze amt
gentzlich er da wider sprach.
< ez were mir groz ungemach>,
sprach er,< ob di burde
uf mich geleget wurde.
ich han amtes genuc,
daz trage ich, als ich vor truc,
daz ich an siner stat bin.>
alle der tumherren sin
wart do umme gewant
und erkurn in zuhant
einen andern an daz bischtum.
der liez ouch theophilum
dar nach wesen an siner stat.
dar under schiere ein sache trat
in eime ungemute scharf,
daz der bischof verwarf
theophilum durch vientschaft
von der benanten herschaft.
des schemte sich theophilus,
daz er nicht vicedominus
als da vor solde wesen.
er duchte sich gar ungenesen
an eren und geletzet,
daz er was entsetzet
von des amtes werdekeit.
sin ungemach und sin leit
alzu verre in vertruc,
wand ez in grobelichen sluc
uz der rechten straze hin.
im ranc nach herschaft der sin,
als nach dem ase tut der rude.
nu was ouch in der stat ein iude,
der in den swartzen buchen
di list kunde ersuchen,
daz er mit tuveln umme gie.
theophilus vil gar verlie
sin herze uf disses iuden rat.
in der hosten unvlat
grub er nach artzedien,
die in solden vrien
von der benanten leide.
< dine sorge ich von dir scheide>,
sprach der iude,< ob ich an dir
erhore, daz du volgest mir,
swaz ich dir nutzlich rate.>
do sprach iener drate:
< ia, ia, sprich waz du wilt,
min herze nichtesnicht bevilt,
ez envolge dir vil gar.>
als des der iude wart gewar,
do sprach er:< so wil ich dir sagen
und der warheit nicht verdagen,
wi du kumst in di werdekeit.
gotes und der cristenheit
saltu dich verzien
und dar zu marien.
tu niwan daz eine!
deswar ez ist doch cleine
und lit nicht groze macht dar an,
so wirt dir gentzlich undertan
din volle herschaft: rechte als e.
dir wirt gewaldes dar zu me,
des dir der tuvel helfen sol.>
theophilus sprach:< tu so wol
und hilf mir in daz amt wider;
ich wil mit willen werfen nider
von mir, swaz du hast benant.>
do rief der iude sanzuhant
eime tuvele, der quam
und sich di sache an nam,
di hi beteidinget was.
der iude im do vor las
dise leitliche wort.
< wiltu> sprach er,< treten vort
an diner sache?> -< ia!> sprach er.
< so ist des tuvels beger,
daz du dich salt verzien
gotes und marien
und cristenliches lebenes.
ist daz du dich verebenes
und disen drin wider seist,
so wil haben dirre geist
von dir eine hantveste
di dich zu im veste
in rechter vestenunge.>
do sprach sin valsche zunge:
< ich schribe, swaz ich sal schriben,
daz ich ot muge bliben
an eren, als ich e bleib.>
hi mite er einen brief schreib
mit siner wol vervluchten hant.
als ez do was gewant,
der valsche torechte gief
sloz an den leidigen brief
sin ingesigele. diz volquam.
der tuvel disen brief nam
und vurte in hin zu grunde,
da mit leides kunde
theophilo geordent wart
ein stat nach siner hinevart,
da er solde sitzen
an kelden und an hitzen
gepineget in der hosten clage.
dar nach an dem andern tage,
do diz gelubde geschach,
des tuvels kunst vur brach,
wand er mit vlize also warb,
daz di ergerunge erstarb,
di den bischof hete enzunt
uf theophilum, sinen vrunt.
der bischof nach im sante,
sin leit er im wante,
wand er in vruntlichen bat,
daz er were an siner stat
und des amtes pflege,
wand im daz gelege
aller best were kunt.
sus wart im wider in der stunt
sin amt und di ere,
dar an er vurbaz mere
wuchs nach des tuvels spot.
nu wolde ouch unser herre got,
der wise und der milde,
an im geben ein bilde
uns sundern, uns cranken,
daz wir nicht solden wanken
uz siner heiligen zuversicht.
nie wart so grozer sunden pflicht
noch so starke vruntschaft
an dem menschen behaft
zu des tuvels untruwe,
kumt dar in gantze ruwe,
si enbreche unde velle
mit tugentlicher elle
allerhande sunden bant.
theophilo wart gesant
ein vunke rechter ruwe,
so daz der ungetruwe
besach wol offen sinen schaden,
wi er sich hete uberladen
mit einer sweren burde
und welch lon im wurde
nach disses lebens ende.
do er di missewende
in im selber gesach,
durch sin leidic herze in stach
di strale hoer vorchte.
di sache an im worchte,
daz er sich aller vreude enthielt.
herze und hende er vielt
zu gote und zu marien.
weinen und schrien
was im stete wol veil.
daz grimmige urteil,
daz von gote was gegeben
uber sin vil armez leben,
hete er stete in blicke,
dar inne im dicke und dicke
die ougen uber runnen.
im was der ruwe brunnen
mildiclich entslozzen.
hi von wart uz gegozzen
durch die ougen di vlut.
do sin betrubter mut
eine wile des gepflac,
zeimal er vor dem alter lac,
da di reine milde
stunt an eime bilde
und hete ir kint in der schoz.
sin clagende sufzen was so groz,
in dem er unse vrouwe an rief,
daz er vor mudekeit entslief
vor dem altere, da er lac.
di wile er disses slafes pflac,
in des geistes schouwe
erschein im unse vrouwe,
di in ernstlich an sach.
mit herten worten si do sprach:
< eya, torechter man,
waz hastu arges getan,
daz du min kint unde mich
verworfen hast so lesterlich
und daz cristenliche leben,
daz dir zu selden was gegeben!>
< o>, sprach er do,< vrouwe gut,
durch din selbes demut,
so la dich erbarmen
mich sunder, mich armen,
oder ich bin ewiclich verlorn.
verkus, vrouwe, dinen zorn
kein miner grozen schulde.
gewinne mir di hulde
kein dime lieben kinde,
daz ouch sin zorn erwinde,
den er zu rechte uf mich hat.
owe, owe der missetat,
in der ich bin untz her gesin!>
do sprach zu im di kunigin:
< wiltu noch versinnen dich
und min kint unde mich
in rechtem lobe erkennen
und dich vurbaz nennen
einen cristenen man
und dar an tugentlich bestan
mit vestenunge hi und da?>
< ia werlich, ia, ia,
ia ich>, sprach er,< vrouwe gut,
ich wil herze unde mut
immer an dich wenden,
hilf ot mir nu verenden
kein dime lieben kinde,
daz sin zorn erwinde,
in den ich verre bin getreten.>
do wart iesus gebeten
von ir, untz er abe liez.
maria huten in do hiez,
daz er icht anderweide
sich stricte in di leide,
wand im dise was verlan.
do entwachte der man
mit grozen vreuden genuc.
siner sorge er vil ersluc
durch di schone gesicht.
mit alles lobes zupflicht
dancte er der edeln vrouwen,
di in e liez schouwen,
wi si ir kint vur in bat.
idoch nicht gentzlich von im trat
sin leit, sin alde vorchte,
daz der brief worchte,
den er dort noch weste
in des gelubdes veste,
daz er den tuveln tet.
do sprach er aber sin gebet
zu der edeln vrouwen:
< o vrouwe, laz beschouwen,
ob ich armer vinde
an dime lieben kinde,
daz er mine sunde mir vergit!
den brief, der dort verborgen lit,
der ein gezuc ist uber mich,
- vrouwe min, daz underbrich
und schaffe mir den brief wider,
so lit min zwivel gar dar nider,
des min crankez herze pflac!>
in dem gebete er ouch entlac,
und do begunde er schouwen
als e unse vrouwen,
des sich minnerte sin not.
unse vrouwe do gebot
mit gewaldes volleiste
dem vil ubeln geiste,
daz er den brief solde holn.
do wart der tuvel so verquoln,
daz er mit luter stime schre:
< wafen hute und immer me,
waz uns di vrouwe schaden tut!>
doch muste er varn in di glut,
swaz er clagete unde rief.
er brachte wider disen brief,
der wart gegeben theophilo.
do entwachte er und wart vro,
wand er den brief bi im vant.
er gie hin sanzuhant
mit vreuden vur den bischof
und liez berufen uf den hof
algemein di pfafheit.
wi in der tuvel e versneit
und wa mite er was geschant,
daz machte er offenlich bekant,
und wi er unse vrouwen bat,
di getrulich vur in trat,
daz er entwart der sunde.
ein offen urkunde
wisete er und gab in den brief.
daz volc mit vreuden do rief
nach reines willen gebot:
< gelobet sistu, herre got,
an der getruwen muter din,
di so nutze uns mac gesin,
so wir mit gantzen mute
vlien in ir hute
und uns in ir beschirmen lan!>
theophilus, der gute man,
starb an dem dritten tage.
sin leit, sin ungemach, sin clage
wart von marien im benumen,
als ir habet nu vernumen
hi vor an dem worte min.
des si gelobet di kunigin!