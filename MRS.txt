merkent an die kleine ameis:
so si den winter vor ir weis,
si samnet in des sumers ernde kundekliche ir spise.
sam tuo du, mensche, und buwe enzit.
ein starker winter uf dir lit,
der machet dich in sorgen alt und in dem alter grise.
du maht hie buwen unde sæn
mit guoten werken gegen gote und dinem eben kristen,
daz du maht sniden unde mæn
und ouch dich dort gegen dinem hohen herren maht gevristen,
so du den zins ze hove gist:
die sele gote, und du in ermem melwe begraben list.
du schaffe es so, das din du sele warte imme paradise.
es hat du starke gotes kraft
mit wunderlicher meisterschaft
gecirgget wol der sternen kreis, den sunnen und die manen.
du bist gebildet, mensche, nach im.
du sitze, du stant, du wat, du swim -,
du solt dich siner helfe niemer vrevenliche entanen.
sin hoehe, du ist dir ze hoh,
sin wite ze breit, sin grunt ze tief, sin lenge sich dir lenget.
der erste mensche sin lere floch,
da von wart er us paradyses froeiden her gepfrenget
in dirre werlte unfroeiden kamer;
da von uns twinget noch des fluoches zange und sleht der hamer.
wir muessen unser spise in sweize von der erde janen.
der sunder fluhe, und wisse er, war.
du gottes ougen sint so clar,
daz sich vor ime verbirget niht so kleine als ist ein milwe.
die blikzen und die donreslege
sint mit gewalte in siner pflege,
der regenboge, der winde sus, du heiter, das gehilwe.
sin sin kan alle sternen zeln,
ir namen, ir louf und alle ir maht, ir schin und alle ir zeichen.
er sitzet uf den himelsteln -,
wie wilt du, mensche, mit dinem kranken sinne den erreichen?
bis demuet und erbarme dich!
erbermde schuof, daz er von himel zer erde neigete sich.
er gab durh uns sin liehten varwe in des todes gilwe.
es nahet gegen der sune tage,
daz got wil sunen alle klage;
wir haben niht gewisses vûr des todes offenunge.
wilt du dem tode endrinnen dort,
sich, mensche, vernim daz gottes wort,
erfulle mit den werken, daz du sprichest mit der zunge.
wie snel ist eines ogen blik;
so snel ist da ze josaphat des algerihtes ende,
die rehten furent da den sig,
so windent die vertanen da vil jæmerlich ir hende,
die mussen in des tievels kewen,
da sint si lebent in jamer tot von ewen und ze ewen,
da samne uns gottes gute zuo der rehten samenunge.
treit der igel dorne in siner hute,
das ist niht ein wunder, wan es ist sin reht.
dem sint ungelich die valschen lute,
die sint innen ruch und usserthalben sleht.
tumb man,
nim dich an!
swer dich mit den worten loslich trute,
tuo im sam, si er ein ritter oder ein kneht.
ob dem beine hasset hunt gesellen.
guoter frunde in not ieman vil luzel siht.
swer den rin mit leime wil verswellen,
der hat min, swie tumbe ich si, ze helfe niht.
frunt min
du solt sin,
swie min< nein> din< ja> gelichen wellen.
sus hat frunt mit frunde rehtes frundes pfliht.
us eime herten steine zuker billen
ald us einem fulen holze wachs bern -,
wer kan dirre werlte nach ir willen
sprechen alde sinen sank verzern?
wes, des
wæne ich, wes
muggen susent, schrient ouch grillen.
wer kan dirre tumben diet ir muot erwern?
ich spur ein wunder dur du lant
in gelwer grüener varwe schin.
es hat fus, ougen noch die hant
und wil doch bi den luten sin,
beide armen unde richen.
es bindet manigen ane bant.
es vert die tuonouwe und den rin.
es treit den herren ir gewant
und trinket mit den vursten win.
es kan bi den frowen slichen.
es stirbet hie und wahset dort, es vert spate unde fruo.
es sleich uf einem boum der ersten megede zuo.
es sluog der werlte vierden teil
und sleht noch ouch
vil manigen gouch,
rint ane horn.
es hat vil manig man sin heil,
sinen lib, sine sele von im verlorn.
sage an, wem mag es sich gelichen?
wie hoefsche lute habe der rin,
daz ist mir wol mit schaden kunt.
ir hube, ir har, ir keppelin
erzeigent nuwer funde vunt.
crist in helfe, so si niesen!
es mag wol curteis povel sin:
< pittit mangier> ist in gesunt.
stad uf, stad abe in wechset win,
in dienet ouch des rines grunt.
ich wil uf si gar verkiesen:
der ymelunge hort lit in dem lurlenberge in bi.
i'n weis ir niender einen, der so milte si,
der den gernden teilte mite
von siner gebe.
die wile ich lebe,
sin vri vor mir.
ir muot, der stat uf solhen sitte:
< nu gib du mir, so gibe ich dir.>
si enwellent niht verliesen.
we dir, von zweter regimar!
du nuwest mangen alten vunt,
du speltest als ein milwe ein har,
dir wirt us einem orte ein pfunt,
ob din liessen dich niht truget.
dir wirt us einem tage ein jar,
ein wilder wolf wirt dir ein hunt,
ein gans ein gouch, ein trappe ein star,
dir spinnet hirz dur dinen munt:
wa mit hast du daz erzuget?
ein lug dur dine lespe sam ein slehtu warheit vert,
du hast dien vischen huosten, krebsen sat erwert.
bi dir so sint dru wundertier:
daz ist der git,
has unde nit.
du doenedieb!
du bruwest ane malz ein bier:
supf us! dir ist ein leker lieb,
der den herren vil geluget.
maria, muoter unde meit, der sunder troesterin,
aller heiligen frowe und in himel kunigin,
din schoene git dem throne glast
also, daz in din schoene uberschoenet.
da ist froeide an ende und an ort, du niemer me zergat,
da got und sin muoter sitzent in ir majestat.
ich wolte gerne sin ein gast,
da iegelich engel lob ze lobe doenet.
sant michahel, der singet vor
christes lob, daz es in dem throne erhillet;
sam tuont engel in ir kor,
daz alles himelisches her in den froeiden schillet,
da tusent jar noch kurzer sint danne hie ein stundelin.
die genade hant si von gotte und dar zuo von der lieben muoter sin.
got helfe mir, daz minu kinder niemer werden alt,
sit daz es in der werlte ist so jæmerlich gestalt.
wie stet es uber drisseg jar,
sit man die pfaffen siht so sere striten?
sagt mir, der babst von rome, waz sol u der krumbe stab,
den got dem guoten sant peter uns z'enbinden gab?
stol unde infel gab er dar,
das er uns erloste von sunden z'allen ziten.
nu sint die stole worden swert,
die vehtent niht nach selen, nuwan nach golde.
wer hat uch, bischof, daz geleret,
daz ir under helme ritent, da du infel suenen solde?
uwer krumber stab, der ist gewahsen z'einem langen sper.
die werlt habt ir betwungen gar, uwer muot stet anders niht wan:< gib
eht her!>
got herre, vater unser, der du in dem himel bist,
geheiliget si din nam, an uns getruewe reiner crist,
zuo kum an uns daz riche din,
din wille hie werde als in dime riche.
din goetliche brot, daz gib uns huete sunder zwifels wan.
vergib auch uns unser schult, als wir unsern schuldern han getan.
bekorunge laz uns anig sin,
loese uns von disen uebeln algeliche.
< ave>, den gruoz der engel sprach.
maria, mit den worten her dich gruozte.
gar vol gnaden er dich sach.
got ist mit dir, der al unser erbsuende buozte.
du bist gesegent vor allen frauwen immer me...
die fruht des reinen libes din muezze wir mit freuden noch gesehen.
maria, frowe here,
der sælden wuocherheit,
maria, lob und ere
dir iemer mere si geseit,
maria, meit
und muoter doch dar under.
maria, du geschoentu
uz aller menscheit gar,
maria, du gekroentu
hoh uber aller engel schar,
maria, klar
vur alle meit besunder.
maria, gotes froeiden hort,
maria, got betwang din magtliche kusche minne dort,
maria, daz er sich dir neigte mit dem wort,
daz gabriel dir brahte von sinem throne.
maria, meres leite sterne,
maria, in der vinsternis ein luter lieht lucerne,
maria, vas der gotheit und ein ganzu laterne,
dich habent erluhtet gottes dri persone.
du bluende gert arones,
du sunde nie bekort,
du sippe salomones,
die din geburt schuof uns ein wort.
der werlte hort
truege du an alle swære.
daz was der werde reine,
der suesse altissimus,
den du gebære aleine
und leitest an in manigen kus.
er schuof es sus,
daz du maget in gebære.
wol uns, daz er ie wart geborn!
us al der werlte hat er dich ze muoter im erkorn.
von der liebe so wart versuenet der alte zorn,
den uns eva brahte, vil gar an alle schulde.
da genussen wir, frowe, der guete din,
des muos din lob im himelriche vor allen megden sin.
du bist ein helferinne, nu hilf uns, frowe min,
daz wir verdienen dines kindes hulde.
wir haben nu einen meister,
dem ist wol wunder kunt:
der bindet ublu geister,
er furvras, stahel kuwender munt,
er berges slunt,
swenne er beginnet wueten.
er hat die liste erkunnen,
e er geborn wart,
des manen und des sunnen,
eclipsis und ir wandel art,
ir umbevart.
sich mugen vor im hueten
der donreschure strale heis,
sit er der sternen zal, ir namen, ir art, ir breite weis,
der himel wite, der erde, wages umbekreis.
ane schaden daz mer er eines in sich trunke.
er væhet den wint, luft, wolken, rouch;
den schatten er grifet. ja, er ubersinnig tumber gouch,
lasse uns ein lutzel got geben sinnes ouch;
er kunste git im nah sinem dunke.
ir reinen mâten lute,
sint des gedingen vro,
daz got die sele trute,
ouch vert uwer lob uf erde hoh.
der argen dro
kan iu geschaden kleine.
der milte man ie stigende
an hohen sælden was,
der arge zuo der helle sigende;
under tusenden einer nie genas,
als ich es las.
si sint der helle gemeine
und mugen niht lang lebende sin.
< rich, gitig man<, der nam sol niht wan hure wesen din;
so sol der nuz ze jare eins andern werden oder min.
wib unde guot erteile ich biderben armen.
an uwer deheinen truget daz los:
swaz ir vor got, vor eren spart, ie froemder man daz nos.
nu sterbent drate! tuot gotes wort niht rehtes blos!
milter man sol bi des argen horde erwarmen.
ob allen frowen frowe,
reinu muoter unde maget,
hoh erborne gotes tohter und sin brut,
wer kan diner tugende richheit volleklich erzeln?
rose in himel touwe,
sunder sunde dorn bedagt,
du bist vor den creaturen gotes trut.
er geruochte dich us al der werlte im selbe erweln.
din lob ist allen zungen uberkrepfig und ze stark.
wer koende selke kraft erspannen?
got sich menschlich in dir barg.
sunder mannes helfe din lib den gebar,
dem alle kunige muossen mannen.
ouch dient im der engel schar.
du bist aller frowen schilt vur itewis,
den in eva brahte umb einen kleinen apfels bis.
sunder, besich die strassen
in der werlte, war si gan,
wannen du sist komen ald wie din leben si,
war du wellest, so du mit der werlde vur dich verst.
sich, wie si hat gelassen
die, die si niht wolden lan.
la die werlt, ir wont ein biter ende bi.
sich vur dich die straze, wie du die zuo dem tode kerst.
sih hinder dich, wie not dir von dem reinen schoepfer ist,
des lib sich an daz kruze here
vur unsich bot, der suesse crist.
wilt du des gedenken, was er dur dich leit,
sich uber dich, was wunne und ere
dir ze himel ist bereit.
under dir besich die iemer wernden not
in der helle, schuhe und fluhe den eweklichen tot.
du werlt hat manig wunder
uf dem lande und in dem se,
des wir niht beschowen mugen, daz ist uns kunt
von dien buochen und ouch von der wisen lute sage.
mich wundert gar besunder,
wie du erde stille ste,
wa der wag an ruere grundelosen grunt,
wie du naht sich berge vor dem liehtebernden tage.
des lassen wir den schepfer walden, der weis sin geschaft,
und merken an die tumben lute,
die niht vurhtent gotes kraft.
iegelich creature erkennet wol ir zit
niht wan du tier in menschen hute,
du sint gotes widerstrit,
ussen menschen und innen wolf: nu fris daz lamb!
swaz niht an dem hanen si, des roetet doch der kamb.
ze rome stuont gemalet
listeklich an einer want
manig lant. ieglichem hieng ein gloeglin obe.
saste sich der keines wider, des schelle lute sich.
da wart niht me getwalet:
romer fuoren us zehant
und betwungen es dem riche sa mit lobe.
lute man ze sturme in allen landen, duhte mich,
dem riche nu kleine hilfe kæme, da von nimt es abe.
pfaffen fursten hant niht rehte
- infel uf houbet, krumb uf stabe -
er melt, do der kayser mül.
so wirt dem reich die kleien, so birt im das korn.
man balsemt edelliche
vur des argen rukes smak,
daz ein totes bilde deste langer wer.
waz suln wir dien tugendelosen strichen an,
daz in du erge entwiche?
balsme in niht gehelfen mag;
vur den siechtuom ist niht guot wan eren ger,
der die wol bescheidenliche an sich strichen kan.
ein guot behugde ist besser danne si des balsmen tror,
si wirdet toten unde lebenden.
si treit wunsch in gotes or.
si hat manigen vor der helle vur ernert.
got gab und git noch gerne gebenden.
riches argen lob ververt
sam ein krak, der von dem donren bringet schal,
dar zuo senket in sin habe in iemer werenden val.
die froesche wilent namen
ein geschre( daz rou si sider)
zuo z'ir gote, der solde in einen kunig geben.
also schriwen si tag und naht us einem witen se.
do lies er einen tramen
uf si von der hoehe nider,
den ervorhten si, bis er begunde sweben.
uf in hubten si zehant und schriwen nach kunige als e.
do sant er einen storch al dar, der slant si sunder zal.
wir sin die froesche, die da schrient.
daz riche ist des tramen val.
uf sint gesessen arge froesche nu,
die sint des riches eren vient.
storche, wenne kumest du?
die des rihes erbe slindent, der ist vil.
trib si wider in eigen hol, der du niht slinden wil!
swer git, der ist der werde.
swer niht enhat, der ist unwert<,
also sprach ein kunig, der was david genant.
ich hate manigen lieben frunt, do ich bi guote was.
die smahent mich, uf erde
ir keiner min ze frunde gert.
dien ich dike han gebotten mine hant,
die kerent mir den rugge zuo, si sint mir mit gabe las.
ich weis vil wol, swer selbe iht hat, daz ist guot vur den zorn.
schade scheidet liebe mage,
die doch vil nahe sint geborn.
daz liebe kint die muoter sin, du es gebar,
den vater gruesset es vil trage
und nimet sin vil kleine war.
in armen mannes munde ertrinket wize vil.
swer in dem sekel niht enhat, daz ist ein hertes spil.
jesus, der wunderære,
du bist einer, du bist dri,
du wær ie und muost ouch iemer ewig sin.
doh dar under woldest du der wunder niht enbern,
daz dich ein magt gebære,
kusche und alles wandels vri.
ein bluendu gerte von jesse, der sælden schrin.
din geburt, du kan uns armen maniger froeiden wern,
von dem suezen worte< ave>, da von din lib enpfie
den werden hoh gelopten got...,
der an daz kruze dur uns gie
und adamen loste und ouch die helle brach.
sin zeher und sin weinen
wante unser ungemach.
so bit ich dih, hoh gelopte trinitat,
daz du mir z'en froeiden helfest, du da niht zergat.
trost al der kristenheite,
christes muoter unde magt,
sunder galle ein tube, ein rose sunder dorn,
reinu arke wol geworht vur alle unkusche fluot,
nu bis du min geleite.
sit din sun dir niht versagt,
an dem ende wende, frowe, sinen zorn.
ich weis wol, swest an in gerst, daz er daz alles tuot.
du mane in sins gewaltes, sit daz er gewaltig ist.
du mane in siner wisheite,
sit daz er du wisheit ist.
du mane in sinr erbermde, du ist so manigvalt,
sit daz du tugenden waltest, frowe.
ich bin in sunden worden alt,
der enkunde niht so vil uf mir gesin,
dinr erbermde si noch me. genade, erbarmerin.
got, der us einem steine
vrisches wasser vliessen hies,
daz ein ganzes her und als ir vihe getrank
in einer wuestunge, da nie brunne mer geflos,
hilf mir, daz ich beweine
sunde, der ich niht enlies
in der jugende, des du menscheit mich betwang.
din sun an dem kruze bluot und wasser vur uns gos,
nah dem alle kristen heissen und du kristenheit.
diner wunder ist niht eines:
din kraft himel und erde treit,
menschen sin und ir gedank sint dir wol kunt,
es wart nie troepfel alse kleines
an des tiefen meres grunt,
du durzelst es wol, und aller wasser gries
din wisheit, got herre ob aller wisheit, werden lies.
maniger saget mære
von rome, du er nie gesach.
also wil ouch ich uch ein mære sagen:
ein snegge vur einen lehpart wol tusent klafter lang sprang.
daz mer stat wassers lære;
von einer tuben daz beschach,
du trank es us, daz hort ich zwene vische klagen,
die vlugen da her von nifen unde sungen nuwen sang.
ein hase zweine winde vieng, do si in solten jagen.
do sach ich starker wolve viere,
die hat ein altes schaf erslagen.
do sach ich einen reiger eines habches gern
und vieng in in den luften schiere.
do sah ich einen wissen bern,
den vieng ein wilder esel an des meres grunt,
des half im ein salamander, dem waren diu wasser kunt.
ein wunderliches kunder,
gargon es geheisen was,
wilent, swer daz houbet sach, der wart ein stein.
bi der zit ein ritter lebte, der hies antheus,
den nam des michel wunder,
daz nieman vor im genas.
er wart in sinem muote des enein,
daz er machte ein kristallin schilt und truog den sus
vor sinen ougen: er sach es dur den schilt unde streit
mit im. er sluog es so manlichen,
daz man es noch von im seit.
ir werden fursten, merkent disen list:
dem ritter sult ir uch gelichen.
swa ein valsches houbet ist,
secht es durh eren klaren schilt
und slahet es, wan es keiner arger dinge niht bevilt.
du tier zesamne kamen
und wolten einen kunig weln.
eln und urn, wisent und helfant, lewen und bern,
hirz und einhorn -, swaz vier bein hete, des kom vil aldar.
misslichen krieg si namen,
des enkan ich niht erzeln.
ein krotte, du kam ouch dar, du wolte niht enbern,
si wær an der wal; des namen du tier dur spotten war.
si sprach:< ich han ouch vier bein, ich wil han daz kunigriche.>
der lewe sprach:< bosheit, var verwassen!
du bist tieren niht gelich.>
si blate sich noch grosser, hie mitte si gar zerbrast,
daz dis bispel kumt den ze massen,
die eren gern und sint ir gast
da von, daz nature an in niht tugenden treit.
swa vro ere wol gevert, da ist vro schanden leit.
in elementen vieren
vier geschepfde hant ir leben:
in dem luft ein vogel und in dem wage ein visch,
in dem vur ein wurm und in der erde ein klein tierlin.
vogeln, vischen, tieren,
wurmen hat got selch nature gegeben,
daz ein iegslichs ist in siner arte vrisch,
vnd du dem werden menschen muozen undertænig sin.
die meister jehent, du werlt, du si alsus geteilt in dru:
ein teil heis und gar unfruhtig,
da wahset weder korn noch spru,
daz ander kalt, daz kein mensche dar uffe niht beliben mag.
daz dritte ist luftig und genuhtig,
dar inne vinden wir bejag,
daz wir uns vor hunger und vor durst ernern.
da bi suln wir unser tage nach gotes hulden zern.
es sprechent zwivelære,
sang und froeide si vervarn.
noch wil ich mit sange kunden unde sagen:
es lebt noch maniger werder man, der schoner vroeiden gert.
guot zit ist froeidebære.
man sol sang bi wilen sparn;
die vogel singent niht wan bi den liehten tagen.
des< hure> ist mit zal ein jar< daz nennet man ein< vert>.
ein tag, ein woche, ein manot, ein jar gent nach ein ander hin,
der abent, du naht und der morgen.
golt, silber, moesching, bli vnd zin,
kupfer, stahel und isen, daz verswindet och.
swer ellu ding wil ubersorgen,
der dunket mich der sinne ein gouch.
zit hat ere, zuht hat zierde, masse ist guot.
ere wær gewin, gefueger schimpf sueze git senften muot.
des undern und des mittern
und der hohen ist so vil,
daz es menschen sin niht volreken kan:
swaz misselich ist und alles, daz sich noch gemischen mag
des suessen und des bittern,
( swer den smak erkennen wil,
den betruget liht ein mislich dar oder dan),
waz vier elemente geschefte si die naht und ouch den tag,
swaz fluzet, fluget, swimmet, kruchet, stet, get oder krist,
wie sich die sternen in loufe ruerent,
wie der himel geechset ist,
siben planeten kraft, der heissen snuere mes,
swa si donre und wint hin fueren,
swa der abgrunt hat sinen sez,
regens tropfe erzeln, mers gries, gras unde loub,
swa sich der regenboge nimt in kleiner sunnen stoup.
lebt von der vogelweide
noh min meister her walther,
der venis, der von rugge, zwene reimar,
heinrich der veldeggære, wahsmuot, rubin, nithart!
die sungen von der heide,
von dem minne werden her,
von den vogeln, wie die bluomen sint gevar.
sanges meister lebent noh, si sint in todes vart.
die toten mit den toten, die lebenden mit den lebenden sin!
ich vorderte ze gezuge
von heinburg, den herren min,
( dem sint rede, wort, rime in spruchen kunt),
daz ich mit sange nieman truge.
lihte vinde ich einen vunt,
den si vunden hant, die vor mir sint gewesen.
ich muos us ir garten und ir spruchen bluomen lesen.
du teilest ungeliche,
lieber herre got, din guot:
du gist einem, daz wol viere moehten han
genuog und wol mit eren moehten setzen uf gewin.
maniger, der ist riche
und hat grossen ubermuot.
lieber vatter, jesus, ist daz guot getan?
ald weist du, lieber herre got, daz ich so notig bin,
daz du mir niht gist als einem ungemæssen man?
nu bin ich doch gar gemæsse
( herre, waz han ich getan?),
und ich doch vil lihte din gedenke me.
nein! waz, ob ich din vergæsse?
herre got, du teile als e.
du bist, der da teilen unde wellen sol.
ich wil niemer me gestrafen dich, wan du tuost wol.
fiur, wazer, luft und erde,
der vier elementen craft
nach gotes ler... scheffe..., daz nu lept.
swaz gat, kruchet, fluget, fluzet, swaz du erde birt,
... dienet dir nach werde.
von dines schoepfers maisterschaft,
mensche, din gewalt in ganzer wirdi swebt.
ob allen creaturen so bist du gewaltic wirt.
got hat getailet minneclich dir sin hantgetat.
sich hinder, fur, eben, uf und unden:
din ist allez, daz er hat
geschaffen. iedoch hat ein wip uns nach verkorn.
davon hat uns ain magt enbunden.
daz ist dem helle wirte zorn.
w() cristanlute nigen alle cristes hant.
er erstarb, er erstuont durch uns, den tievel er in die helle bant.
man suenet wol mit worten
gotes und der welte haz.
edel gestain briset und git hohen muot,
wurtzen ze arzenie horent, des uns... giht.
man vint in allen orten
in der welt noch etewaz
fur du dru sint tugende an den luten guot.
tugende ist ain rainer hort, den got noch gerner siht.
mænege tugende tailent sich und stent... iemer ganz.
vro ere swebt in tugenden, lachet.
tugende ist der eren krantz.
tugenthafter lute gabe ist got liep.
swer sich mit untugenden swachet,
der ist gotes und der sel ain diep.
fursten, graven, vrien, edel dienestman,
ritter, vrowen, werdu diet, legent dugenden claider an!
ich merke, daz du sunne
drier hande gabe hat
von des almehtigen gotes magencraft:
fur, hitze und schoenez lieht, diu driu schaident sich niht.
s... swebt in hoher wunne
du vil werde trinitat:
dri personen, ain got wit ist namehaft.
< vater, sun, hailiger gaist> uns des gelouben giht,
da mit wir lebendic unde toten suln genesen.
swaz ketzer, juden, haiden
an ir valschen buochen lesen -,
der touf und daz crutze uns vor den vinden nert,
die uns von sælden wolten schaiden,
du von gotes gabe uns vert
den gelouben. suezer vater jesu crist,
unser got und starker vogt vor allem ubel bist.
eva es dar zu brachte
so, daz der mentsche wart verlorn;
da halff uns wyder< ave> daz vil suße wort,
daz der heilige engel zu der reynen meyde sprach.
der gruoß uns freud herachte,
daz got ab liess den sinen zorn
und gab uns armen sinen lieben hymel hort,
in den er sich verbarg, byss er zu muter ir verjach.
die mynne twang der meyde son, daz er durch uns syn leben
dem tode gap durch rechte mynne,
daz er uns wolt ewig leben geben.
nu bit ich dich, vatter, son und heiligen geist,
so daz du richtest myne synne,
syt du mich ie in sunden weist,
daz ich gebuesse die hie vor dem ende myn.
dar zu sprich, maria, din bett, frau, aller kunigin.
hie vor vor alten zyten
ysayas der wyse seyt
von einer schoenen bluwenden gerten, ist genant
al von jesse, uber die erd gewahsen hoch enbor.
on alles wider strytten
so bistu, keyserliche meyt,
zu der sich cristus, die gotliche bluome, want,
der uns dort von der helle bracht hin vor dez hymmels tor.
du bist es, keyserliche meit, vil wol ein bluwend ryss.
du kem uns in der zyt zu troste,
do sich in einer lilgen wyss
got in din mentschelich nature er sich want.
er nam uns von dez tufels roste
und ließ dich magt, alz er dich vant.
und du geber den zarten got on missetat.
er schuffe, daz din kuscher lyp gar unvermeilet stat.
mary, du bist beschoenet,
du lichte lilge one meil,
du mynnicliche fyol, hymmel keyseryn,
heilig dryackel, balsam smag vor ymmer wernden tode.
mary, du bist gecroenet.
cristus, din kint, daz hochste heil,
den du geber on alle mentscheliche pin,
des muter und der cristenheit, hilff, helfferynn, uß not.
des habent dich die heilgen engel hoch liep unde wert.
al umb din tugenthafte gute
manig sunder din begert,
wann was du bittest hin zu got, daz ist geschen.
hilff uns ins hymmels bluete,
da wir got one ende sehen.
er was din vatter, ist din son und din schopfer.
maria, muoter reyne meit, hilff uns von sunden swer.
welch frunt mich welle straffen,
der sol mirs heimelichen sagen
also, daz es niemandes hoer dann ich und er.
so mag ich ym es dancken unde nemmen wol vor gut.
wil er lut schryen< waffen>
und wil auch liegen durch den kragen,
von dem so wil ich seczen alle myne gier.
zwar ich werden ym nymmer holt, der mir daz selbe tuot.
wil er sagen, ob mir icht gutes sy von ym beschehen,
was fruntschaft sol ich dar an kiesen
oder mich gutes da versehen?
doch vindet man noch mangen, der daz selbe tuot.
er mocht zum lesten dran verliesen:
seh ich sin schuwer in einer gluot,
vil licht decht ich, was er mir vormalz het getan.
wasser zu tragen und myns dinstes muost er wesen an.
wer mir hat ubel sprochen,
seh ich dem selben sinen wagen
darnyder vallen, zwar ich hub in nymmer uff.
da by so mag man mercken, bruoffen einen spehen list:
vil dinges wirt gerochen,
daz han ich dick gehoeret sagen,
daz so mit cleynen dingen wirt geleget druff.
manchem ein duckellin geschicht, daz doch nit vintschafft ist.
ein cleines wort mag wol herczornen einen byderman,
daz ym doch nymmerme vergysset,
und keret sich doch nit dar an.
ist aber, daz man sin hernach icht me bedarff,
zu hant er daz gemisset;
vil bald ers da her furewarff.
so wirt verzygen alz, daz man an in begert.
ein cleines wort ischt schir geschen, daz manchen macht unwert.
wer gauckelt under eim huote
und lasset red vor oren gan,
byss er besynnet, wa daz wort hin reichen mag,
des anwort dann ein wyser man vil lichte oder nicht.
min ler kumpt ym zu gute,
ist, daz ers rechte kan verstan.
ez komet noch in drissig jarn villicht eyn tag,
myn ler kumpt ym zu nucze, daz man ym lobes gicht:
wer aller rede entwort gyt, ist nit ein wyser man,
und eim wil vintschaft tragen,
des er doch schaden nie gewan,
der selb wil keuffen krieg und unbescheydenheit.
den sol man wenig clagen,
so man in hin zu grabe treit.
es wer doch weger vil, er were nie geborn.
wer nu lept in der wys, der heist ein rint wol one horn.
wer kum sunder gedencket,
was er gesundet hat sin tag,
daz ym got rechte ruwe send uff einen tag,
da mit er aller siner sunden wil gefryet sin,
owe, wie er sich drencket!
er hute, daz in nit her jag
dez starcken todes creffte, der ym gyt ein slag.
got alten und den jungen an dem ende sweret pin.
ja vorcht ich, daz vil mange sele da von werd verlorn:
wer nu vil sund wil uff sich borgen
byss uff dez starcken gottes zorn,
wer uber heubet sund, der ruw nit in wil gan.
dez sol wir bicht und sorgen
und uff die sunde angest han.
wer auch mit willen in der sunde lage lyt,
es wirt sin ungewin, kumpt er suss an die leste zyt.
ein got on anbegynne,
do er geschuff den ersten man,
da mitt er freud groß im hymmelrich began,
er hat in so gemachet, daz er ymmer solte leben.
wicze und dar zu synne
gab er ym vil, alz er wol kan,
und daz so schones nie nit wart, seht, alz adam.
und alle creature muost nach sim gebotte streben.
daz kam von gottes guote, daz sin wysheit was so vin.
visch, vogel, wurme und die tier,
die kanten all den willen sin. wer gibt den tieren spyse?
wer gibt den rabe kuchen maß,
und wer tut wunder an dez lewen welffelin?
wer gyt dem edelen holcze frucht, der erden bly und zin?
wer gibt den vogeln wyse,
dem einen wirs, dem andern bass?
wer gibt den bergen wasser und den stocken win?
wer neret in dem wag den visch, wer gyt ameyssen sin?
wer gyt der sonnen hicz und schin, monen und sternen glast?
wer gyt vinsterem licht und heiter?
wer hebet uff der erden last?
wer gibet gryffe, lewen fuß und vogel clâ?
wer gyt wormen gift, eydter?
daz tut der schopfer, mentsch, sprich< ja>.
diese wunder wigstu geringer alz ein ey;
und wann er wil, so teilt er dir lyp unde sele enzwey.
ein cleiner tropfe zinnsel,
der durckelt einen herten stein,
da sine tropflin vallent, alz die meinster sagent.
eins bockes bluot, daz hat die macht, es bricht den adamant.
der maler mit dem binsel
malt bild groß, clein
an eine want, da vor die lut sich clagent
sund und missetat, die sich herkennen gegen got, wirt yn die ru bekant,
daz er dem sunder gnedig ist, ob er gancz ruwe tuot.
die kommet von dem herczen,
bringt uss den augen wasser, bluot
und leschet sund recht alz daz waßer gluoend koln.
nymm an dich ruo und smerczen,
dar zu so soltu buß doln.
bicht unde buß, die sturet wol der sunden stift,
und wo die ruwe rechte ist, sie tilget suonden schryfft.
maria, bluendes mandel ris,
der manna ein voller schrin,
nu smelze uns abe der sunden is,
sit daz du bist ein helferin,
du wisen salomones wol gezierter kuniges tron.
du judit, du des siges pris
gewan, als uns wart schin.
du hester, kuniginne wis,
nu sich din volk in noeten sin,
daz sol gegen aswerum wol versuenen dines mundes don.
du reinu jahel hast geslagen tot ouch sysoran.
du bist, du dem slangen sine maht benan.
du schoener leitesterne,
du bist du wise abigel, die sunder muossen din begern,
wan dich minnet david, der goliam ze tote ersluog,
wislich genuog,
und im sin houbet entruog,
des muoste er werden sit vil kluoc.
vil reinu muoter unde meit, erwende uns sunden ungefuog,
daz wir froelich schouwen diner richen eren lon.
du werlt hat krumbes krieges teil,
daz ist vil wol min has.
swer sines liebes ist ze geil,
der sol vur warheit wissen daz,
daz liebe leide wirt, bi luterem lachen trueber muot.
zwo schepfen flahten mir ein seil,
da bi du drite sas,
du zebrach es, daz was min unheil.
es si im trochen oder nas,
swer ze guote wirt geborn, dem kumt bi troume in slafe guot.
swaz nature git, wer mag dem menschen daz genemen?
es wahsent ane der lute dank muggen und bremen,
so zuhet man daz huon.
der wil, der hat, der git, der nimt, waz mag ich disen mæren tuon?
die meister jehent, swenne so in einer arke ist - niht,
swem daz geschiht,
daz er es also siht
und ouch vur ein warheit giht,
der vindet in dem lufte golt; des wil ich haben deheine pfliht.
ich lobe den, der mir von sinem guote guetlich helfe tuot.
ich hoere von dien alten sagen,
daz ere bi dien bar
froeide in ir wunneklichen tagen.
nu stet vil maniger eren bar,
bi des vatter erberndu froeide gernder geste pflag.
daz muos ich unde maniger klagen,
swar ich der lande var,
daz arges muotes riche zagen
mit schanden sitzent offenbar.
schatz ir minne, schatz ir froeide, schatz in liebet vur den tag.
sol daz heissen guot, daz nieman hie ze guote kumt?
begraben hort, verborgen sin der werlte frumt
alsam der uweln flug,
des gires smak, des raben slunt, des aren grif, des wolves zug,
der muggen marg, des bremen smalz und des loubfrosches schre.
welt, we dir, we!
schatzer, lebendig re,
rise dir golt alsam der sne,
du woltest dur din gitekeit, stuende es an diner wal, noh me.
gilt gote und gib dien armen wider, der hort dir dort gehelfen mag.
es ruschet als ein windes brut
ein lob in tutschu lant,
es hillet unde schone lut.
vro ere kumt mit im gerant.
durh vil maniges herren hof es fuerent risen und getwerg.
es ruchet als ein edel krut
us einer megde hant.
es ist ein schones vrowen trut.
ein herre hat es us gesant.
dem kumt es hin wider hein und bringet sinu tagewerk:
wares lob ist sicherlichen hoher eren botte:
es wirdet hie ze der werlte und wunschet hin ze gotte.
daz hat verdienet er,
des ritterlicher muot ie stuont nach hoher wirde ger.
dru her man moehte wol mit sinen richen tugenden wern.
er kan gewern
und kan der gernden gern.
werende mueze er lange wern.
ze heile erschine im tages sunne, nahtes mane und iegslich stern.
gerndu diet, ir sprechent mit mir: amen dem von heunenberg!
got git sin gabe, swem er wil:
er hat uch lib gegeben
und in der kintheit sælden vil,
des sunt ir uch niht uberheben.
erent ritter, minnent frowen, gruessent arme gernde diet!
u ist gesetzet uf ein zil:
seht fur uch unde neben
und spilt es uf der eren spil.
behuget an uwer vordern leben,
der vil maniger krone truoc, bis in der tot von leben schiet.
der uch dient, dem sunt ir genaden sin bereit.
uch si der witwen und der weisen kumber leit.
hant die tutschen wert.
in uwerm herzen minnent got, so tuot er dur uch, swes ir gert.
verdienet akers, kung rich, und ouch ceciljen lant.
in uwer hant
swaben ist bekant
( herzoge sint ir da genant),
swaz egerlant der gulte hat und nurenberg lute und der sant:
wil es got, u kumt noch uf daz houbet roemsche krone wert.
du hoh gelobter megde kint,
got, herre, vatter, krist,
vil gros gegen dir min schulde sint,
dur dine guete gib mir vrist,
unz ich gebuesse wider dich die minen grossen missetat.
min herze was gegen dir ie blint
und noch vil leider ist.
die sunde waren mir ein wint.
gedenke, herre, daz du bist,
der umb unsich sundig armen grosse not erlitten hat.
dinen angestlichen tot la niht an uns verlorn sin.
gib, herre, mir der sin rehte in das herze min,
daz ich gelebe also
in dinem dienste hie, daz min der tievel dort iht werde vro.
so wir zesamen komen uf den jungestlichen tag,
da nieman mag
erwenden dinen slag,
da riche niht, herre, ob ich verlag
din hoh gebot, daz ich noch ie in minem herzen ringe wag.
durh dinen tot hilf mir, daz der armen sele werde rat.
ein esel gab vur eigen sich
dem fuhse, daz was guot.
da lert er in sprechen wihteklich.
si waren beide hoh gemuot.
seht, do vuort her reinhart sinen knappen in den gruenen kle.
er sprach:< min esel, huete dich!
der wolf dir schaden tuot,
erhoeret er dich. des warte uf mich!>
der esel in dem grase wuot.
do schuof im sin magenfroeide, daz er sang ein húgeliet als e.
zuo dem gedoene kam gegangen isengrin.
swaz reinhart seit, der wolf sprach, esel wær sin,
des wolt er ietsunt swern.
da vuorte in reinhart z'einer dru, er sprach:< ich mag mich's niht
erwern.>
da muoz er die kafsen rueren, des was er bereit.
daz wart im leit:
du dru den wolf versneit.
er wart bestunbelt, so man seit.
ach got, wær ieglich kafs ein dru, swenne es gat an den valschen eit!
daz wære wol, ir ist gar ze vil. nu swera, lieger, we dir we! vil reinu muoter unde maget,
rose ane sunden dorn,
von dir du schrift gros wunder saget:
wir waren alle nah verlorn,
do half uns din kusche und din guete von der swæren not.
wir sin in arger zit betaget.
senfte uns den gottes zorn.
din sun dir niemer niht versaget.
der helle wirt hat des gesworn,
er welle uns verteilen in den eweklichen wernden tot.
bitte got und gebute dem eingebornen sune din,
daz er uns hie niht lasse alsus verweiset sin
dur solher froeide kunft,
die dir ze schine brahte siner urstende sigenunft
von tode, der den zwilhen tot an uns ze tode sluog
und ab uns twuog
sünden ungefuog
und sin menscheit vur uns truog.
des was der creature von ir schoepfer me danne genuog,
daz er sich ze marteren an daz frone kruze fur uns bot.
es wont ein wurm in einem hol,
der stiftet manig mort.
gar ark mag ich in nennen wol,
er rueret bein und schepfet wort.
er ist snabelræser danne ein vipernater muge sin.
sin swank, der ist geluppes vol,
gar giftig ist sin ort,
da vor sich guot man hueten sol.
er meinet hie und tutet dort.
wilent in daz wasser ist sin gir und wilent in den win.
hundert tusent hant ir niht wan einen namen.
der wise adam, der kunde ir einen nie gezamen,
do er viel in schulde.
dem selben wurme giht ouch salomon grosser undulde.
david fluochte im und dar zuo manig wiser man.
sit nieman kan
in gebinden an,
so binde in doch der gottes ban!
dar zuo schende in, der mit im us fronen himelriche endran.
ich weis wol, daz sich an im werdent mestent cleinu wurmelin.
der eren spiegel ist du scham,
swer sich dar inne ersiht,
der wirt unzæmen bliken gram.
du schame hat mit kusche ir pfliht.
du schame ist argen worten vigent, untruwen has, unstæten fluoch.
scham ist ein tugent, du mannes namen
gegen frowen prises giht.
du reinen wib tuont man alsam:
ir beider lieb mit schame geschiht.
schame get edelem gesteine vor und turet bas danne sidin tuoch.
schame ist mit bescheidenheit der werden minne bi.
du scham in eren garten ist ein bluendes zwi.
du schame ist eren schilt.
du scham alsam ein reines kint in schoner frowen schozen spilt.
schame zieret reinu wib und wirdet edelen man.
schame kan
leiden uf den ban,
da nie schanden trit kam an.
swer schame minnet, den bekræt in schanden dienest selten han.
scham ist ein du hohste tugent, sagent uns die meister und du buoch.
der kunig nabuchodonosor
in einem troume sach
ein bilde hohe stan enbor.
daz houbt was guldin, als er jach,
silberin arme unde brust, ein teil er in und isenin,
die fuesse waren schirbin hor,
die sit daz isen brach.
der trom gieng sinen sinnen vor.
betuteklich ein wissage sprach:
< kunig, der troum ist nu bi dir und wirt nach dir der werlte schin.
kunig, du der wernden bildes houbet golt,
nach dir ein riche bringet silberinen solt.
ein erins dar nach kumt,
dar nach daz erin isen bringt und schirbin fuos ze stuken drumt.>
hie bi so mugt ir merken, wie es nu der werlde ste:
daz golt was e,
silber dar nach me.
nu haben wir ein isenin we,
daz witwen unde weisen machet mangen jæmerlichen schre.
des suln sich die fursten schamen. sunt si schirbin fuesse sin?
swel fuchs sich sines musens schamt,
der muos verderben doch.
du mus hat ein vil swaches amt:
si vert in eines froemdes loch.
siecher arzat, armer wissage, leider gast, die sint unwert.
swer wilden marder in schozen zamt
und leit dem lewen ein joch,
ob im sin hant da niht erlamt,
so mag er doch wol sprechen:< och!>
ohsen krone zimt niht wol noch in des zagen hant ein guot swert.
munches tanzen, nunnen hubescheit und des affen zagel,
des meien rife und in dem ogesten ein starker hagel
mir selten wol behaget
us richen mannes munde luge, und swa den bern ein eichorn jagt.
mich wundert ermu hohvart, und ist alter man unwis.
der werlte pris
smilzet sam ein is.
liebem kinde ist guot ein ris.
swer ane vorhte wahset, der muos sunder ere werden gris.
bi disen mæren stat es hure michels boeser danne vert.
ein ieglich mensche muos verzagen
an froeiden, so der tot
beginnet in sin herze jagen,
und es gat an die starken not,
und es mit dem armen libe hat vil jæmerliches spil.
die richen sun die armen klagen,
wan es in got gebot,
und suln ir armuot helfen tragen
und mit in teilen gerne ir brot.
merkent wol: es krumbet vruo, swaz z'einem haggen werden wil.
vil maniger wænet wise sin, der ist leider tumb.
da von sint du reht in allen landen krumb,
die wile es also gat.
ein man, der ber sin liebes kint, die wile unz es sich beren lat.
swenne es us der hitze kumt, und es ist ungebert,
so ist sin gevert
gewahsen lihte ze hert,
daz es sich dem beren wert;
so wirt versumet, swaz man droeit oder uf sinen rugge gert.
des siht man in genuogen stetten ubeler schalke vil.
singe ich dien luten minu liet,
so wil der erste daz,
wie dietrich von berne schiet,
der ander, wa kunig ruother sas,
der dritte wil der russen sturm, so wil der vierde eggehartes not,
der funfte, wen kriemhilt verriet,
dem sehsten tæte baz,
war komen si der wilzzen diet,
der sibende wolde eteswas
heimen ald heren witichen sturm, sigfrides ald hern eggen tot,
so wil der ahtode da bi niht wan hubschen minne sang,
dem núnden ist du wile bi den allen lang,
der zehende enweis, wie,
nu sust, nu so, nu dan, nu dar, nu hin, nu her, nu dort, nu hie.
da bi hete manger gerne der ymlunge hort.
der wigt min wort
ringer danne ein ort,
des muot ist in schaze verschort.
sus get min sang in manges orn, als der mit blige in marmel bort.
sus singe ich unde sage u, des iu niht bi mir der kunig embot.
als des lewen welf geborn
werdent, so sint si tot;
vil grimmeklich so ist sin zorn,
vil jæmerlich so ist sin not.
vil lute er in ir ore schrit, des werdent wider lebendig sie.
der helfant wasser hat erkorn,
dis wunder got gebot,
sin fruht wære anders gar verlorn.
der strus mit sinen ougen rot
drie tage an sinu eiger siht, des werdent us gebruetet die.
der adlar lat sin kinder in die sunnen sehen,
du des niht tuont - da mugt ir michel wunder spehen -,
du lat er vallen nider.
der fenix, der verbrennet sich und wirt lebende nach dem vure wider.
von liebe erkrimmet ouch der pelikanus, sinú kint,
swenne er si vint
tot - das ist niht ein wint -,
so tuot er rehte, als er si blint,
er nimt sins herzen bluot und machet, daz si wider lebendig sint.
mit der bezeichenunge sin wir von der helle erloeset hie.
ich sunge ein bispel oder ein spel,
ein warheit oder ein luge,
ich sunge ouch wol, wie titerel
die templeise bi dem grale zuge,
wie sueze ist syrenen don und ark des cocatrillen zorn,
ich sunge ouch draken furin kel
und wie der grife fluge,
wie sich des salamanders vel
in heissem fure strahte und smuge,
und wie sich teilte zchimeren lib und wie du vipper wirt geborn,
ich sunge ouch wol, wie siniu eiger brueten kan der strus,
ich sunge ouch wol, wie sich der fenix junget us,
ich sunge ouch, wie der lit,
der manigen in der wunderburg verslunden hat dur sinen git -,
ein wunder wont dem hove bi mit wunderlichen sitten:
mit pfauen schritten
und mit menschen tritten
kan es lagen, losen, bitten.
es hat mit siner zungen wafen manges herren muot versnitten,
dem kan ich gesingen niht, min rede ist an ime gar verlorn.
wer kan den luten luge erwern?
lug ist ein alter hort.
mit luge muos sich vil maniger nern.
lug hat gestiftet mangen mort.
lug hat einen argen vatter, lug hat tumber kinde vil.
lug lat sich als ein weich wahs bern.
lug hat vil suesse wort.
mit luge kan maniger eide swern.
lug hat vil manig spitzig ort.
lug ist ein vil snelles ubel. lug ist der boesen geiste spil.
lug ist in dem wasser, lug ist komen uber mer.
lug hat gegen der warheit ein vil breites her.
lug kumt an babestes tur.
lug wont ouch schonen frowen bi. man treit ouch luge den fursten vur.
lug ist in doerfern und in burgen, lug ist in der stat.
lug hat den pfat,
den der tievel trat,
do er adamen essen bat
den apfel. lug git mangem schach. lug spilt uf maniges toren mat.
lug hat samen und ein krut, des wurze niht erdorren wil.
do minne menschen muot besas,
ir wunder wolde toben
an mannen und an wiben, daz
vil manger wil unwislich loben.
minne sol sin under zwein mit stæter liebe wol behuot.
entwirfet si iht furebaz,
ir wirde wirt zerkloben
und teilet sich in eren has.
ein lob kan nieman uberoben:
minne ist wibes stætekeit, gegen frundes herzen wiblich muot.
ein ieglich wurze verwet nach dem saffe ir bluomen bluot,
als ouch du werde minne ir frundes bilde tuot.
der minne varwe ist glanz,
swa sich du zeiget ane meil, da wirt du werde minne ganz.
minne liebet unde leidet under wilent leit.
du minne treit
mit gedultekeit
lieb in sender arebeit.
si sent sich nah dem, daz si hat in frundes herzen grunt geleit.
minne ist ein er und ist ein si, zwei lieb an ubel, ein zwivalt guot.
fundamentum artium
ponit grammatica.
ad methodi principium
dat viam dialetica.
duplici colore decorat sermonem rethorica.
numeros distinguere
seit arismetica,
melos et thonos canere
dulcis nos docet musica,
geometer circinat. astra seit astrologia.
theologia viam salutis predicat,
sed naturalis causas rerum indicat.
medetur medicus.
phisim rerum mobilium transcendit methaphysicus.
spiritus malignos arcet nigromantia.
alchimia
facit subtilia,
metalla mutat omnia.
leges inflant praecordia, jura non cassant vitia.
sed hiis resuscitatis scripta scrutamur canonica.
wer vor der helle woelle genesen,
dem rat ich, daz er sich
ker an die ding, die muegen wesen
in gotes namen ewiklich,
und tuot er, als er im gebot in nuwer und in alter e:
an einen got, als priester lesen,
gelaub er sicherlich,
so mag er wol in sælden wesen.
bi ime swer er niht ueppikliche,
die heiligen zit in eren habe, ere vater und muoter und merke auch me:
du toete auch mit worten noch mit werken wib noch man,
du nim dich steins noch falsches gezueges nimmer an.
mit kuesche halte dinen lib.
du ahte auch niht uf fremdez guot, nim keinem man sin elich wib.
die dink, die sin vor got verlorn und ewige tot an ende gar.
nu nemet war:
die helle ist eren bar,
und stellet zuo der engel schar.
nit, unkuesche, hochfart, gitikeit, zorn, frazheit, trakeit von dir var.
der die kan halten unde lan, dem wirt dort wol und nimmer we.
die sine tage sint ungezalt.
der was unde ist unde wirt,
sprich ich in junc, nenne ich in alt -,
der beider zit in nit verbirt.
hohe, tief, breit, di lenge misset er in siner hant.
in erbet reht, er hat gewalt,
der ganze warheit birt.
sin tugende, die sint manec valt.
er ist uns gast, er ist uns wirt.
der geloube zeiget da gedingede, warer minne bant.
also vlihtet sich ein trivalt stric der kristen e,
der zuhet hin, da werndiu froude ist immer me,
da leide ein ende nimt,
alse ez dem hemel kaiser unde siner muter wol gezimet,
den vierundzwainzec alten herren und der engel schar.
nu helfe uns dar,
den diu maget gebar
sunder der nature bar,
do wurden wir sin kund also, ob ich in hulden sprechen tar,
dar zuo nenne wir in vater unser da bi si gemant.
di moler molent an ein want
ein pild, als ich iu sag,
daz ist sinagoga genant.
nach sinem reht in gotes pflag
ist im ein tuch von seiden planc gezogen fur diu augen sein.
als ich daz pild entworffen vant,
ein joch ez trug vil troge,
ein sper verkart in siner hant
zerprochen gar, daz was sin klag.
ein kron von im gevallen was, deu gab von golde lihten schein.
ditz fremde pild bezeichent uns vil wol diu judischhait,
di da gesihticlichen falschen gelauben treit.
irs hertzzen sin ist plint,
si gelaubent niht, daz maria, diu raine magt, geper ein kint,
und wizzen wol, wie her moyses vor gote muste stan:
ein pusch enpran,
dem ich gelichen kan:
got unter ir maitlich prust entran.
sich zunt des heiligen geistes fiur, daz ir genaden nie ze ran.
si ist sigenunft des cristen gelaubens, gotes hertzze palsem schrein.
ein tyer so fremdz ich nie gesach
so gar in wunder ste
gemalt an einer wende flach,
ich het ez niht gesehen me.
ez het vier haupt und het vier pain und nach dem haupte hant und fuz.
miner sinn mir do geprach.
der zadel tet mir we.
min sinnic hertz mir da verjach,
ez wær ein tyer nach niuwer e.
auf den vier tyeren ein juncfrowe saz, becronet als ich iu sagen muz.
zwisschen iren klaren prusten stund ein creutz, und auch ein van
da furt in irre hant deu maget wol getan
ein vaz von golde rot,
dar in enphinc si gotes plut, daz schied uns suender auz der not.
di becronte magt bezaichent uns vil wol diu cristenhait.
daz tyer, daz trait
eins kalbes stirn prait,
eins leben haupt in under schait,
eins aren haupt, eins mensschen pild. ewangelisten, ir seit berait
got, sinen tot, urstend, auf vart. sein tot freiet suender valles puez.
johannes in ein latern sach
ein rosen wol gevar,
dar auz ir schoen gar lihte prach,
mit zwelf stainen geziret gar.
versigelt und versarchet was di roes und gab doch lihten schein
in der rosen, als er gach,
ein cristall sunden par,
di ist aller keussch ein umme vach
und gantzzer tugent ein adelar.
dreierlai cron und vier lai pild, nu sagt, waz mac daz wunder sein?
der smit von oberlanden sant di rosen hoch geporn
und di cristallen in di latern het erkorn.
e daz wunder ie geschach,
her david von der edelen suzzen, der rainen megde alse jach:
< si sprach « kum zu mir, fridel min, ja pin ich dir berait,
din eren klait
han ich an mich gelait.
swaz helle diet hie vor gestrait,
an swert han ich ervohten, daz kain zunge nimmer mer vol sait.
ich han verslihtet und verrihtet endelosen swaeren pein. »>
ich pinz ein morgen rotiu prehen
und schein uber elliu lant,
des mir all cristen muzzen jehen,
di mich ie muter haben genant.
ich han den smit von oberland, der elliu pild wol wurcken kan.
ja ist mir lip von im geschehen,
er hat zu mir gesant.
sin augen habent mich e gesehen,
sein will, der ist an mich gewant.
er gieng mir vor, ich gie im nach, untz ich in umme slozzen han.
er ist mein lip, ich pin sin traut, deu lieb kain ende hat.
er het mich liep in siner werden magestat,
do er mit freuden saz.
ich main des himelriches wirt, mit treuwen er mein nie vergaz.
mein maitlich wird, min maitlich tugent den fursten des betwanc,
daz er sich swanc
durch neun chore ganc,
er aht niht auf der engel sanc,
sein hertzze nach miner keusschen minn mit gantzzen stæten treuwen ranc.
des schullen mir alle cristen dinen, der himel ist mir under tan.
maria, lihter himel van,
frid schilt der cristenhait,
got in din maitlich prust entran
und zoch an sich solich arebait,
daz er wolt sunen und wider pringen endelos verlorniu diet.
der eren kunic sich wol versan,
ze hant was er berait,
dem gantzzer sinne nie zeran,
der rainen mait er nie versait,
er wolt den falsschen rat vertriben, den diu slang vern even riet.
ein wizzer harm, der spilt ir vor, den vinc si in ir schoz,
deu raine maget, der kain wunder ist ze groz,
der sunder fride schilt,
und daz der harm in tugenden weis in ir vil suzzer schozze spilt.
der harm ist sant marien sun, der junge werde degen.
wir waren verlegen
in der sunden wegen,
er kom und praht uns sinen segen,
do er uns an dem crutzze erlost von siner seiten plutes regen.
gots marter und sin herter tot uns all auz grozzen noten schied.
maria, hohster himelhort,
trost aller cristenhait,
mit gantzzen sinnen also bewart,
do sich got, herre, drivaltikait
hat herab genaiget, drivalt beslozzen in deins hertzzen grunt.
daz himelrich was vns verspart,
der fluch was uns berait.
din suzziu tugent den fursten lart,
daz er uns helle fluch vergait.
er ward in dich gesegent, gewihet, daz ist den wisen leuten kunt.
johannes siben kirchen hat mit siner hant geschriben
siben heilikait, und di sint all pei dir beliben.
gots muter, rainiu mait,
engelisscheu zunge, menschlicheu diet ez nimmer en vollen sait:
dein maitlich wird, dein maitlich tugent ist gar manicvalt
und ungezalt,
gruen als ein gruner walt,
der mit plude stet gestalt.
maria, gotes muter traut, du maht gepieten und hast gewalt.
du trugd, der himel und erde trait, und preht uns eren richen funt.
es sprichet manger:< zwar ich bin
gesanges meinster gar>
der nie gewan gerechten sin
an sanges kunst, dez lyp ist bar
wysheit und wicze. zwar, her tor, ir triegent doch untruwe diet.
man sol den selben gauch tuon hin,
der so gelygen tar.
gar sundehaft ist sin gewin.
ir wysen mercker, nemmet war!
secht, was ein senger kuonen muoß, der singen wil die rechten liet:
done gut, besunder suße spruch er kunnen sol.
sin sang sol sin gar hofelich besynnet wol,
ob ein ygliches recht:
zal, silben, rymen, unbezwungen gantz rym und da by slecht.
gut tutsch er sprech und daz doch gut gehofte rede sy.
der spruche dry,
die tut uns schanden fry
an sanges kunst. hie warn ich by
uch senger, lutert uwern sang alz man von silber tut daz bly!
nu merckent, wie her walther sanges kerne von der schale schiett.
ich han gemessen wynes kraft
byß uff sins endes ziel.
dez kunst und synnes meisterschaft,
der duncket mich wol also vil,
daz one got nie nicht enwart also gewaltig alz der win,
so win ein man, ein wyp erglafft.
furbaz ich sprechen wil:
der win ist suße druckenhafft,
er machet luder unde spil,
er macht untru, raupmorder, diep und kan doch etwann milte sin.
win, der macht zornig, muolich, kuone und auch da by zagen.
der win, der kan den armen und die richen nagen
und macht dick freudenrich
den magen, der dez morgens etwann nuchtern lebet kummerlich.
der win vil mangen ungewissen dicke hart bestat.
der win, der hat
entfremdet manche wat
und manchem sine wintersat.
der win beraubt vil mangen gutz, ern und alles, daz er hat.
win, der macht armer lute vil und gyt auch etwan volle schrin.
dri und dri sint durch dri sus understricket: dri und dri.
dri uf dri sich erben.
dri sint underscheiden:
dri unde dri gedriet.
die ersten dri, die waren ie dri und doch ein, gewaldig, fri,
der liez sich einer sterben
mensche und bleib mit beiden
eben her als vor gefriet.
die andern dri drien sich mit underscheit:
reht gelaube daz erste cleit,
daz ander hoffen zuo gote, des freude ist breit
daz dritte, swer ware minne an treit.
dise dri geben jenen drin, die menschen und engel anschriet.
ave maria, gnaden vol,
barmunge ein bach, der nie verfloz,
du bist ein kefs der heilikeit genennet.
doch mer bist du geheizzen wol:
ein suezzer tau, des nie verdroz,
ein meigenregen, der alle fruht erkennet,
aller sel ein luehte vaz
und aller kristenheite hort irs heiles,
ja nu kanstu niht sin gehaz.
nu frauwet uech des hohen richen teiles,
daz sie in umme vienc, den alle ding an ende niht begriffen muegen,
den uemme greif die reine tugent,
die ist gefriet alles falsches meiles.
ob allen frowen frowe,
crist muoter, reine maget,
hohgelopte gotes dochter und sin bruot,
got geruochet dich uz al der werlt im selber erwelen.
duo rose in hiemel tauwe,
sunder sunde dorn betaget,
duo biz vor aller creature gotez truot.
wer kunde, frowe, dine wisheit ummer vollezeln?
din lob ist allen zungen uberkrepphig und zuo starg.
wer mochte sulche kraft verspannen?
got sich menschlich in dich barg.
sunder mans helfe din lip in gebar,
dem alle kunge muozent mannen.
auch dienet im der engel schar.
duo bist aller frowen schilt fuor itwicze,
den in eve bracht umb ein cleinen aphil biz.
jhesus, duo wunderrere,
du bist einer, duo bist dri,
du wer ie und muost auch ummer ewig sin.
doch woltz duo der wunder an dir selber nit enbern,
daz dich ein magt gebere,
kusch und allez wandels fri.
bluoende gerte von jesse, der selden ris,
dine gebuort kunde uns armen manige freude beren,
von dem suzen wort< ave> von dem din lib enphieng
den reinen hochgelopten got,
der durch uns syt an daz cruce gieng,
der adam loste und auch die helle brach.
sin trehen und sin weinen
hat erwendet uns groz ungemach.
nuo bite ich dich, hochgelopte trinitat,
daz duo mir der freuden helfes, die da nit zuorgat
trost al der cristenheit,
cristes muoter, reine maget,
sunder galle tube, rose sunder dorn,
reine arke wol geworcht fuor alle unkuosch fluot,
nuo wis duo min geleide.
sint din kint dir nit versaget,
an dem ende wende, frowe, sinen zorn.
ich weiz wol, wes duo an in gerst, daz er daz allez tuod.
duo manen siner wisheit, sit daz er die wisheit ist.
duo manen sins gewaltz, frowe,
sit daz duo gewaltig bist.
duo manen siner berme, die ist so manigvalt,
sit daz duo tugende waltez, frowe,
ich bin in sunden worden alt,
der enkuont doch nummer also vil gesin,
diner erberme si noch me, gnade, erbermerin.
czu rome stunt gemalt
an eyner want gar lusticlichen manche lant.
iczlichem henget eyn glöckel obin.
sicz sich eyn weddirt daz recht, dy schelle lut sich.
zo wart is lenger nicht gespart:
dy romer furen vs san czu hant
vnnd bethwungen daz dem keyßere wol noch lobe.
nu lut... czu storme in allen landen, daz d... mich,
daz rich habe der hülffe nicht, do von zo nymmpt iz abe.
jr fursten, ir phaffen, ir traget nicht slecht
uwer jnffel uf dem houbete vnd bischoffe ire krommen stebe.
monczer, czollener, dinst man, czu achte stet der stul.
der bebist ffert auch nicht recht.
her melt, do der keyßer mvl.
daz rich hat dy klygen, zo wert om der kern.
do von mochte eyn romysch rich eyns keyssers wol enperen.
maria, pluendez mandel reis,
des hohsten mannes schrein,
du smeltz ab uns der sunden eys
mit pete gen dem kinde dein,
du vil weiser salomones wol gezirter kunges tron.
du judit, di des siges preis
gewan, als uns ward schein.
ester, du kuneginne weis,
du sich din volc in noeten sein,
daz wir gen assverus versunen von deines suzzen mundes don.
du rain johel, du hast erslagen ze tod den sysoran.
du pist auch, di der slangen all ir maht benam.
du keusscher laite stern,
du pist deu keusch abiguel, wir sunder muzzen dein begern,
seit daz dich gruzt der kunc david, der goliasen sluc
und im entruc
sein haupt weislich genunc
mit starcken spehen listen kluc.
wend ab uns, kaiserinne, frauwe, grozzer sunden ungefuc,
also daz wir dich aneschauwen und dinen eren richen lon.
di moler molent an ein want
ein pild, als ich iu sag,
daz ist sinagoga genant.
nach sinem reht in gotes pflag
ist im ein tuch von seiden planc gezogen fur diu augen sein.
als ich daz pild entworffen vant,
ein joch ez trug vil troge,
ein sper verkârt in siner hant,
zerprochen gar, daz was sin klag.
ein kron von im gevallen was, deu gab von golde lihten schein.
ditz fremde pild bezeichent uns vil wol diu judischhait,
di da gesihticlichen falschen gelauben treit.
irs hertzzen sin ist plint,
si gelaubent niht, daz maria, diu raine magt, geper ein kint,
und wizzen wol, wie her moyses vor gote muste stan:
ein pusch enpran,
dem ich gelichen kan:
got unter ir maitlich prust entran,
sich zunt des heiligen geistes fiur, daz ir genaden nie ze ran.
si ist sigenunft des cristen gelaubens, gotes hertzze palsem schrein.
ein tyer so fremdz ich nie gesach
so gar in wunder ste
gemalt an einer wende flach,
ich het ez niht gesehen me.
ez het vier haupt und het vier pain und nach dem haupte hant und fuz.
miner sinn mir do geprach.
der zadel tet mir we.
min sinnic hertz mir da verjach,
ez wer ein tyer nach niuwer e.
auf den vier tyeren ein juncfrowe saz, becronet als ich iu sagen muz.
zwisschen iren klaren prusten stund ein creutz, und auch ein van
da furt in irre hant deu maget wol getan
ein vaz von golde rot,
dar in enphinc si gotes plut, daz schied uns suonder auz der not.
di becronte magt bezaichent uns vil wol diu cristenhait.
daz tyer, daz trait
eins kalbes stirn prait,
eins leben haupt in under schait,
eins aren haupt, eins mensschen pild. ewangelisten, ir seit berait
got, sinen tot, urstend, auf vart. sein tot freiet suonder valles puoz.
johannes in ein latern sach
ein rosen wol gevar,
dar auz ir schoen gar lihte prach,
mit zwelf stainen geziret gar.
versigelt und versarchet was di roes und gab doch lihten schein
in der rosen, als er gach,
ein cristall sunden par,
di ist aller keussch ein umme vach
und gantzzer tugent ein adelar.
dreier lai cron und vier lai pild, nu sagt, waz mac daz wunder sein?
der smit von oberlanden sant di rosen hoch geporn
und di cristallen in di latern het erkorn.
e daz wunder ie geschach,
her david von der edelen suzzen, der rainen megde als er jach:
< si sprach « kum zu mir, fridel min, ja pin ich dir berait,
din eren klait
han ich an mich gelait,
swaz helle diet hie vor gestrait,
an swert han ich ervohten, daz kain zunge nimmer mer vol sait,
ich han verslihtet und verrihtet endelosen sweren pein. »>
ich pinz ein morgen rotiu prehen
und schein uber elliu lant,
des mir all cristen muzzen jehen,
di mich ie muter haben genant.
ich han den smit von oberland, der elliu pild wol wurcken kan.
ja ist mir lip von im geschehen,
er hat zu mir gesant.
sin augen habent mich e gesehen,
sein will, der ist an mich gewant.
er gieng mir vor, ich gie im nach, untz ich in umme slozzen han.
er ist mein lip, ich pin sin traut, deu lieb kain ende hat.
er het mich liep in siner werden magestat,
do er mit freuden saz,
ich main des himelriches wirt, mit treuwen er mein nie vergaz.
mein maitlich wird, min maitlich tugent den fursten des betwanc,
daz er sich swanc
durch neun chore ganc,
er aht niht auf der engel sanc.
sein hertzze nach miner keusschen minn mit gantzzen steten treuwen ranc.
des schullen mir alle cristen dinen, der himel ist mir under tan.
maria lihter himel van,
frid schilt der cristenhait,
got in din maitlich prust entran
und zoch an sich solich arebait,
daz er wolt sunen und wider pringen endelos verlorniu diet.
der eren kunic sich wol versan,
ze hant was er berait,
dem gantzzer sinne nie zeran,
der rainen mait er nie versait,
er wolt den falsschen rat vertriben, den diu slang vern even riet.
ein wizzer harm, der spilt ir vor, den vinc si in ir schoz,
deu raine maget, der kain wunder ist ze groz,
der sunder fride schilt,
und daz der harm in tugenden weis in ir vil suezzer schozze spilt.
der harm ist sant marien sun, der junge werde degen.
wir waren verlegen
in der sunden wegen,
er kom und praht uns sinen segen,
do er uns an dem crutzze erlost von siner seiten plutes regen.
gots marter und sin herter tot uns all auz grozzen noten schied.
maria, hohster himelhort,
trost aller cristenhait,
mit gantzzen sinnen also bewart,
do sich got, herre, drivaltikait
hat herab genaiget, drivalt beslozzen in deins hertzzen grunt.
daz himelrich was vns verspart,
der fluch was uns betait.
din suzziu tugent den fursten lart,
daz er uns helle fluch vergait.
er ward in dich gesegent, gewihet, daz ist den wisen leuten kunt.
johannes siben kirchen hat mit siner hant geschriben
siben heilikait, und di sint all pei dir beliben.
gots muter, rainiu mait,
engelisscheu zunge, menschlicheu diet ez nimmer en vollen sait:
dein maitlich wird, dein maitlich tugent ist gar manicvalt
und ungezalt,
gruen als ein gruner walt,
der mit plude stet gestalt.
maria, gotes muter traut, du maht gepieten und hast gewalt.
du trugd, der himel und erde trait, und preht uns eren richen funt.
ze rome stuond gemalet
gar listigkleichen manig land.
an ainer wertikleichen hieng ein gelogklein ob.
wann sich der aines wider saczt, das glogklein leittet sich.
so ward nit mer entwalet:
die romer zugen aus zwhand
vnd gwunnen es dem kayser ritterlich zw lob.
so leutet man ze sturben jn allen landen, dungkhet mich,
nw hilfft dem reiche niemandt, darvmb so piert es ab.
beschorne fursten gar vnrechte
tragent die jnnstel, crumpen stab.
der zehend zw der kyrchen gehort vnnd zw dem stuol.
der babst, der richtet auch vnslechte.
er muol nie, da er der khaiser muol.
dem khaiser wirt der palgkh, dem babst beleibt der chern.
vnd also macht ain romisch reich ains khaisers noch empern.
maria, pluondes mandelreys,
der guot ein voller schrein,
du smeltz ab uns der sunden eys
mit pett gen dem chinde dein,
du viel reicher salomones wol gezierter chuniges troen.
du judith, diu des siges preis
gewan, als uns wart schein.
du hester, chuniginne weis,
du sihst ze dem volche in noeten sein.
suon uns gen dem asswerum mit deinem suozzen mundes doen.
du rain johel, du hast ze toed erslagen den cesram.
du wære auch, diu der slangen all irr maht benam.
du lichter laitstern,
du pist diu weyse pigehel, wir sunder muozzen dein begern,
seit daz dich lobt der chunich davit, der colliam sluoch.
weisleich genuoch
sein haubt er im entruoch,
als uns die schrift von im gewuoch.
hilf, rainer muoter und mayt, von unsern sunden ungefuoch.
hilf, daz uns werde dort dein immer erenreicher loen.
johannes in latern sach
ein roes so wol gevar,
darauz ir schoene gar lieht geprach
mit zwelf sterne beschoenet gar.
versiegelt und versarchet waz diu roese und gab dar gar lichten schein
al in der roesen, als er jach,
ein christall sunderpar,
mit rainer chæusch ein umbe vach
und gantzer tugend ein adalar.
vierlaye pilde und dreylay chroen, waz wunders mach daz nu gesein?
der chunich von oberlande, der sant die roesen hoech geporn.
die christall und die latern het er auz erchorn.
so groezz wunder nie geschach,
her davit zuo der rainen suozzen magt vor viel wunder sprach:
< nu chum zuo deinem vriedel!> si sprach:< des pin ich berait.
sein erenchlait
han ich an mich geleit.
swaz ie helde ie vor mir strait,
an swert han ich ervuchten, daz dhein zunge nimmer vol seit.
ich han verslihtet und versuonet endeloese swære pein.>
ich pins ein morgenroet im prehen
und schein uber elliu lant,
des muozzen mir die christen jehen,
die mich e muoter hant genant.
ich han den smit von oberlanden, der alliu pild wurchen chan.
ja ist im lieb von mir geschen,
er hat zuo mir gesant.
sein augen habent mich e gesehen,
sin wille ist an mich gewant.
er giench mir vor, ich gieng im nach, untz ich in umbeslozzen han.
er ist mein wirt und ich sein praut, die lieb dhein ende hat.
er sach mich an in siner mayestat,
da er in fræuden saz.
ich mein des himelreiches wirt, der mein mit triwen nie vergaz.
mein chæusch, mein guote, mein wirde den fursten des betwanch,
daz er sich swanch
her durch næun choer ganch,
er acht niht nach auf der engel sanch.
sein hertze nach meiner mægdleich minne mit gantzen triwen ie stæte ranch.
des sullen mir die christen dienen, mir ist der himel undertan.
maria, hoester himel zart,
troest all der christenhait
mit gantzem sinn, als ez bewart,
daz sich diu hoech drivaltichait
her ab zu dir genaiget hat drivalt in deines herzen grunt.
uns was daz himelreich verspart,
der fluoch was uns berayet.
dein tugend den fursten des gelart,
daz er des valles fluoch verjaet.
er wart gewidemt und geweiht in dich, dast weisen læuten chunt.
johannes siben chirchen mit seiner hant hat beschriben
die siben helicheit sint pei dir beliben,
du muoter und mayt,
daz engel sin noch menschen zunge daz wunder nimmer volsait.
< mein zucht, mein schoene, mein gut, mein wirde, diu ist so manichvalt,
gar ungezalt,
gruon alsam der walt,
der ze fræuden ist gestalt.>
hilf, raineu muoter und mayd, daz wir in sunden iht werden alt.
hilf dahin, da uns ewige fræude muozze werden enzunt.
ob allen frauwen frauwe,
gotz... und ein reine magt,
du hochgelopte kunigynne, gottes brut,
der hohe got geruchte dich vor aller welt erweln.
du ros in hymmeltauwe,
du bist vor got, alz man uns sagt,
ob aller creaturen, frau, bistu sin trut.
wer kunde dine tugend rich nu volliclich gezeln?
din lop ist allen zungen uber creftig unde starck.
wer mocht soliche kraft erspannen?
got sich mentschlich in dich verbarg.
sunder all mannes hilff din lip in kusch gebar,
dem all kung muessent mannen.
auch dienent ym der engel schar.
du bist auch aller frauwen schilt fur daz ytwyss,
den in eva beschuff mit einem cleynen apfels byss.
trost aller cristenheyte,
alz uns die ware schrifte sagt,
du dube sunder galle, roß on allen dorn,
du reyne wol gewuorkte arck fur all unkusche fluot,
nu byss, frau, myn geleite,
sit daz din kint dir nit versagt,
an unserm ende wende, frau, den sinen zorn.
ich weyß wol, was du an in gerst, daz er daz gerne tuot.
du man in syner wyssheit, syt daz er die wysheit ist.
du man in sins gewaltes,
syt dem mal du sin gewaltig bist.
du man in sinr erbermd, die ist so manigfalt,
sit du, frau, tugend waltest.
in sunden bin ich worden alt.
der sunden kan uff mir doch nit so vil gesin,
siner erbermd ist dan noch me. gnad, frau, ein trosteryn.
ich mercke, daz die sonne
wol dryer hande gabe hat
al von des almechtigen gottes magen crafft:
hicz unde fur liecht unde schin, die dru ich scheyden nicht.
suß lebt in hoher wunne
die werde hohe trinitat,
ein got in dryn personn mit dryen namen haft:
vater, son und heiligeist, also der glaube gicht,
damit wir cristen lebendig und tote soln genesen,
daz keczer, juden und die heiden
in yren falschen buchen lesen -,
der tauff und auch daz crucz uns vor den vynden nert,
die uns von selden scheyden,
wir, die von gottes gaben fert,
wiß uns genedig, herre vatter jhesu crist,
sit daz du unser starcker vogt vor allem ubel bist.
eva es dar zu brachte
so, daz der mentsche wart verlorn,
da halff uns wyder< ave> daz vil suße wort,
daz... heilige engel zu der reynen meyde sprach.
der gruß uns freud herachte,
daz got ab liess den sinen zorn
und gab uns armen sinen lieben hymel hort,
in den er sich verbarg, byss er zu muter ir verjach.
die mynne twang der meyde son, daz er durch uns syn leben
dem tode gap durch rechte mynn,
daz er uns wolt ewig leben geben.
nu bit ich dich, vatter, son und heiligen geist,
so daz du richtest myne synn,
syt du mich ie in sunden weist,
daz ich gebuosse die hie vor dem ende myn.
dar zu sprich, maria, din bett, frau, aller kunigin.
hie vor vor alten zyten
ysayas, der wyse seyt
von einer schonn bluwenden gerten, ist genant
al von jesse, uber die erd gewahsen hoch enbor.
on alles wider strytten
so bistu, keyserliche meyt,
zu der sich cristus, die gotliche bluome, want,
der uns dort von der helle bracht hin vor dez hymmels tor.
du bist es, keyserliche meit, vil wol ein bluwend ryss.
du kem uns in der zyt zu trost,
do sich in einer lilgen wyss
got in din mentschelich nature er sich want.
er nam uns von dez tufels rost
und ließ dich magt, alz er dich vant.
und du geber den zarten got on missetat.
er schuffe, daz din kuscher lyp gar unvermeilet stat.
mary, du bist beschoenet,
du lichte lilge one meil,
du mynnicliche fyol, hymmel keyseryn,
heilig dryackel, balsam smag vor immer wernden toede.
mary, du bist gecroenet,
cristus, din kint, daz hochste heil,
den du geber on alle mentscheliche pin,
des muter und der cristenheit, hilff, helfferynn, uß not.
des habent dich die heilgen engel hoch liep unde wert,
al umb din tugenthafte gute
manig sunder din begert,
wann was du bittest hin zu got, daz ist geschen.
hilff uns ins hymmels bluote,
da wir got one ende sehen.
er was din vatter, ist din son und din schopfer.
maria, muoter, reyne meit, hilff uns von sunden swer.
welch frunt mich welle straffen,
der sol mirs heimelichen sagen
also, daz es niemandes hoer dann ich und er.
so mag ich ym es dancken unde nemmen wol vor gut.
wil er lut schryen< waffen>
und wil auch liegen durch den kragen,
von dem so wil ich seczen alle myne gier.
zwar ich werden ym nymmer holt, der mir daz selbe tuot.
wil er sagen, ob mir icht gutes sy von ym beschehen,
was fruntschaft sol ich dar an kiesen
oder mich gutes da versehen?
doch vindet man noch mangen, der daz selbe tuot.
er mocht zum lesten dran verliesen:
seh ich sin schuwer in einer gluot,
vil licht decht ich, was er mir vormalz het getan.
wasser zu tragen und myns dinstes muost er wesen an.
wer mir hat ubel sprochen,
seh ich dem selben sinen wagen
darnyder vallen, zwar, zeh hueb in nymmer uff.
da by so mag man mercken, bruoffen einen spehen list:
vil dinges wirt gerochen,
daz han ich dick gehoeret sagen,
daz so mit cleynen dingen wirt geleget druff.
manchem ein duckellin geschicht, daz doch nit vintschafft ist.
ein cleines wort mag wol herczornen einen byderman,
daz ym doch nymmerme vergysset,
und keret sich doch nit dar an.
ist aber, daz man sin hernach icht me bedarff,
zu hant er daz gemisset;
vil bald ers da her fure warff.
so wirt verzygen alz, daz man an in begert.
ein cleines wort ischt schir geschen, daz manchen macht unwert.
wer gauckelt under ein huote
und lasset red vor oren gan,
byss er besynnet, wa daz wort hin reichen mag,
des anwort dann ein wyser man villichte oder nicht.
min ler kumpt ym zu gute,
ist, daz ers rechte kan verstan.
ez komet noch in drissig jarn villicht eyn tag,
myn ler kumpt ym zu nucze, daz man ym lobes gicht:
wer aller rede entwort gyt, ist nit ein wyser man,
und eim wil vintschaft tragen,
des er doch schaden nie gewan,
der selb wil keuffen krieg und unbescheydenheit.
den sol man wenig clagen,
so man in hin zu grabe treit.
es wer doch weger vil, er were nie geborn.
wer nu lept in der wys, der heist ein rint wol one horn.
got, der hat michel wunder
uff der erden und in dem see,
daz doch den ungelerten ist vil gar unkunt
von yrer buche ler und von der wysen sag.
so wundert mich besunder,
war uff die erde stille ste,
und wo der wag rure uff diffen sees grunt,
wo sich die nacht verberge vor dem wunniclichen tag.
daz lassen wir den schopfer pflegen, der weiß all ir schafft,
und singen von den tummen luten,
die nit kennen gottes krafft.
ein yglich creature kennet wol sin zyt,
on daz dier in mentschen hute
lept gegen got in wyder stryt,
ist innen wolff und ussen schaff, frisset daz lamp.
waz an dem hanen nit ensy, daz zeuget uns der kamp.
got herr uss einem steyne
ein cleynes waßer fliessen hiess,
da von ein großes volk und auch sin fyh getrang
in einer wuostenunge, da nie kein waßer floss.
hilff mir, daz ich beweyne
die sunde, der ich nit enließ
in minr jugent; myn kintheit mich darzu bezwang.
got an dem crucze bluot und waßer vor uns sunder goß.
schopfer, du hast nach dir gebilt gar alle cristenheit.
dinr wunder ist nit eins alleyn:
din hant die hymmel, erde treit.
der mentschen synne und gedenck sint dir wol kunt.
ja wart nie tropff so cleine,
so tieff al in dez meres gront,
du zeltest in, wolstu es tun, und meres griess.
din son hie uff der erden vil wunder werden liess.
dez undern und dez mittern
unde dez hohen ist so vil,
so daz es mentschen synne nit dorch...
und waz dar inn gemuoschet ist oder noch myschen mag
dez sußen und dez bittern
( und wer der kraft herkennen wil,
den truget licht ein ygliches ding dar und dan.),
waz die vier elementen hant gemachet nacht und dag,
was fluhhet, flußet, get, stet, wehset, wahset, was da krist,
wie stern sich in luofften ruoren,
und wie der hymmel geesset ist,
planeten lauff( daz heissen wir snuore mess),
wie sich dunr, wind umb furen,
und wo daz apgrund nem sin sess,
ein regens tropfen zal, mer griess und laup
und wo die regenbogen nemn der cleynen sonnen staup.
wer kum sunder gedencket,
was er gesundet hat sin tag,
daz ym got rechte ruwe send uff einen tag,
da mit er aller siner sunden wil gefryet sin,
owe, wie er sich drencket!
er hute, daz in nit her jag
dez starcken todes creffte, der ym gyt ein slag.
got alten und den jungen an dem ende sweret pin.
ja vorcht ich, daz vil mange sele da von werd verlorn:
wer nu vil sund wil uff sich borgen
byss uff dez starcken gottes zorn,
wer uber heubet sund, der ruw nit in wil gan.
dez sol wir bicht und sorgen
und uff die sunde angest han.
wer auch mit willen in der sunde lage lyt,
es wirt sin ungewin, kumpt er suss an die leste zyt.
ein got on anbegynne,
do er geschuff den ersten man,
da mitt er freud groß im hymmelrich began,
er hat in so gemachet, daz er ymmer solte leben.
witze und dar zu synne
gab er ym vil, alz er wol kan,
und daz so schones nie nit wart, seht, alz adam.
und alle creature muost nach sim gebotte streben.
daz kam von gottes guote, daz sin wysheit was so vin.
visch, vogel, wurme und die tier,
die kanten all den willen sin.
und daz enwert nit lange; darnach daz geschach,
daz unser muoter eva
dez edeln furst gebot zubrach.
umb eines cleinen apfels byss sie da verkoss
die hymmelische freude sie uns allen gar verloss.
wer gibt den tieren spyse?
wer gibt den rabe kuchen maß,
und wer tut wunder an dez lewen welffelin?
wer gyt dem edelen holcze frucht, der erden bly und zin?
wer gibt den vogeln wyse,
dem einen wirs, dem andern bass?
wer gibt den bergen wasser und den stocken win?
wer neret in dem wag den visch, wer gyt ameyssen sin?
wer gyt der sonnen hicz und schin, monen und sternen glast?
wer gyt vinsterem licht und heiter?
wer hebet uff der erden last?
wer gibet gryffe, lewen fuß und vogel cla?
wer gyt wormen gift, eydter?
daz tut der schopfer, mentsch, sprich< ja>.
diese wunder wigstu geringe alz ein ey;
und wann er wil, so teilt er dir lyp unde sele entzwey.
ein cleiner tropfe zinnsel,
der durckelt einen herten stein,
da sine tropflin vallent, alz die meinster sagent.
eins bockes bluot, daz hat die macht, es bricht den adamant.
der maler mit dem binsel
malt bild groß, clein
an eine want, da vor die lut sich clagent
sund und missetat, die sich herkennen gegen got, wirt yn die ru bekant,
daz er dem sunder gnedig ist, ob er gancz ruwe tuot,
die kommet von dem herczen,
bringt uss den augen wasser, bluot
und leschet sund recht alz daz waßer gluoend koln.
nymm an dich ruo und smerczen,
dar zu so soltu buß doln.
bicht unde buß, die sturet wol der sunden stift,
und wo die ruwe rechte ist, sie tilget suonden schryfft.