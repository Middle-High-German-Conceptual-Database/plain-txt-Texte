ich wil von ubelen wiben sagen.
daz suln die vrowen wol vertragen
und suln ez lazen ane haz.
ein frowe minnet deste baz
ir sælde, ir leben und ir lip.
daz si hat fur ein ubel wip
so mange suezze guete,
des frout sich ir gemute.
da mane ich alle frowen bi:
als liep in frowen lip si,
swaz ich von ubelen wiben sage,
daz si daz lazen ane chlage.
swie gute ein frowe wære
und swie gar unwandelbære,
so si daz mit ubel ræche,
swaz ich ubelen wiben spræche,
so wolt man si fur ubel han.
des suln die vrowen sich erlan.
die frowen suln ir rehtes pflegen
und lazen des niht underwegen,
daz liept ir leben und ir lip.
mir hant getan diu ubeln wip,
des si mich solten han erlan.
sit ich daz niht gedienet han,
so wil ichz an in rechen
und wil niht von in sprechen,
wan des ich ganze volge han.
ich wil die lute wizen lan,
wie ez umbe ubeliu wip stat,
wie grozen schaden man ir hat
an den eren und an dem gute
und an mangem guten mute
und an sele und an libe.
ichn mac der ubeln wibe
durch die frowen niht geschonen.
ich wil in gern lonen
reht, als si mir gedienet hant.
swie si den toren vor gant,
ich wil si machen so bechant,
daz er si bechennet zehant;
swer ditz mære horet sagen,
der muz ir tougen mit in tragen.
diu ubelen wip hant geladen
die werlt mit einem solhen schaden,
der mangen an die sele gat.
die erge, die diu werlt hat,
diu got vil sele hat genomen,
diu ist von ubelen wiben chomen.
swelich ubel wip hat einen man,
dem got so grozer eren gan,
daz im der heilige christ
und al der werlde friuntschaft lieber ist
danne silber oder golt,
dem enwirt sin ubel wip nimmer holt.
ir tæte diu erge michels baz,
daz er ir behielte allez daz,
swaz er gutes gwinnen chunde,
daz si ez bi einander funde,
swenne er niht mer en wære.
ir ist diu selbe swære
ein not vor allerslahte not,
daz er uf sinen tot
niht behaltet alle sin habe.
getut er ir immer iht abe,
daz get ir reht an ir lip.
sus machet manich ubel wip,
daz ir man mit grozer erge
und mit gitichlicher cherge
die werlt verliuset und got.
swer so behaltet ir gebot,
der hat der ubeln wibe gunst.
sinen lip und alle sin chunst,
daz lobent si mit frier chur.
islichiu leit ir manne fur,
wie getriu er sinem wibe si.
si dunchet der gar untriwen fri,
der dehein milte begat
und vil grozer erge hat.
uns saget christ von einem man,
der gut vil rehte gewan.
daz gut wolt er ein haben,
des wart er in der helle begraben.
also wirt noch allen den getan,
die groze gut wellent eine han.
des solt ein man sin ubel wip,
diu im den ewigen lip
verliesen wil umbe daz guot
verbrennen, so man cherzen tuot.
swelch ubel wip einen man hat,
der si niht meister wesen lat,
daz ist ir aller meistiu not.
swie schier si danne sinen tot
geraten ode gefugen mac,
des ist si flizich al den tac;
si chlaget im spat und fruo,
waz ir der und der leides tuo,
und wil fugen im urluge,
ob si sin ane werden muge,
so si niht meister wesen sol,
so chan si daz gefugen wol,
daz er deheinen guten tac
selten mit ir gewinnen mac.
swie si sin denne ane wirt,
wie wol si denne daz verbirt,
daz an ir libe immer me
deheines biderben mannes wille erge,
si wil mit toren umbe gen,
mit den si muge bi ir willen gesten.
daz ist der ubeln wibe schin.
si wellent selbe meister sin.
die tievel hant so groze chraft,
die mit ubeln wiben sint behaft.
swie wol si daz gemerchen chan,
daz man beide si und ir man
ir eren beide ledich seit,
so si die maisterschaft beieit,
da hat si lutzel sorge zuo.
si wirbet spat und fruo,
mit ubel und mit guote,
uber lout und mit dem muote,
daz si die ere beiage,
daz si daz langer mezzer trage.
swie gar ez ir beider schande si,
so ist ir doch ein tivel bi,
der si des trostet sere,
si habe des frum und ere,
daz si meister wesen muoze.
daz machet er ir so suoze,
daz si nimmer lieben tac gelebe,
unz si die meisterschaft erstrebe.
daz tut der tivel durch den list.
swie schier si meister worden ist,
so sint si beidiu samt sin.
si leit ez allez in ir schrin.
daz gut, daz si da solden zern
und sich da mit der helle erwern,
daz verbirget si, als ein rabe tuot.
ir wissagt ir ubel muot,
swenne e der man ersterbe,
daz si mit dem gute erwerbe,
swelhen man si denne welle.
si hat ir her geselle,
der tievel, so bestætet,
daz si den man verrætet.
als eva adam verriet
und in von gotes gnaden schiet,
also verrætet ein ubel wip
dem manne sel und lip.
dem manne gebot sin schepfære,
daz er des wibes meister wær.
swenne er zebrichet daz gebot,
so pfendet in unser herre got
mit dem ewigen libe.
so gebot ouch er dem wibe,
daz si dem manne wære undertan.
wil si daz gebot uber gan
und wil ein meister sin des man,
da gwinnet si die ere an,
daz man si durch die selben tat
an des mannes stat zeheile hat.
ir ubel hat ir daz er wert,
daz si niht cehimel vert.
si muzen wesen vil guot,
den got den himel uf tuot.
ez hat vil manich ubel wip
also verwandelt ir lip,
daz si der sunden mer veriach,
daz si gotes gebot also zebrach,
daz si ir mannes wip was gewesen.
wie sol ir sele danne genesen,
daz si mit der untriwe,
ane bihte und ane riwe,
also fravelich stirbet?
daz si da mit erwirbet,
daz ist dem manne ouch beschert,
der irz da solde han erwert.
daz adam sin wip me vorhte
danne got, der in da worhte,
und gotes gebot durch si zebrach,
swaz im da leides von geschach,
daz erbet islichen bosen man,
der sinen schepfær niht en chan
so sere gefurhten als sin wip.
des bosen foulen mannes lip,
der ist dem ubelen wibe enwiht.
si wil sich selben ziehen niht,
so ist ouch sin zuht zeniht guot.
ern hat die chunst noch den muot,
daz er ir zemeister niht entuge,
daz si in weder geminnen muge
oder furhten welle sin gebot.
swer sin wip furhtet me danne got
und sin reht also verchiuset,
daz er got durch si verliuset,
der bowet mit ir des tivels chram
langer danne eva und adam.
got ist nu von der helle chomen,
er hat adam und evam da genomen
und alle, die er da nemen wil;
ir werde wenich ode vil,
die da volgent tumben wiben,
die muzen da beliben.
diu stat machet mangen diep,
dem nimmer stein wrde liep,
wan daz er vindet daz guot
beidiu an wer und unbehuot;
also verdirbet wibe vil.
swelch man niht meister wesen wil
und wirfet sinen gwalt hin,
daz ist da niht ein ungwin,
da daz wip so meister wesen chan,
daz si beidiu got und ir man
so rehte und so wol hat,
daz ir diu werlde des gestat,
daz ir meisterschaft ist reine.
der vindet man vil chleine.
ê man ir eine vinden chunde,
ich wæne, man ir ê drizech funde,
die die meisterschaft also tragent,
daz si niemen darumbe wol behagent.
da schinet des ubelen wibes muot.
so si daz aller beste tuot,
daz si getun mac ode chan,
dannoch schendet si den man,
so si des offenlichen giht.
< und het mich min man niht,
er wære versoumet so gar,
daz man sin lutzel næme war.>
irn ist diu rede ninder bi,
daz ez von sinen schulden si,
daz si ere und gut hat.
ir torheit git ir den rat,
daz si des wol swere,
daz ez von ir tugenden fure.
daz fuget des tievels list,
diu bi dem manne so biderbe ist,
daz diu frumcheit verdirbet,
swie schier der man erstirbet.
einer hande tievel sint so charc
und zu den ubelen dingen starc,
daz si niht wan gutiu dinch sagent
und da mit michels me beiagent,
danne si ubel gebarten
und der liute vil beswarten.
die tivel sint da ratgeben,
da ein wip die ere wil erstreben,
daz si beiage die meisterschaft.
so si wol siht des mannes chraft,
daz ir diu ubel niht enfrumt,
und ir diu gute wol chumt,
so chert siz zeallen orten
mit gebæren und mit worten
an also groze gute,
daz sich frout sin gemute.
si enredet niht anders noch entuot,
wan allez, daz in dunchet guot,
untze si in ir so holt gemachet,
daz sin meisterschaft sich swacht.
so si danne ir mut wil zeigen
und sin chraft wil neigen
ein wenic und aber danne baz,
so bittet si in umbe ettewaz,
umbe hæftel ode umbe vingerlin,
des si wol ane moht sin,
wan daz siz tuot umbe daz,
daz si gesige deste baz.
als er ir danne daz gegit,
so danchet si im danne unz an die zit,
daz si in bringet in den wan,
er habe mit alle wol getan.
so si im aber naher trittet,
so vlehet si in und bittet
umbe ein risen und umbe einen borten.
mit den alresten worten
geloupt er irz und tut ez ouch;
da mit versuchet si den gouch.
als ir sin hengen wirt erchant,
so bittet si in danne umbe ein gwant
und aber danne umbe einez;
der versagt er ir deheinez,
er choufet ir allez, daz si wil.
so wirt der minne also vil,
daz si deheine vorhte hat
und mit den beiden begat,
mit ir libe und mit ir gute,
swes ir danne wirt zemute.
so hat der tievel da gesigt,
der da der glichsenheit pfliget.
er tut dem guten so gelich,
daz er so liep gemachet sich,
daz man in so sanfte lidet,
unz er die werlt versnidet.
gesiht ein ubel wip daz,
daz einiu get gechleidet baz,
diu niht hat einen so richen man,
so gwinnet si ir manne an
mit einer toblichen chlage
beidiu alle naht und alle tage.
si giht, wie er sich swache,
daz er si so unwert mache.
si muge wol ungern leben,
daz er ir niht geturre geben
als ein armer sinem wibe.
so wirt im von ir libe
beide naht und tac gelenget.
ob er ir danne gehenget
und enwil niht unz an sinen tot
von ir vertragen solich not
und wils et denne stillen
und chleidet si nach ir willen,
so wirt ir hohfart so vil,
daz si danne so tiwer wesen wil,
daz si die gar fur niht hat,
diu niht so wol gechleidet gat.
sine het e wisheit niht;
des wirt si nu so gar en wiht,
daz si niht wan froude gert.
nu seht, wie da got si mit geert!
swelch wip wil maister sin ir man,
diu nimt sich daz zeschanden an,
ob si niht wol gechleidet gat.
wie sol der immer werden rat?
sie hat in ir gemuote
wisheit noch rehte gute.
swelch man die bosheit begat,
daz er sin wip ubel hat
ane not und ane schulde,
der verliuset gotes hulde.
er sol ouch missevallen
den rehten luten allen.
sit er ir ubel und guot
nach sinem willen beide tuot
und si diu beidiu liden sol:
tut er ir anders danne wol,
des sol si ane schande sin.
sunde und schande, die sint sin;
wil sis danne schande han,
so wil ich si des niht erlan,
si ensi ein ubel wip benamen.
ern sol sichs nimmer mer geschamen.
swelch man ein ubel wip hat
und er si niht gechleidet hat,
er meret niht wan sinen schaden.
swelch man sin ubel wip wil laden
mit gwande nach ir willen,
er sol si sanfter stillen.
swaz er ir git durch ir zorn,
daz ist mit alle verlorn.
swie schier si sich des verstat,
daz si der zorn geholfen hat,
so enwirt si nimmer guot.
pfî des bosen mannes muot,
pfî sin sele und sinen lip,
der boser ist danne ein wip!
weder der mach noch enchan:
swa man bedarf eines man,
da ensolt in niemen lazen stan,
man solt in fuder heizen gan.
swelch wip so starch ist wider ir man,
daz er si niht betwingen chan,
swie gwaltichliche si daz tuo,
ir chôment so starche tievel zuo,
wider die ir chraft ist ein wint,
die starc und ubel gnuc sint,
daz si der ubel nie verdroz.
des wirt ir lon also groz,
daz die tievel des geruchent,
daz si alle an ir versuchent
beidiu ir ubel und ir chraft.
da vindet si die meisterschaft,
der si gehorsam muz wesen,
und ist doch immer ungenesen.
ez ist ein groziu missetat,
swelch man sin gut wip ubel hat.
da nement die ubelen bilde bi.
swie ubel ein ubel wip si,
so si an der guten zende chumt,
daz si ir guete niht enfrumt,
so wirt si wiser danne e.
si denchet:< mich hilfet michels me
min ubel denne si ir guete.>
so bosert si ir gemute
den guten wiben umbe daz,
so man den ubelen biutet baz,
danne man den guten wiben tuot.
hæten die lute minen muot,
so musen diu ubelen wip zergan
und musen schier ein ende han
- den solt man niht wan slege geben -,
und immer mit in ubel leben.
und buten ez danne durch ir haz
den guten wol und dannoch baz,
so diu ubele des wrde innen,
daz si niemen wolde minnen,
und an der guten sæhe,
daz ir so wol geschæhe,
so becherten si ir ubermuot
und wrden allesamt guot.
ir ubel ist so freislich,
ir herce daz ertobt sich,
ob si ir tage also vertribe,
daz si immer ane man belibe.
der si in ein chloster tæte,
sine belibe doch nimmer stæte.
wande si an ir elichen man
ir ubel niht erzeigen chan,
des enwil si sin enbern niht.
so danne ir wille geschiht,
so wendet si alle ir sinne,
daz si ligende guot gwinne,
swenne ir der man abe ge,
daz si ein ander man deste ê
durch des gutes willen neme;
dem wil si tun alsam deme.
also wil si slizzen ir lip.
daz zaichen habent diu ubeln wip
von des ubeln tievels gwalt:
wær ir einiu hundert iar alt,
næme si einen iungen man,
si leit dan noch gut hin dan
und wolt den man uber leben.
alle tievel sint ir ratgeben,
daz si des libes so wol pflegent
und sich der sele bewegen.
ê ein ubel wip verbære
allez, daz ir manne leit wære,
si læge ê tot mit dem man.
so si daz niht beherten chan,
daz er sich welle neigen,
so wil si doch daz zeigen,
daz si ungetriwen mut hat,
so si ir gwant offen lat
zebeiden siten umbe daz,
daz man schowe deste baz,
wie wunechlich si ir vel;
und machet ir houptlachen gel
und verwet sich als ein bilde
und machet sich got so wilde,
daz si im ist immer unbechant;
daz got da machet mit der hant,
daz bedechet ir varwe also gar,
daz ir got nimmer wirt gwar.
da sol man denne schowen bi,
daz si vil hohes mutes si.
deiswar, da spriche ich wider.
diu helle ist wol so nider,
diu hince helle varn muoz,
der ist der hohe worden buoz.
ein reine wip hat hohen muot.
diu reht an allen dingen tuot,
diu wirt gehohet benamen.
so muz sich diu der helle schamen,
diu sich stellet nach den liuten:
daz sin tievels truten.
an den siten daz brîsen,
værwen und gelbe rîsen
stet elichen wiben ubel an:
daz hazzent alle gute man.
nu tunt siz durch der guten haz,
in tuot der torn hulde baz.
swelch wip niht ahtet uf got,
die en mac ir mannes gebot
nimmer bringen dar zuo,
daz si immer reht getuo
mit ir danche und mit ir willen.
er mac daz wol gestillen,
daz si offenlichen niht entobt
und den tievel niht mit werchen lobt.
ir gedanche mugen wol wueten,
daz en mac man niht behuten.
swelch chon stellet ir lip
als diu verfluchten wip
an dem houbet und an dem hemde,
der ist diu wisheit vremde.
man vindet ouch so tumben man,
der sinem wibe des wol gan,
daz si sich stellet, swie si wil.
son ist der wisen niht so vil,
so der, die tumbes mutes pflegent.
da von wirt si so chint,
daz si gestet der meisten schar
und nimt der meisterlosen war.
swelhem wibe man vorht niht entuot,
wirt diu immer biderbe und guot,
da ist ein zeichen geschehen,
daz doch vil selten wirt gesehen.
man verliuset da von manich guot,
daz man ez last unbehuot,
da man ez wol behielte,
der sin wol mit hute wielte.
swelch frowe ir willen wol hat,
und ir daz niemen understat,
so si daz lange hat getan,
so wil siz zeinem rehte han;
swer danne ir meister wesen wil,
der hat zetuon gar zevil.
swer daz hus leschen beginnet,
so ez allenthalben brinnet,
der ist zelange gewesen.
so der sieche niht mac genesen,
son hilfet im der arzet niht.
des wirt vil manic wip enwiht,
diu so gar verchiuset,
daz die nieman rehte ziuhet.
daz git den ubelen wiben chraft,
daz si niht rehte meisterschaft
von den mannen muzen dulden.
einiu wirt von den schulden,
daz si einen so fulen man hat,
der si durch sin tracheit lat
ungelert und ungezogen:
da von wirt si betrogen.
so ist der ander so chint,
daz im die sit unchunt sint,
der man diu wip niht sol erlan.
des muz ouch diu verlorn han.
si lernet, als man si leret:
da von wirt si vercheret.
die dritten machet diu tat,
daz si einen unreinen man hat,
der boser wibe willen tuot.
des wirt si ubel und ungemuot.
des mac er niht geanden
vor den sunden und vor den schanden,
die er hat uf sich geladen.
daz muz in beiden immer schaden.
die vierden machet der gwalt,
daz ir man siech ist ode alt,
und sin niht mac geniezen.
des beginnet si sin bedriezen;
si beginnet der not betragen
und beginnet mit im pagen,
unz ir der zorn den schaden birt,
daz si vor leide ubel wirt.
die funften machet ir geburt.
diu ist mit hohfart gegurt,
daz si ir edel mage bechennet
und die vil diche nennet
und diu edeler ist denne der man.
der furhtet, nem er sich daz an,
daz er ir meister wære,
si schufe im solich swære,
daz in ir friunt erslugen.
sus beginnet sich daz fugen,
daz si niht furhtet sin gebot;
also lutzel furhtet si got.
diu got niht furhtet noch ir man,
swaz gute diu geleisten chan,
die sol man ir vercheren;
ir gute hat niht eren.
die sehsten machet diu geschiht:
ir læt ir man ir gutes niht,
er vertut ir boslich alle ir habe.
von dem leide get ir abe,
diu guete armet an ir guote
und richet an ubelem muote.
die sibenden machet der list,
daz si bi einem ubelen wibe ist.
diu sagt ir spat und fruo,
waz ir ir ubel frum tuo.
diu sprichet:< ich han ere.
mich furhtet min man so sere,
daz ich allen minen willen han.
swaz ich wil, daz ist getan.
in duhte der gnaden vil,
so er mir choufet, swaz ich wil.
so han ich einen so herten muot:
næm ich ez dannoch fur guot,
ich gebar, als ich dar uf niht ahte
und niwan zedem ubelen trahte.
daz tuon ich allez durch den charc,
daz er mir werde niht zestarc.
mir ist sanfter da mite,
daz ich gebiete danne bite.
du bist mit diner gute erslagen.
du must einen mantel tragen
so diche und also manich iar,
unz er verliuset sin har
und dir da von mac wllen.
du machest dich zeiner gullen
bi dinem iungen libe.
man gab dich im zewibe,
man gab dich im niht fur eigen.
du solt dich im erzeigen
der gebær und des mutes,
daz du ouch dines gutes
ein vrowe selbe wellest wesen.
tustu daz, du bist genesen.
ez chumt schier an die zit,
daz er dir læzet den strit.>
daz sagt si ir so lange vor,
unz daz si trittet in ir spor
und lebt nach ir lere.
die ubelen muot vil sere,
daz diheiniu gutlichen tuot.
ir wirt so we, daz ir der muot
vor zorn geswillet und tobt,
so man die guten vor ir lobt.
swer ein ubel wip habe,
der slahe si mit deheinem stabe
noch mit deheiner ruoten,
er lobe vor ir die guoten.
des tuo ie me und me.
ir wirt vor zorn also we,
daz si daz gegiht bestat
und si niht lange leben lat.
diu ahtode wirt vor zorne
an ir gemuote verlorne.
diu hat einen ungetriwen man,
dem niemen liep werden chan.
so si daz allerbeste tuot,
daz nimt er dannoch niht fur guot.
er ist so valsches muotes,
daz er ir sines guotes
niht getruwet noch siner eren.
er wil ir gar vercheren
allez, daz si gesprichet,
unz si ez mit ubel richet.
daz er ir niht getrowet,
daz machet, daz si geriwet,
daz si sin chunde ie gwan.
durch diu bosheit des man
wirt si im vient und gehaz
und tuot durch vientschaft daz,
daz si in nimmer uberwinden mac.
si gedenchet:< mir ist umbe den sac
als mær sam umbe daz sac bant.
sit ich nie triwe an im vant,
so briche ich mine triwe niht.>
da von wirt ir gute enwiht.
diu wip sint aht slahte,
diu ubel sint von der ahte,
daz man si ubel hat gemachet
und ir gute gar verswachet.
swelch wip sich læt vercheren
von ir guete und von ir eren,
diu nehat niht gut gemuote
noch innechliche gute.
die man muz mieten dar zuo,
daz si gutlichen tuo,
daz si cefrouden so vil tuge,
daz si der man erliden muge,
diu hat des vor sprechen muot,
der ane miete niht entuot.
welch guote und welich minne
- dan ist niht frouden inne.
diu niunt ist ubel umbe daz:
sine chan, sine wil niht baz.
da wære ein guot man mit verlorn,
sie ist diu ubel angeborn.
ir ubel hat so groze chraft.
die iuden und elliu diu heidenschaft,
die becheret man alle gemeine,
ê daz man ir alterseine
bi lebendem libe erwerte
die mortlichen flins herte,
die ir eiterigez herce hat,
uz dem der nater schoz gat
mit gewaltigen gedanchen
- da vor des mannes wanchen
noch dehein scherm frumt,
der als ein donrstral chumt.
swelch guot man der wibe eine hat,
wie sol des immer werden rat?
er muz in des tievels spor treten,
er ist zu dem tievel geweten
und muz ouch mit im ziehen.
ern mac des niht enpfliehen;
er muz engelten ir gebotes,
ern geniuzet sin selbes noch gotes;
si enscheide in gar von sinen siten,
si wil gebieten, er muz biten.
si wil der meisterschefte pflegen,
si hat sich alles des bewegen,
des ir diu werlt gesprochen mac.
sine furhtet weder gotes slac,
den tivel, noch die helle,
noch dehein ungevelle.
es ist genuoc, daz si dem man
ir minne an dem bette gan.
da tut si, sam diu wuelpe tut.
diu wulpe ist wirs und ubelgemuot,
danne immer in ir chunne
dehein wolf werden chunne,
und læt den wolf doch uber sich.
dem tut daz ubel wip gelich.
swie gar si ein ubel wip si,
si leit iedoch dem manne bi
und tut im ettewenne stat,
daz er sich minne gesat,
und ist doch deste bezer niht.
swaz er tut, daz ist enwiht.
si leidet im leben und lip.
wrde ein islich ubel wip
einem ubelen manne zeteile,
der chouf wære wol veile.
der leiste ir solich triwe,
daz si uz der waren riwe
nimmer einen trit getræte,
unz er si des wol erbæte,
daz si bechant wol sin zuht.
der zwei ubeliu wip drin tæte,
ir leben wær unstæte,
si liezen einander niht genesen,
solten si ensamt dar inne wesen,
si tæten enander solich not,
daz si beide musen ligen tot.
da bi bechennet man den list,
daz ein ubel wip wirs ist
denne dehein creatiure,
gehiure ode ungehiure.
diu zehende ist ein gut wip,
diu behaltet sel und lip
beidiu ir selben und ir man.
si tut daz beste, daz si chan.
ir gwant si bose ode guot,
si ist zeallen ziten wol gemuot.
ir herce und ir gemuote,
die en gernt niht wan guote,
und daz si ir manne gemere
sin vroude und sin ere
und allen sinen willen getuo.
da hat si ganzen vliz zuo.
daz wip erwirbet mit ir chunst
beidiu gotes und der liute gunst.
wie mac ein gut wip baz genesen?
ir man, der sol ir tivel wesen.
die gehorsam, die si begat,
und die vorht, die sie zu im hat,
und die angest, die si zu im haben muz,
wie si behalte sinen gruz,
daz ist ir fur die angest guot,
daz ir nimmer dehein tievel niht tuot.
swi groz der tivel menge si,
si ist immer vor in allen fri.
gut elich wip, des freu dich!
du maht wol wesen frolich,
daz du in so senften witzen bist,
und din tievel so gnædich ist,
daz du niht anders leisten must,
wan dar an du gotes willen tust.
ichn weiz deheiniu gotes chint
so sælich, so gutiu wip sint.
ir tut ir gute so wol,
daz si alle zit ist frouden vol.
si hant zwei himelriche:
si lebent froliche
und sint dort also wol genesen.
wie mohten si sæliger wesen?
swelch wip diu guete ist angeborn,
die vercheret niht ir mannes zorn,
si vercheret sin alter noch sin iugent,
sin siechtum noch sin untugent,
sin tumpheit noch sin tracheit,
sî vercheret daz liep noch daz leit,
ir guete ist immer reine.
swem der got fuget eine,
der sol vil unrehter wesen,
in enlaze got durch si genesen.
swa sich des guten mannes lip
gesamnet und ein ubel wip,
si werdent beidiu got enwiht.
si enlæt im des gwaltes niht,
daz er ir muge gebieten;
er muz si vaste mieten,
daz si niht tobe alle zit.
er muoz ir islichen strit
an allen dingen lazen.
des werdent si verwazzen
von gote und von den liuten.
sin mieten und sin triuten
muz er machen so manichfalt,
daz er versumet sinen gwalt.
des muzen si zehelle varn.
daz en mac er nimmer bewarn,
ern bringes denne dar zuo,
daz si gotes willen gern tuo.
so hat si in ouch fur einen man,
wan des vil manger niht enchan.
dar umbe rat ich disen rat:
ein man, der mannes lip hat,
twinget den ein wip zehelle,
der hat des ungevelle
von sinem wibe niht benamen.
sin bosheit sol sich schamen.
manic wip ist von ir manne verirt,
diu durch ir tumpheit ubel wirt.
daz si niht bezzers enchan,
daz selbe wirret ouch dem man.
die sol man wisheit leren,
die mac man wol becheren.
so man si rehte wizzen lat,
wie grozze sunde si begat,
daz si ir manne ist ungehorsam,
si wirt so gutlich zam,
daz si allen sinen willen tuot
und wirt doch hince got guot.
durch solher bezzerunge wan
han ich der rede ein teil getan
und durch der ubelen wibe haz,
daz ich ervar deste baz
hincehelle beziuge,
wan ich von in niht enliuge.
ich lieze diu ubelen wip varn,
sit siz niht wellen bewarn.
ir guote man riwent mich.
der verlust ist angestlich,
daz im daz wirt ein ungemach,
da im nie liep von geschach.
daz machet in ir entliben,
daz si ir ubelen wiben
zesere hant verhenget
und hant ir zuht verlenget
und ir gwalt vertraget
und hant die sele gewaget
und sterbent unbecheret;
des wirt ir trost verseret.
swelch man sinem ubelem wibe
hie volget mit dem libe,
der ist ouch hince helle
vil billich ir geselle.
ein rein wip wol gemuot,
getriu, biderbe und guot,
swie gar unreht ir man si,
der sunden ist si also fri,
daz si zehimel wirt gesehen.
des ist guoten wiben baz geschehen
danne deheinem werltlichem man.
swie guot ein man werden chan,
wirt sin wip da von betrogen,
daz er si læt ungezogen,
er muz mit ir zehelle,
er welle ode enwelle.
wir chunnen daz wol bechlaffen,
daz wir von den bosen pfaffen
die lere niht enhaben fur guot,
darnach er selbe niht entuot.
also ist dem manne geschehen,
der daz an sinem wibe muz sehen,
daz si got lebt an ere
und ouch versmæhet sin lere.
wær er hince got reht,
sin lere duhte si so sleht,
daz si in minnet und vorhte
und des nimmer niht geworhte,
daz wider sin hulde wære
ode wider ir schepfære.
wære der man reht wider got,
si vorht vaster sin gebot,
denne si nu sine siege tuo
und allez sin zurnen dar zuo.
swer selbe niht enziuhet sich,
des zuht ist niht helflich.
des ubelen wibes ungdult
ist ir bosen mannes schult.
des sol er varn, da si da vert;
in ist gelicher lon beschert.
si zement wol einander bi.
nu merchet, welhez boser si,
eines bosen mannes fuler lip
oder ein ubel ungetriwez wip:
si glichent einander sere,
des hat der tievel ere,
daz si sich niht gescheiden hant
und mit einander fur in gant.
der man sol daz gemachen
mit tugentlichen sachen,
daz sin wip habe die sinne,
daz si in furht und minne.
machet er der minne so vil,
daz si in furhten niht en wil,
diu zuht ist meisterschefte bloz.
machet er die vorht so groz,
daz si in niht geminnen mac,
daz ist der meisterschefte ein slac.
si suln beidiu an ir sin,
so ist sin maisterschaft schin.
man sol ditz mær also verstan,
daz ich man und wip also geleret han,
die als der christenheit chint
elich mit einander sint.
der man sol also meister wesen,
der an der sele wil genesen,
daz im sin got muge danch sagen.
daz sol dem wibe wol behagen.
diu sol behalten sin gebot
durch des mannes liebe und durch got,
want si immer froude ensamt hant,
ob si mit triwen sich begant.
des sol si in geniezen lan
und sol in liep und got han.
hat si in mit got gemeine,
so ist ez allez reine.
ir sel ist liep und guot.
ir wort, ir werc und ir muot,
ir leben ist reht und ir ê.
waz sol diu rede danne me?
swelch mensch rehte minnet got,
der behaltet gern sin gebot.
swer got nach sinem rehte hat,
der midet alle missetat.