ein man sprach zesinem wibe:
< an unser zweir libe
tut got grozzer ungenaden schin,
daz er uns lat so armen sin.
solde ich unz an minen tot
von armut liden solhe not,
ich wolde mich selben toeten ê.
mir tut diu armut so we,
daz ich enweiz, wi ich gebarn sol.
ich bin zorns und leides vol.
ich chan des niht versinnen mich,
daz ich mich inder wider dich
verworht habe ode wider got.
hastu iender gotes gebot
zebrochen, daz solt du mir sagen.
ich hilfe dir die bueze tragen,
unz ich dich diner schulte
bringe an gotes hulde.>
si sprach:< swaz ich begangen han,
daz han ich gar mit dir getan.>
er sprach:< son ist mir niht bechant,
warumbe uns got habe gephant
eren und grozes guotes.
got ist so rehtes muotes,
gerten wirs, als wirs solden,
er werte uns, swes wir wolden.
wir suln wachen uber maht
und biten in tag und naht,
daz er uns gebe michel guot.
ersiht er unsern stæten muot
und die grozen arbeit darzuo,
daz wir spat und vruo
mit der bete liden muezen,
er beginnet uns lihte buezen.>
< daz tun ich gern,> sprach daz wip.
< sol ichs verlisen danne den lip,
so tut mir baz ein churzer tot,
denne daz ich ein lange not
von armut muezze liden.
die wil ich gerne miden.>
sine sumten sich niht mere;
si baten got vil sere
umbe werltlich richheit
und liten michel arbeit.
mit wachen und mit vasten
liezen si ir lip niht rasten
mit venie und mit gebet.
swaz iemen mit gebet tet,
des liezen si niht under wegen.
des begunden si so lange phlegen,
unz got ir tumpheit schande
und in sinen engel sande.
der chom, da er den man vant.
zu dem sprach er zehant:
< du solt niht biten umbe gut.
got hat so gnædigen mut,
soldestu gut gehabt han,
got hete dir daz reht getan,
als er den andern allen tuot,
die er last habn michel guot.
ich bin der engel, der din pfligt.
daz dir din tumpheit ane gesigt,
des verluse ich min arbeit.
mir ist innechlichen daz leit.>
er sprach:< daz ich niht gut han,
da tut mir got gwalt an.
ich wære als wol gutes wert
als alle, die er gutes hat gwert.
gæbe er mirs, so sold ichz han.
er muoz gnade an mir began.
ich bit in iemer umbe gut,
unz daz er minen willen tuot.>
do sprach der himelische bot:
< sit du dem obersten got
niht gelouben wil noch mir,
so wil ich gutes geben dir
noch mere denne ein michel teil,
daz du versuchest din heil.
wirstu denne ein arm man,
da bistu selbe schuldich an.
habe drier wunch gwalt!
swie dine wunsche sint gestalt,
die ersten dri, die werdent war.
soldestu leben tusent iar,
du hast mere denne vil,
ob daz gut mit dir wesen wil.>
er sprach:< so bin ich riche.>
er gie vil vrolichche
hin heim zesinem wibe:
< unser zweier libe
hat got ir not verendet.
er hat uns gut gesendet
mer, denne wir in gebeten han.
wir mugen wol in mit fride lan
und mugen wol mit freuden leben.
er hat drie wunsche mir gigeben;
die werdent war alle dri.
nu rat, waz uns daz beste si!
dunchet dich daz wol gwant,
so wil wunschen ich zehant
von golde einen grozen berc
und dar umbe ein so vestez werc
von einer hohen mure gut,
daz uns daz vihe niht entut.
des wunsche ich zeinem male wol
oder ich wunsche einen schrin vol,
swie guoter phenninge ich wil,
der immer si geliche vil,
swie vil ich druz nemen chan
und swem ich druz zenemen gan,
daz er doch si geliche vol.>
do sprach daz wip:< ich hore wol,
wir haben mer danne vil.
nu tu, des ich dich biten wil!
du solt mir einen wunsch geben
und solt da wider niht streben.
du hast gnuc an den zwein.
du weist wol, daz ich miniu bein
so vil darnach gebogen han.
ez hat got als wol getan
durch min gebet sam durch daz din:
ein wunsch ist billichen min.>
er sprach:< nu habe dir einen
- ich gib dir mer deheinen -
und sich, daz du in gestatest so,
daz sin al diu werlt werde vro!>
< nu wolde got,> sprach si zehant,
< het ich daz beste gwant
iezu an minem libe,
daz an deheinem wibe
in der werlt wart gesehen!>
als der wunsch was geschehen,
do het sie daz gwant an.
< we mir, we!> sprach der man.
< du vil unsæligez wip,
du mohtest aller wibe lip
vil wol zu dir gechleidet han
und hetest dennoch baz getan,
wærestu iemen holt gewesen.
din sele ist iemer ungenesen,
daz du nimens vriunt gwesen bist.
daz wolde der heilige christ,
sit du triwen bist lære,
daz ez dir in dem bouche wære,
daz du gwandes werdest sat!>
daz wart war an der stat;
daz gwant was in dem wibe.
daz het si in dem libe
vil nach gezerret enzwei.
vil ungefuges do schrei,
wand ir was wirs danne we.
si schrei ie me und me.
do man gehorte disen schal,
die burgern chomen uber al
und fragten, waz ir wære.
do sagt si in daz mære,
daz ir von ir manne geschach.
daz was ir vriunden ungemach.
die dreuten im mit schalle
und sprachen daz alle:
< loset ir uns niht daz wip,
wir nemen iu iezu den lip.>
si zuchten mezer und swert
und drungen vaste dar wert.
do er wol horte und sach
beidiu des wibes ungemach
und siner viende dro,
do macht ers alle samt fro:
< daz wolde got, unser trost,
daz si sanfte wurde erlost,
daz si gesunt wære als ê!>
do ne war ir aber niht mê.
si was der ungenaden fri,
und heten die wunsch alle dri
ein schæntlich ende genomen
und warn des zende chomen,
daz si niht gutes solden han.
si heten beidiu missetan,
doch wart dem manne der schuld veriehen.
dem was ouch vaster misseschehen.
daz wart im wol vergolten:
er wart so vil gescholten
und wart so gar der werlde spot,
daz er unser herren got
niht anders bat wan umbe den tot.
sin schande was ein groziu not.
do wart sin unwerdecheit
vil vollichlich ein herce leit.
sin laster und sin schande
folten allen den in dem lande
beide naht und tach ir oren.
er wart fur allen toren
mit den worten ungeschoenet
und wart so gar gehoenet,
daz er vor leide verdarp
und durch daz leit vor leide starp.
swer noch so vil gutes verlur,
swie groze chlage er dar umbe chur,
ern mohtez doch vol chlagen niht,
als uns der toren sit vergiht.
unrehtiu gir, unrehtez beiagen
und nach fluste unrehtez chlagen,
daz ist wan der toren aht.
die toren sint drier slaht:
die niht sinne habnt gewannen,
dine wizzen noch enchunnen;
die andern wellent wizzen niht,
die sint noch vurbaz enwiht;
so sint die driten sinne vol,
die chunnen und wizzen wol
und tunt daz boesiste dabî,
swie ez im allez chunt si.
manien tore ist des muotes,
ob er vil freunde und vil guotes
gwinnen und behalten chan,
so duchet er sich ein wise man.
swaz freunde er hat, swi rich er ist,
und ist der vil heilige christ
sin freunt niht al eine,
so hilfet ez allez chleine,
swaz er freunde und gutes hat.
swenne er freunde und gut lat,
ist im diu sele denne ungenesen,
so ist er ie ein tore gwesen.
swer die sele niht ernert,
der ist ein tore, swie er vert.
ez hat niemen wisen mut,
wan der gotes willen tut.