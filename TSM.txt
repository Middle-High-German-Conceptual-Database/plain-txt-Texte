ditz buchel ist geheizen ein spigel aller tugent unde ein maitzoge aller jugent.
ich heize ein spigel der tugende
und ein magzoge der jugende:
swer minne zuht und ere,
der volge miner lere.
er ist ein richer man
der disen rat behalten kan.
der werlt lop, der sele heile,
der beider wirt im erbteile.
so kunde ich ein wisez leben.
die lere sol der vater geben
sinem sun, daz ist gut,
nach dem sinne er rehte tut.
< nu hore, liber sun, mich:
die gotes vorhte lere ich dich.
minne in von allem mute
mit libe und mit gute,
wene dich der tugent
nu in der jugent:
solt du denne alten,
so kanst du si behalten.
vlis dich schoner gebere
unde sag niht schalkhaft mere,
kein schelklich lit
daz ensolt du lernen niht.
wis biderbe und wol gezogen,
so bist du lobes unbetrogen.
den geburen nit den vertrage,
wan nieman die gehulden mage.
nige im der dir rehte sage.
lerne tugent alle tage,
mide lithus und wurfelspil,
wan da von wachsen schelke vil.
furht die helle unde mide ir straze
an trinken und an vrazze.
volge der gotes lere,
dinen vater und dine muter ere,
hore gerne der wisen rat:
so midest du sunde und missetat.
wis voyt mit sinne
durch die gotes minne
unde niht durch des gutes twanch,
der ie an den eren hanch.
beschirme die armen, daz ist ritterschaft,
sprich ir wort, daz ist tugenthaft:
so bist du vor got wert,
dar umbe segent man dir daz swert.
trage diner leute sunde niht;
swaz ieman leides von in geschiht,
dar umbe bist du gotes pfant.
dine sele stet in siner hant.
la erkennen din gemute,
er zeige in meisters vorht und vaters gute.
straf die ubeln als du solt,
den guten wis von herzen holt.
wis getriwe dinem herren,
sin leit la dir werren,
rat im rehte, daz ist din heil:
so enpfest du von gote teil.
wis vorsprech gotes halben
und niht durch hant salben.
die gemiete zunge besnide,
daz si die lugen mide.
entwich der libe und stant dem rehten,
ez si an herren oder an knehten.
riht nach dem der dich rihten sol,
volge dem rate, so tust du wol.
sun swaz zu sunen si,
mache vride und wis dem rehten bi.
hore niht des losen sage,
riht dem der dir klage.
sene dich niht nach vremdem gute,
dines eygens des habe hute.
umb vremde gabe solt tu selden biten,
gewer und versag mit schonem siten.
wis laster arm, tugent rich,
wis milte, kune, gib williclich
siechen unde krummen.
beruche wille torn und die tummen:
volge dem der rehte tu,
fuge dich im zu gesellen zu.
ere pfaffen und vrowen.
din tugent la dar an schowen,
du solt zu kirchen mit vorchten stan,
zu tische mit zuchten gan,
und neyge die sinne in den becher niht,
swie offte dir stat geschiht.
er zeige din demut,
swa si dir si gut.
wis herte wider die sunde,
versmehe ir urkunde;
vereine dich nur an tugent,
daz dich iht verrate din jugent.
wis gut daz iz niman sehe,
wis biderbe, daz man sin jehe.
wis tugenthaft durch got.
behalt gerne sin gebot,
von im hast du die sinne.
ere allez daz er minne.
die waysen und die armen
die la dich erbarmen.
troste dy die in noten sin:
der trost kumt der sele din
mit gebet und mit almusen
iz kumet dir wider zu buesen.
den krummen vinger recke,
den nackten bedecke,
den blinden den wise,
den hungerigen spise.
dinen armen vruent den beruche,
dinen kleinen vint niht versuche.
swaz du wilt daz man dich erlazze,
einem andern gibe die maze.
habe zuht an dinem gesinde,
an alten und an kinde.
slach dinen sun mit einem rise,
mit worten mach in wise.
wer im lugen, schelten und vluchen,
haiz in tugent suchen.
lere im die hende und ouch den munt,
mach im sinne unde witze kunt.
mit triwen ich dir raten wil:
mure dem sun niht ze vil.
wilt tu im stetez erbe geben,
so heiz in nach gote leben.
bi dem herren wirt der kneht bekant:
swaz er wurke mit schalkes hant,
daz wer im unde straf in wol,
sag im was er tun sol.
in zorne huete diner eren,
daz heizet dich tugent leren.
buze din schulde,
erbarme dich durch die gotes hulde!
krankes mutes wis gerne vrey.
swer misse tu, da hute dich bei.
habe zu nieman arquan,
la die leute mit vride gan.
vrew dich niht der jugent noch des gutes,
wis vro edeles mutes,
scham dich diner missetat:
daz ist gantzer tugent rat.
in abent vreude hute dich wol,
dar an man zuht erkennen sol,
so spottet man din des morgens niht,
daz doch nu vil lihte geschiht.
gehofte vreude solt du han,
die geu wise gar verlan.
ludern unde snurkeit
si dir allenthalben leit.
du solt laster wenden und vlihen,
so kanstu tugent raten und lihen.
wiz magtzoge nach eren,
mit zuhten solt du leren.
mide die tumben, swa si gen,
swa si sitzen oder gesten.
wan der affe sicht den toren an
untz er nach im gebarn kan.
( in vreuden wis wol gezogen,
iz si war oder gelogen)
gedenke niemans zu arge;
daz sint tugent karge.
die bouesen hazze noch nide,
ir wort, ir werk mide.
wilt du sin ein wise man,
so viht din eigen laster an.
sigest du an dir, daz ist wol:
den kanf man denne loben sol.
wis sterker denne samson,
dar umbe enpfahe von got lon.
wis wise nach dem heile,
niemans sunde verteile.
zu brich dinen boesen mût,
swa er unrehte tut.
toren vrevel si dir ein scham,
swer zuhte pflege, nach dem tu sam.
der tumben lop, der wisen spot,
an den beiden furhte got.
wider schalkeit er zeige tugent,
daz retet die zuht der jugent.
ein gewissen man der schonet din,
wider tumbe solt du senfte sin.
lobe niht ze schire den man,
untz du besehest was er kan.
nieman solt tu schelten.
la fur dich toren einen narren gelten.
boese rede lesche mit reiner.
swaz spreche deheiner,
da gestant der tugent als ein fuz,
da von wirt dir der sunden buz.
hinder losen von dem zu dem,
gotez vorchte dir daz benem.
mit allem vlize sprich dar zu,
rat daz man rehte tu,
strit niht wider die warheit,
swa man si offenlichen seit.
dines vruuendes laster niht vermere,
hilf im tragen sin swere,
diner triwen im niht geswiche,
rat im vruuentliche,
hilf im tragen sinen sweren mût:
daz ist triwe die rehte tut.
sag niht mangem dine tougen;
wirt iz dir geworfen under die ougen,
da von wirt der vreunt verlorn
unde kucket sich nit und zorn.
den mage den behalte
mit gute einvalte.
geborn vruuent dir gestet,
so gemiet vruuent von dir get.
gehalt dinen vreunt mit wisheit,
durch dinen vrunt tu niman leit.
hilfe im klagen und gelten,
nieman slahen noch schelten.
minne dinen vint durch got,
behalt an im daz fron gebot:
« sicut et nos dimittimus »;
sine schulde vergib im sus.
wis ein kint an der rache
unde wise mit der sprache.
wis agezzel der vintschaft,
vergibe, daz ist tugenthaft.
suche rat, da er si,
der lere wis mir gerne bi.
vrage den wisen alten,
der kan des rates walten.
die himels slussel ere,
ditz ist gotes lere,
hore si gerne klingen,
sagen unde singen.
der selben tugende ich dich man,
dem lerer wis under tan
ä dü guter dinge nach dem gebot,
des vindest du lon da zu got.
wiltu warer kristen sin,
so behuuete die sele din,
wurke den gelouben mit der hant:
da bi sint dine werk erkant.
vrage niht zu vil wunder,
mit diemut bit besunder
got daz er an dir mere
sines geistes lere.
wene wenich, wizze vil;
sage daz beste, daz boese hil.
besnit die wort, e si gevallen,
daz zimt den wisen allen.
swer dich lobe, des geloube niht:
geloube dem der die herze siht.
erken dich selben, so erkennest du got,
daz ist sin lere und sin gebot.
zu allen ziten wis dir bi,
vrage din herze mit wem ez si,
laz iz erwilden niht
von dem der iz verre siht.
vermit hochvart und mit nit,
haz, rum unde strit
unde trage niht lange dinen zorn,
so ist din herze wol geborn.
nicht gahez solt du dich rechen.
boesen antlaz solt du brechen,
guten antlaz behalten,
so kanst du zuht walten.
repfze gezogenlichen,
la ungemute entwichen.
in zorn slint den itwis,
lege dem munde einen gebiz.
tumbe kunheit versitze,
daz ist zuht und witze.
wis niht vrevel zu der vehte,
stant menlichen dem rehte.
wis dinem sun mit rate bi.
vrage daz herze mit wem ez si,
swaz schaden dir da von geschiht,
dar nach geriwet ez dich niht.
wiz gewizzen unde behende,
wis bescheiden, unbescheidenheit wende.
lesche den zorn, kucke den vride,
daz ist der tugent under schide.
trage junges har, grawen sinne;
ere die alten, die jungen minne.
meide die toren und die toren kint,
striet mit niman umbe den wint.
lerne swigen unde sprechen,
ubel mit ubel niht rechen.
unfure solt du dich weren,
zurne mit zuhten ane sweren.
wisheit ich dich leren sol:
vor den nehsten vinden hute dich wol,
daz ist din untriwes gesinde,
dar an du schaden vinde.
zu himel suche triwe,
uf der erde vindest du riuewe.
sende hin fur, daz ist dir gut,
daz kint wenich hin nach tut.
grozer riwe tu dich abe,
mannes zuht mit vreuden habe.
vrage unde volge den wisen,
die lere sol dich prisen.
wis einvaltick mit wistum,
mit spot und mit rum;
wis milte unde kark,
wis getriwe, an der warheit stark.
die geirischeit des gutes,
des willen und des mutes,
da bit dich got vor bewarn,
wilt du sinen weck varn.
koufe die selde mit gute,
din herze von der uber mûte.
verdien genade mit frumekeit,
daz ist des libes arbeit.
groz richeit und groz armut,
die zwei werden selden gut.
noturft ist ein krone
und ist nach gotes lone.
lebe als ein wise man,
nim dich niht zu vil an.
wis vlizick diner arbeit,
gibe din brot, trag ringe kleit.
wis tugende wise, so bist du riche;
er zeige si an aller stete geliche.
daz ist die groueste armut,
swa der man unrehte tut.
wachse an der gewizzen fur.
dinem eltern gibe die kur
und daz sedel dem richen,
dem edeln solt du entwichen.
ere geistliche wat,
daz ist veterlicher rat,
unde lop got vor aller diet:
die lere nie misse riet.
dine tugent sullen noch got gezemen.
niemans dienst solt du nemen,
du enwellest in lonen, daz ist vil reht,
iz sei ritter oder kneht.
entnim wenic, gilt zu dem tage,
daz dir ieman uf die sele klage.
buueze die schulde mit dem libe,
enphile si weder sun noch dem wibe.
tugentlichen solt du leben,
geheize niman niht, dun wellest ouch im geben.
behalt dines herzen warheit,
swaz dir der munt gereit.
umbe lugeliche wort gib niht,
da von dir ere niht geschit.
wares schelten daz vertrage
und wis biderbe nach wiser sage.
nach tugenden setze dinen mut,
meit daz ubele, tu daz gut.
bi dem kuppher er kenne daz golt.
verstant waz du tun solt.
wis kark wider den kargen
und spot niht des milten noch des argen
unde nide ouch niht den richen,
so tust du tugentlichen.
hazze den haz, minne die minne,
daz sint edele sinne.
er zeige die minne mit dem sinne.
ein niht ist die minne an die sinne:
also sint die sinne an die minne.
swer wiz ist an die minne.
der hat toren sinne
nach der tugent minne.
gruueze die leute mit warheit;
swem leit geschehe, daz si dir leit;
wis vro wem geschehe wol:
daz sint minne die du haben sol.
sprich mit zuhten, habe die scham,
daz ist got lobesam
und ist vor den leuten ere:
daz heizet der tugent lere.
wiz biderbe und gut,
behalt keusche mit diemut,
furht got, hab die minne:
daz sint erwunschet sinne.
wis senfte unde manhaft,
er zeige gemeine geselleschaft,
enpfahe die geste, lieb daz gesinde:
die tugent man an dir vinde.
er kenne die zuht ze behalten,
wiz ernsthaft mit den alten,
mit den chinden so lache,
gezogen zu wirtschaft und vro in ungemache.
temper vreude und spil:
swez genuch si, dez sei niht ze vil.
swaz man merke, daz laze.
elleu dinch tu mit maze.
niht lout solt du lachen,
dinen zorn senfte machen:
da kennet man edel zuht an.
der tugent ich dich aller man.
du solt vlihen muzekeit,
such der hende arbeit;
der laz machet die sele kranch,
unkunst zeuhet der muuez ganch.
den wisen vrage, den alten sage,
daz si din vreude alle tage,
daz ist lerne unde lere:
der tugent gewinnestu ere.
habe reines herze und tugent sit,
zuht und scham si da mit.
scham und zuht du niht verla,
so volget dir heil und ere na.
mit gedancken sich uf, mit den ougen zetal,
furht diner sunden val,
betraht daz des libes lust
ist der armen sele vlust.
vru unde spate
gedenke der werlde unstate;
sich wie si erblindet sint
diser werlde vreuden kint.
mit einem ougen sich hin fur
so gegen der helle tur,
mit dem andern misse die maze
diner vreuden straze.
fur dich niht veile
an des teufels seile:
daz ist manslaht und main swûr,
luge, untriwe unde hur.
verkouf niht dise kurtze tage
uf der armen sele klage.
bit got daz er dir gebe
rehten geist die wile du lebe.
lebe rehte mit diner e,
die selde niht zergê,
die dir got geheizen hat,
ob du behaltest disen rat.
versag dem herzen des die ougen biten,
verhenge in niht nach alten siten;
hilf dem herzen wider dem libe,
an dem strit du belibe.
hute diner gebere
wider valsche merkere,
mache in keinen arquan,
den si hin zu dir mohten han.
locke niht den sunden,
mit gedanch die dich schunden;
entwich in, la si fur varn,
bit dich vor in bewarn.
swaz vallez dir an leit,
iz sei luge, zorn oder nit,
dar an bedenke der sele not
unde furhte tegelichen den tôt.
scham dich diner sunde,
an der bichte du si kunde,
daz ist die lere nach dem gebot,
so vergeit dir unser herregot.
habe reuwe nach der sunde,
er zeige des urkunde
mit weinen und mit klagen
in allen dinen tagen.
ile zu vaters lande,
vleuch der werlde schande,
louf die wile du hast daz liht:
der gewisse tot begiuet dich niht.
suche got die wile er zu vinden si,
ruf in an, wis im bi;
entlihe im din kurtz leben,
la dir stete vreude geben.
wis gut, habe senften mut,
nieman ist behut;
gut mut ist uber allez gût,
den hat got wol behut;
swer gerne rehte tut,
des ende wirt ouch gût;
er ist ein mut richer man
der mit gutem mute leben kan;
des mut gevellet got wol
des mut die werlt loben sol.
swer nu gerne wise si,
der geste diser lere bi.
er ist selick geborn
unde kan versunen gotes zorn,
er ist wiser denne salomon
unde sterker danne samson,
er hat sich selben uber wunden
unde wirt ouch rehte er funden.
daz ist der weck der minne,
des rehtes und ouch der sinne,
den lere ein ieglich sine kint,
da mite si behalden sint.
die werdent ane mail
und kumen ze stetem hail
uf die burck zu tugent berk,
da sint erkant des wisen werk.
dem kunichriche
wart nie niht geliche.
da ist vreude an under laze
ougen weide, sunder waze,
er wunschet luft, meyen zit,
ein vreude der andern vreude git.
man horet loben unde singen,
engel sanch, seiten klingen
und alle die genade die man wil,
der ist da mer danne vil.
da ist wunne, stete vreude,
der gelich bescheude
menschen ouge nie gesach,
or gehort noch munt gesprach,
noch mit herzen wart erdaht;
daz in got zu lone braht,
die in minnent an disem leben,
den wil er sulchen gelt geben.
sun, daz ist der wise rat
den dir din vater lat.
er zeiget dir gotes lere
unde die werltlich ere.
nu pflege din gotes gute,
daz er an dir behuuete
sin lop und din heil,
daz du werdest sin erbes teil.>