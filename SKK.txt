diz ist von einem kundigen knehte
hoeret, waz einem manne geschach,
an dem sîn êlich wîp zebrach
beide ir triuwe und ir reht.
der hâte einen gevüegen kneht.
der wart des an ir innen,
daz si begunde minnen
heimlîche ir pfarrære;
daz was dem knehte swære.
er halz den meister umbe daz:
er vorhte, er würde im gehaz,
ob er im des verjæhe,
ê er die warheit sæhe.
der wirt vuor ze acker und ze holz.
daz wîp hovisch unde stolz,
sô si in den hof sach rûmen,
sône wolde siz niht sûmen,
si koufte met unde wîn.
swaz guoter spise mohte sîn,
der briet si vil unde sôt.
sô si dem pfaffen danne enbôt,
daz der wirt was entwichen,
sô quam er dar geslichen,
als ein minnediep von rehte sol.
sô si danne gâzen harte wol,
sô begundens an ein bette gân
und begunden dâ kurzwîle hân.
alsô vertriben si manigen tac.
ie nahtes, sô der wirt lac
bî dem wîbe unde slief,
sô pflac si, daz si in anerief,
unz er sîn slâfen muose lân.
si hiez in balde ûfstân
und hiez in hin ze holze varn.
si sprach:< wil du die vart sparn,
unz uns diu naht gerûmet,
sô hast du dich versûmet.
die tage sint zemâzen lanc;
daz nim in dînen gedanc
und var enwec balde.
ez ist verre hin ze walde;
ouch sint diu rinder harte laz.
du solt dich vrüejen deste baz.>
< deiswâr>, gedahte der kneht,
< ez wære billich unde reht,
wesse mîn meister iuwern muot,
waz ir untriuwen uns tuot.
deiswâr, mac ich ez gevüegen,
ich wil iuch schiere rüegen
sô rehte mit der wârheit,
daz ez iu wirt ein herzeleit.>
dô si zuo dem viuwer quamen
und ir gewant an sich genamen,
dô swuor der kneht dâ vür,
ern quæme tâlanc vür die tür,
ern wære vil wol enbizzen ê;
im tæte der hunger sô we,
daz er enbizen solde,
ê er iender varn wolde.
daz was der vrouwen ungemach.
iedoch dô si den ernst ersach,
dô brahte sie einen kæse und brôt.
si sprach:< nu iz den grimmigen tôt!
dune tuost ez durch den hunger niht.
maht du daz werc gesûmen iht,
des bist du ze allen zîten bereit
durch dîne grôze schalcheit.>
si âzen, als si wolden,
und vuoren, als si solden.
dô si verre quamen an die vart:
< meister, nemet disen gart>,
sprach der kneht wider in,
< unde vart ein wîle hin.
ich muoz hin wider gân;
ich hân dâ heime verlân
mîne viustelinge und mînen huot.>
des wart der meister ungemuot,
doch sprach er:< nu louf balde!>
und vuor er hin ze walde.
daz was dem knehte harte liep;
er verstal sich tougen als ein diep
hin in daz hûs an einen gemach,
dâ man in niht hôrte noch ensach.
sîn vrouwe diu was vil gemeit.
si greif an ir gewonheit
und bereite vil guot spise.
dô wande diu unwise,
ez wære harte wol verholn
und al der werlde vorverstoln;
dâ si sich selben mit betrouc.
ein schoene swîn, daz dannoch souc,
daz vulde si und briet ez wol;
ein kannen guotes metes vol,
die holde si, dâ si in veile vant;
dar zuo buoch si zehant
ein vochenzen wîz als ein snê
und sande aber alsam ê
heimlîche nâch dem pfaffen.
doch nemohte si niht geschaffen,
daz si die spîse bereite.
unz si sô lange gebeite,
dô si ze tische wâren gesezzen,
ê si begunden ezzen,
daz der wirt hin wider heim quam.
dô man sîn kunft vernam,
dô wande der pfarrære,
daz ez der kneht wære.
dâ von erkomen si niht
durch die niuwen geschiht:
daz der kneht dâ heime beleip
daz der meister selbe treip
sîniu rinder von dem walde.
er lief zuo der tür balde
und stiez dar an mit grimme.
dô schuof des wirtes stimme
und ouch der zorniclîche stôz,
daz si bî ein ander verdrôz
beide den pfaffen und daz wîp.
< vrouwe, hilf, daz ich den lîp
behalde>, sprach der pfaffe.
< ich wirde ein rehter affe,
begrifet mich der wirt hie.
ich gewan sô grôze angest nie.
ich hoere wol, im ist zorn;
ich wæne, ich hân den lîp verlorn.>
dô gewan si manigen gedanc
und hiez in under eine banc
in einen winkel ligen gân.
daz si dâ gâz solden hân,
daz bare si allez von dem wege.
daz nam der kneht in sîne pflege,
daz er wol sach, war siz barc
( er was der vrouwen ze karc).
dô den wirt nieman inliez,
mit grimme er aber anestiez
und begunde daz wîp schelden.
noch balder denne zelden
lief si dô zuo der tür.
si sprach:< ob ich den lîp verlür,
ichn mohte niht ê herkomen;
ich hâte ein werc in die hant genomen,
daz enmohte ich dar ûz gewerfen niht.
sage an, wirret dir iht,
daz du sô vruo komen bist?
waz meinet, daz dir zorn ist?>
unz diu rede wart vernomen,
dô was der kneht hin umbe komen
und began ze dem tore ingân,
dâ er si ensamt sach stân.
dô sprach der meister wider in:
< welch tivel hâte dich hiute hin,
daz du niht quæme hin wider?
du leist daz werc vaste nider.>
dô mahte er ein mære
und sagete, daz er wære
vil wundern unmüezic sît.
dô lie der meister den strît.
er was biderbe der kneht;
dâ von was des meisters reht,
daz er einen kleinen zorn
vil schiere hâte verkorn.
< vart enwec>, sprach daz wîp,
< und enspart rinder noch den lîp
und bringet holzes genuoc,
daz ir hin ze sûmere den pfluoc
niht ensûmet durch die holzvart.
ir hât iuch übele bewart,
daz ir iuch alsô sûmen solt.
unz ir zweî vuoder noch geholt,
sô ist ez, weiz got, vinster naht.
dâ von gahet über maht!
ir tuot uns anders grôzen schaden.>
si half den wagen selbe entladen
und sprach:< lât iu wesen gâch,
ir hât iuch versûmet nâch.>
dô sprach der kneht dem meister zuo:
< ez ist benamen noch ze vruo,
daz ich zwei vuoder gehol.
herre meister, tuot sô wol
und lât uns ein wênic ezzen.
mich hât der hunger sô besezzen,
daz ich den lîp niht kan bewarn,
sol ich sô hin ze holze varn,
daz ich des ezzens enbir.
ezzet ein wênic mit mir!
swes ir dar nâch an mich gert,
des sit ir gar von mir gewert.
und ist, daz des niht geschiht,
sô geniezet ir mîn niemer niht.>
der meister sprach:< daz sî getân.
wir suln entriuwen ezzen gan.
swie lützel ich geezzen mac,
ich æze ê allen disen tac,
e ich dich von hunger verlür.>
dô giengen si in dâ ze der tut.
daz gie dem wîbe an den lîp.
ez müet ein ieslîchez wîp,
diu einen zuoman hât,
ob man in bî ir begât.
unz si die hende hâten getwagen,
dô hâte si ûf den tisch getragen
brôt, kæse und ein tuoch.
si tet in tougen manigen vluoch.
doch sprach si:< ezzet vaste!>
über zwô und drîzic raste
wæren si ir lieber beide
denne an ir ougenweide.
der wirt sprach zuo dem knehte:
< dîn vrouwe diu tuot rehte
hiute allen den tac, sam si dich
noch harter vürhte denne mich.
ich weiz wol, hæte ich mir nu
ze ezzen gevodert alsam du,
si wære mir niemer sô gereht.>
< entriuwen, meister>, sprach der kneht,
< ich hân nu lange den sin:
mit swem ich her gewesen bin,
daz man mîn nie niht engalt,
wan ze einer zît, dô was der walt
mit loube wol behangen;
dô quam ein wolf gegangen
hin under mînes meisters swîn.
diu schulde diu was niht elliu mîn,
wan ich sîn leider niht ensach
sô lange, unz mir ein leit geschach,
daz er begreif ein wênigez swîn.
daz was rehte als daz varhelîn,
daz dort ûfe lît gebrâten.
ichn kan des niht errâten,
wederz ir groezer wære.>
< sich bezzernt dîniu mære>,
sprach der meister wider in.
er gie vroelîche hin
und nam daz swîn, dâ erz gesach.
der kneht aber dô sprach:
< dô der wolf zuo den swînen quam
und ich ir schrîen vernam,
dô quam ich dar geloufen sâ.
dô lagen breite steine dâ.
der selben wart mir einer,
der was groezer noch kleiner
wan als diu vochenz, diu dort stât.
ich enweiz, wer si gemezzen hât:
ich gesach nie niht sô gelîch.>
< unser herre got gesegene dich!>
sô sprach der meister zehant,
< dîniu mære diu sint wol bewant.>
er nam die vochenz her abe.
dô sprach der kündige knabe:
< dô ich den selben stein genam,
ê der wolf von mir quam,
dô warf ich in an daz houbet,
daz er wart sô betoubet,
daz er vil kûme entran
und eine wunden gewan,
diu bluote, als ich swern wil,
vil volliclîche als vil,
ê daz er quæme dannen,
als des metes in der kannen,
die ir dort hinden sehet stân.>
dô begunde der meister dar gân
und nam die kannen her vür.
er sprach:< entriuwen, ich spür
die sælde an dînen mæren wol,
daz ich siu gerne hoeren sol;
si sint beide guot und reht.>
< entriuwen, meister>, sprach der kneht,
< dô ich den wolf alsô traf
und im engienc sîn bestez saf,
dô mohte er lützel vliehen.
dô begunde ich im nachziehen.
dô slouf er in eine veste,
dâ waren ronen und este
sô vil zesamene geslagen,
daz ich in mere niht mohte gejagen.
dar under leite er sich nider
und sach vil rehte her wider,
als jener pfaffe iezuo siht
( der truwet ouch genesen niht),
der dort stecket under der banc.>
der meister mit zorn ûfspranc
und gevie den pfaffen bî dem har.
er sprach:< nu bin ich zewâr
dîner mære an ein ende komen
und hân vil rehte vernomen,
wes mich dîn vrouwe ûzjaget
ze allen zîten, ê ez taget.>
der pfaffe wart gebunden
sô sêre in kurzen stunden,
unz er dem wirte gehiez
( daz er vil kûme wâr geliez)
sînes guotes alsô vil,
daz im wære ein kindes spil,
hæte er daz wîp nie gesehen.
er muose des ze sælden jehen,
swaz er schaden an dem guote nam,
daz er mit dem lîbe dannen quam.
daz wîp diu wart ouch geslagen,
daz si den lîp mohte klagen
von schulden über manigen tac.
swie wol si sît des wirtes pflac,
er wart ir dar nâch niemer mê
sô rehte holt, als er was ê.
der kneht was dem meister liep,
daz er im zeigte sînen diep
sô gevuoge ane boesiu mære.
ez wære ein michel swære,
hæte er imz anders geseit.
der vriuntlîche kündikeit
mit rehter vuoge kan began,
der hât dar an niht missetân.
kündikeit hât grôzen sin.
er erwirbet valschen gewin,
der si mit valsche zeiget,
der hât sîn lop geveiget.
der dâ vriuntlîche wirbet mite,
daz ist ein hovelîcher site.
man mac mit kündikeit began
daz vil hovelîche ist getân.
daz merket bî dem knehte.
hæte er gesprochen rehte:
< der pfaffe minnet iuwer wîp,
als tuot si sêre sînen lîp>,
daz hæte der meister niht verswigen
und hæte sis zehant gezigen
und hæte si ouch lîhte geslagen.
sô begunde ouch siz dem pfaffen sagen;
sô schüefen lîhte ir sinne,
daz der wirt ir zweier minne
niemer rehte ervüere
und ze jungest wol geswüere,
der kneht hæte in betrogen
und hæte die vrouwen anegelogen
durch sînen boesen haz,
und würde im vient umbe daz.
daz was allez hingeleit
mit einer gevüegen kündikeit.
des enhazze ich kündikeit niht,
dâ si mit vuoge noch geschiht.