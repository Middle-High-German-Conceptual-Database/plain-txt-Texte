wahsmuot von kunzich
swie der walt in grüener varwe stê
und die vogel hoehen ir gesanc,
doch tuot mir mîn alter kumber wê
der mich hiure vor dem meien twanc.
der hât fröide mir benomen:
owê, sol mir iemer trôst von liebem wîbe komen!
wie mac mir ein wîp sô liep gesîn
der ich alse gar unmære bin?
daz kumt allez von der stæte mîn.
doch sô râtet mir mîns herzen sin
daz ich an ir stæte sî:
bezzer ist ein stætiu liebe danne unstæter drî.
mangem ist mit sînr unstæte baz
danne mir mit mîner stæte sî.
daz sol ich wol lâzen âne haz,
wan der selbe ist herzeliebe frî.
swer nie leit durch liep gewan,
der enweiz ouch niht wie herzeliebe lônen kan.
mir ist dicke herzeclîchen wol
unde dicke herzeclîchen wê.
swenne ich von der lieben scheiden sol,
sô hân ich deheine fröide mê.
swenne ichs aber mac gesehen,
sône kunde mir an fröiden niemer baz geschehen.
ist diu liebe nâch ir schoene guot,
sô mac mîner swære werden rât.
nû waz danne obs ungenâde tuot?
ich weiz wol daz sî diu beidiu hât.
wie möht âne güete sîn
alse grôziu schoene alsô si hât, diu frouwe mîn?
al der werlte fröide mêret
âne mich al eine, dest ein nôt.
ich bin trûren sô gelêret,
mich entroestet walt noch bluomen rôt
noch der vogel singen.
owê, sol mir iemer wol gelingen!
weste ein wîp mîn ungemüete,
waz ich herzeleides von ir hân,
ich genüzze lîhte ir güete,
daz mîn kumber würde widertân:
swer ir sage diu mære,
der gewinne niemer herzeswære!
wol mich hiute und iemer mêre
...
sie hât beide schoene und êre:
wê mir, dâ von ist mir dicke wê!
wol mich doch ir beider!
sie sint mir vil lieber danne leider.
wol im swer nu guot gedinge
zeinem wîbe und ouch zem sumer hât,
daz an beiden im gelinge:
er ist sælic swes muot alsô stât.
nû sint sie mir beide
misserâten, wîp und ougenweide.
ich brach an des sumers ende
einer bluomen diu was wolgetân,
gar ân alle missewende.
müese ich sî mit armen umbevân,
sô wær al mîn swære
gar getân als ich ein keiser wære.
manger giht daz man von schaden wîse
werde: des engihe ich niht.
von schaden wirt man tôrhaft unde grîse
swâ der übel stat geschiht.
frouwe, ich hân den schaden eine:
mit iu hete ich gerne liep gemeine.
sol mir iemer sîn ein wîp vor allen wîben
unde ich ir doch niht vor einem man,
wer sol danne sende swære mir vertrîben,
obe ich des erwerben niene kan
unde ich doch von ir, der guoten, niht enscheide
weder herze noch den sin:
liebet sî mir dâ von daz ich ir sô leide,
sô weiz ich daz ich ir tôre bin.
ich muoz durch die übeln valschen merekære
mîner besten ougenweide enbern;
herre got, du füege in laster unde swære,
durch dîn êre solt du mich gewern
daz si mîn vergezzen mit ir selber leide
und der lieben frouwen mîn.
daz si got von sælden und von êren scheide
die unrehter huote flîzic sîn!
herre got, durch dîner lieben muoter êre
leide sî mir oder liebe ir mich:
in gesach sô herzeliebes nie niht mêre;
dâ von bin ich manger sorgen rîch.
wære sî mir in der mâze als ich ir wære,
sô möht es wol werden rât.
ez enhât nieman sô herzeclîche swære
sô der herzeleit bî liebe hât.
hæte ich swaz ich gerne hæte
unde wære ouch swâ mich diuhte guot,
sô wold ich mit rehter stæte
iemer mêre wesen hôchgemuot.
seht, der darbe ich beider
nû vil lange leider.
daz ist daz mir unsanfte tuot.
owê bluomen, owê heide,
wie mich riuwet iuwer ungemach.
owê liehter ougenweide,
der ich eteswenne wunder sach.
die sint nu gar zergangen:
mich muoz wol belangen
daz mir nie liep von ir geschach.
wê war umbe trûrent sie
die bî liebe habent gelegen?
jâ fröiwe ich mich und ich doch nie
liep gewan noch solhen segen
den liep nâch liebe tuot mit senden sorgen,
sô si scheident sich:
sô slâfe ab ich unz an den morgen,
daz nieman sprichet< friunt, got segen dich!>
frouwen diene ich unverzaget:
ouwê torste ich lônes gern!
jâ fürhte ich, ob si mir versaget,
daz ich müeze ir hulde enbern.
ir friuntschaft wil ich gerne alsô behalden
danne ich hæte ir haz.
des müese ich jæmerlîchen alden:
ei jâ endiene ich in niht umbe daz.
waz hilfet daz ich kriege dar
unde krenke mînen lîp?
si nimt mîn alze kleine war,
diu mir ist für elliu wîp.
meinet mich mîn frouwe als ich si meine,
sô wirt mîn guot rât:
mîn dienest dunket sî ze kleine:
dâ setze guoten willen gein der tât.
waz hât mich diu liebe zît vervangen
daz der sumer sô schoene was?
der ist âne fröide mir zergangen:
owê bluomen unde gras!
wenne wiltu troesten mich,
unde ein wîp nâch der mich muoz erlangen?
owê, wie daz lenget sich!
uz ir ougen fliegent strâle sêre
mitten in daz herze mîn,
swelches endes ich der werlte kêre.
sol daz iemer alsô sîn,
sô wær ich ze tôde wunt.
alle meister heilent niemermêre
mich, ezn tuo ir rôter munt.
lobe ich nû des meien güete,
der uns mange fröide gît, waz trôste daz?
obe ich in den rôsen wüete
an den gürtel mîn, die touwes wæren naz,
sost mîn muot
doch ze fröiden kleine:
mich entroeste ein wîp al eine,
sost mîn trôst ze liebe noch ze lebenne guot.
liep, vor allem liebe ein wunne,
hebe mir die werlt und ouch mîn selbes leben.
schouwe, ob ich iht gelten kunne:
ich wil al der werlte fröide durch dich geben.
liebe hât
dicke leidez ende:
mînes herzen trôst, nu wende
daz des lieben mir mit leide iht werde rât.
ich wil dir mit triuwen singen
âne liegen triegen mîne besten zît.
frouwe, lâz an dir gelingen,
mir ist anders trôst und elliu fröide quît.
guotiu wîp,
wünschet al gemeine
daz diu guote mir al eine
werde, sô gefröiwe ich manges herzen lîp.
obe ich ungesungen swende
mîniu jâr mit trûren âne hôhen muot,
waz mag ich dâ mit verende
niht wan dazz den fröidelôsen sanfte tuot.
ich wil sîn
frô mit ungeræte
unde an einem wîbe stæte,
swie si wende mir die besten fröide mîn.