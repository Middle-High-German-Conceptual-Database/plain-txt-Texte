herrand von wildonje
lieber sumer, nu sint die bluomen alle
gar verdorben und diu grüene heide
von dem winter, swiez halt uns gevalle.
er benimt uns vil der ougenweide.
alsô swinde ist sîn getwanc
und sîn zît den vogellînen leider alze lanc.
er enkan sô sêre niht getwingen,
ich enwelle iu fröide helfen mêren
unde hôhe ûz frîem muote singen,
alsô kan der sin daz herze lêren.
wê, wie spriche ich tôre daz!
lieze mich mîn sender muot, sô sunge ich iu noch baz.
wol in die nu tugent und êre minnen,
wol in die nu rehter triuwen walden!
die lob ich mit allen mînen sinnen
und wünsch in daz sî mit sælden alden.
ez sî man od sî ein wîp,
sælic müezens iemer sîn, geêret sî ir lîp.
des meien zît und al sîn schoene
ist aber komen,
und die liehten sumertage, sô heiter und sô lanc.
die vogel singent süeze doene;
ich hân vernomen
von der lieben nahtegal ir wunneclîchen sanc.
si fröiwet sich daz heide und walt
nu stênt in wunneclîcher schouwe.
sô fröiw ich mich daz mîn frouwe
ist alse wolgestalt.
ahî, wær daz an mînem heile
und solte ez sîn
daz mir von der minneclîchen wurde ein umbevanc,
alsô daz sî mir wurd ze teile,
diu frouwe mîn,
sô wær al mîn leit dâ hin, mîn sorge wurde kranc.
vil süeze minne, füege daz,
brinc mich der lieben alse nâhe,
sô daz sî mich niht versmâhe,
sôst mir deste baz.
ân allen wandel ist mîn frouwe
ein sælic wîp,
und sô rehte wolgestalt, da ist niender breste bî.
minne, gip daz ich beschouwe
ir werden lîp,
sô wurd ich vil sender man schier aller sorgen frî.
ir mündelîn dest rôsenvar,
ir wengel wîz und rôt dar under,
an ir lît schoene ein grôz wunder.
sîst mir liep, dest wâr.
wir suln hôhen muot enpfâhen,
beide frouwen unde man.
trûren, dû solt von mir gâhen,
sît daz ich gesehen hân
des vil liehten meien schîn;
man hoert in den ouwen singen
diu vil kleiniu vogellîn.
diu fröint sich der spilnden sunne
swâ si vor dem berge ûf gât.
waz gelîchet sich der wunne
dâ ein rôse in touwe stât?
nieman danne ein schoenez
wîp diu mit rehter wîbes güete
wol kan zieren iren lîp.
liep daz hebt sich in den ougen
und gât in daz herze în;
sô spricht liep ze liebe tougen
< liep, wan solte ich bî dir sîn!>
...
disiu liet iu hât gesungen
vor dem walde ein vogellîn.