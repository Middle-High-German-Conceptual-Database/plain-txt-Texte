ditz mere hie betzeiget war umb got sin haubt neiget.
got ist daz anegenge
der wite und der lenge,
der hoehe und ouch der tiefe gar.
e den sin muter in gebar
maria, die reine mait,
do waz von im gewissait
vor manik hundert jaren
vor den die lebende waren
bi der zit, als wir nu sint.
daz von meide ein kint
geborn solde werden
neben uns uf der erden,
von worten enphangen.
die wort die solden langen
uz gotes munde.
das kint wart in der stunde
geborn als iz wolde
unde is wesen solde.
sint dem mal wart erfult
an im mit grozer ungedult
die swere marter die er lait,
do mit er die kristenhait
er loste von dem valle
der ewigen galle
unde der immer werder not.
do der bitterliche tot
an dem heilant ergienk,
wie er an dem cruce hienk.
do von sprichet sante bernhart,
der da schone hat gelart
uns allen zu gemache.
er giht, durch funf sache
hab er sin houbt geneiget.
an der ersten er uns zeiget,
als ein vreunt dem vreunde tut
der im durch trewe und durch gut
zu im wenket uf daz
daz er im zeige baz
mit dinste gantze vreuntschaft.
nu hat sich die hoeste kraft,
der gewaldige crist,
der keiser aller kunige ist,
geneiget uf unsern frumen.
wir sullen vrolichen kumen
zu dem liben gastgeben.
siner gabe ist niht beneben,
er gibt uns das ewige leben,
da wir immer leben.
die ander sache daz ist di,
sich wolde durch uns armen hi
der edele unde der werde
neigen gegen der erde
und uf sinen rucke laden
unser burde unde unsern schaden,
den uns adam fugete,
dem nichte genugete
an dem schonen paradise.
nu hat getan der wise,
unser suzer scheppher,
als ein getrewer arbeiter,
der vil uf sinen rucke leit
unde eine swere burde treit,
die in so harte drucket
daz er durch not sich bucket.
der durch uns vergoz sin blut,
der hat uns sine demut
und sine groze gute
bewiset an der vlute
die von sinem libe ran.
swer daz umb in verdienen kan,
der mak wol sin ein wise man,
der ie lip gewan.
zu dem dritten mal er neiget
sin houbt, der hi swîget
unde stillet grozen zorn und schal.
er besach sich uber al
vorn an sinem libe.
isn wart von wibe
nie geborn so klar ein lip.
waz sin muter ein wip?
nein, si waz ein luter mait.
des si lob von uns gesait
in beiden heute und immer me.
sin reiner lip tet im vil we,
den sach er jemerlichen an,
als ob er spreche:< mensche, ich han
dise not durch dich getragen
daz min lip ist zu slagen
durch dinen willen als ein diep.
enwerest du mir nicht so liep,
ditz het ich vil wol vermiden
daz ich mich an ein holtz liez smiden
unde dise pine han erliden>.
die vierde sache bedeutet
daz er sin houbt uns beutet,
als ob er sprech mit vlede:
< iz ist gewesen ein vede
zwisschen mir und euch da wider.
die wil ich lazen nider
mit miner barmherzikeit.
ich ste zu kusse hie bereit
unde biet euh minen munt.
do mit sol eu wesen kunt
daz ich euch vergeben wil.
des si wenick oder vil,
swaz ir gegen mir habt getan,
ich wil zu hulden euh enphan.
vil liben kint, nu dinet mir,
habet mich lip, so werdet ir
von der waren minne
geminnet; ewer sinne
sult ir an mich keren,
ich wil euh vreude meren
in den ewiklichen eren>.
die funfte sache do jhesus,
der hoch gelobte cristus,
sin houbt geneiget gegen uns her,
do waz daz sin hoehste ger
daz wir im danken der not
daz er jemerlichen tot
durch uns so williklichen leit.
do mit waz er des gereit
daz er urloup wolde nemen
uf den trost daz wir im quemen
wider zu den hulden sin.
so tet er uns die libe schin,
e den er hinnen von uns quam,
daz er nigende urloup nam,
als ein vrunt von sinem vreunde
mit libem urkunde
scheidet, dem er gutes vil
hat getan unde dennoch wil
so gantze trewe erzeigen
daz er in hoer steigen
denket in werender zeigen.
ditz sint die funf urkunde gar.
wil des niemant nemen war,
der merke, do ein cruce stat,
wi sich daz houbt geneiget hat
unde wie sin lip ist gerecket,
sin arm witen gestrecket
von einander zu tan,
als ob er spreche:< secht mich an,
wie gereit ich gegen euh ste,
daz ich hinnen furbaz me
mich wil uber euh erbarmen
unde wil mit minen armen
euch treuten zu miner brust
nach der sweren verlust
die da schuf daz erste wip.
so han ich vor euh minen lip
zu quelen und zu pinen,
uf daz ir muget erschinen
zu miner suzen hochzit,
do man nicht wen vreuden pflit;
die vreude nimmer do gelit.>
nu trachtet alle geliche,
wi kum wir in daz riche
do der herre uns hat geladen.
mich dunket wir muzen baden
alrerst uz den sunden
mit des reinen herzen unden.
die uf zu berge schîsen
und uz den ougen vlisen.
mit bichte unde ouch mit reuwe.
so gantz ist sin trewe,
des vil liben herren min,
daz wir des sicher mugen sin,
er fuert uns in den lichten glantz
do wir die minne vinden gantz
die der suze heilant
mit siner gotlichen hant
so lange hat beraitet.
ich sage eu daz er beitet
unser zukunft alle tage.
donen ist deheiner slachte klage
von den heiligen di do sint:
si schowen der meide kint,
des antlutze ist so wunnenklich,
wer anders do dehein himelrich,
si heten wunne doch ze vil.
donen ist kein bezzer spil
wenne loben unde singen:
swaz si des mugen volbringen,
daz tun si dem herren
unde siner muter zu eren,
wen si gantze vreude leren.
do ist immer fur sich tak:
daz liecht do nicht verleschen mak.
die hochzit ist unwendich,
der wirt ist so verstendich,
sin mut ist also reine
daz in dunket gar zu kleine
der geste die er bi im hat,
wen der so volliclichen rat
geschaffet hat vil lange vor.
nu sul wir klophen an die tor
unser kranken herzen
unde suln den grozzen smerzen
lazzen komen dar in
mit dem wir hie gekouft sin
zu der himelischen wunne,
do truren ist so dunne
daz sin nimant wirt gewar
so kleine als umb ein har.
got laze uns gestriten
in disen kurzen ziten,
daz wir dem teufel an gesigen
unde die sunde an uns geligen,
daz wir hi gewerben so
daz wir allentsament vro
dort schinen unde sigehaft
zu der vrolichen wirtschaft.
des helfe uns die gotes kraft!
saga mir, werlt: waz wiltu?
mancher spat unde fru
nach diner vreude ringet,
dem sere misselinget.
ouch machest du manchen frô,
manchen druckest du in die dro,
in die sorge und in die reuwe gar.
des bin ich worden gewar
unde wil von dir keren.
du kanst verwen und seren
beide wip unde man,
als ich wol gesehen han.
die jungen machest du wilde
und gibest den bosen bilde
den kunstigen unde den wisen.
desn mag ich nicht geprisen
dine vreude werlich,
die du tribest in ertrich.
die tummen machest du sinnelos.
swer dich zu vreunde ie erkos,
der verleuset daz ewige leben
daz got den rechten wil geben.
des wil ich dich scheuhen me.
in diner vreude lit ein we
daz kein ende haben mack
unde ist der sele ein donnerslak.
dise werlt die zu get,
jene werlt mit vreuden stet.
dise sunde lert,
jene vreude mert.
dise die sele hoenet,
jene die sele kronet.
dise die sele machet krank,
in jener ist vreude ane wank.
dise ist der sele ein donerslak,
jene der sele ein balsmen smak;
dise der sele ein sunden last,
jene der sele ein sunnen glast;
dise der sele ein hellen strik,
jene der sel ein himel blick;
dise der sel ein tot val,
jene der sel ein ewik schal.
dise die sele krenket gar,
jene vreuwet si offenbar.
in dirre ist angest unde not,
in jener werlt ist kein tot.
in dirre ist sorge unde reuwe,
in jener ist vreude unde treuwe.
in dirre ist untriwe groz,
jene ist der engel genoz.
in dirre ist uppikeit vil,
in jener got wonen wil.
in dirre man wuot und tobt,
in jener man got immer lobt.
in dirre ist manich sunder,
in jener manch engel her.
in dirre man tantzet und springet,
in jener lobt man unde singet.
dise ein reuwik ende nimt,
jene gar wol gezimt.
in dirre ist nit unde haz,
jene ist der sele ein luechte vaz.
in dirre ist ligen, trigen wert,
in jener is niman ungert.
dise zuehet als ein rouch,
jene weret immer ouch.
der dise werlt minnet,
do mit er gewinnet
sines schopfers zorn
unde ist ewiklichen verlorn.
got unsern herren
schul wir loben und eren,
der do sitzet in sinem trone
unde ist uber alle engel schone.
er ist mensche unde got.
durch uns leit er den tot
und sin heilich blut durch uns vergôz
unde uns den himel uf sloz,
der uns e beslozzen waz.
daz himelische palas
geruch uns, herre, geben
unde daz ewige leben! amen.