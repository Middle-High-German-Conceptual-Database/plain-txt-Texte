ich hân gemerket einen list:
swaz in des mannes herzen ist,
daz wir dâ heizen der muot,
er sî übel oder guot,
den tuot er zetelîcher stunt
mit solhen dingen kunt,
daz man wol hoeret oder siht,
waz lobes im sîn herze giht.
dâ bî bekenne ich dicke wol,
wie ich den man haben sol.
sag ich von einem biderben man,
mit welhen dingen er gewan
daz man in lobet sô grôze
für alle sîne genôze,
daz er der aller beste sî,
sitet mir denn einer bî,
der ein sô valschez herze hât,
daz er tûsent bosheit begât
ê danne eine frümkeit,
dem ist des mannes êre leit,
durch das er êren ist ein gast;
sô drucket ez in als ein last,
daz iemen guoter rehte tuot,
und zeiget iesâ sînen muot,
er giht ich liege oder tobe.
swie ich genen man von schulden lobe,
iedoch beginnet er jehen,
ezn möchte niemer geschehen,
ez sî wol halbez gelogen.
waere er niht vil betrogen
und wolde er mannes tugende hân,
swer daz beste hât getân,
swenn ich von dem sagte
und nicht des verdagte,
des er in sinen tagen ie
lobelîches begie,
sagte ich dar zuo ouch mê,
er waere mir holder dann ê.
swer die frümkeit mêret,
des solde er sîn geêret.
von dem ich iu sagen wil,
der hâte saelden sô vil,
daz er der werlte lop erwarp
und fuor, dô im der lîp erstarp,
diu sêle zehimele schône.
sus truoc er hie die krône
und hât dort daz selbe heil.
kund ich guotes ein michel teil
von dem selben gesagen,
man solde in haben zeime zagen,
swer mich der rede widertribe.
der ez allez an ein buoch schribe,
daz er begie bî sînen tagen,
unde ez allez solde sagen,
daz geschaehe kûme zwâre
in einem halben jâre:
der rede waere uns ze vil.
der es kurzliche wil
ein teil hoeren umbe daz,
daz er bekenne dester baz
den vil saeligen man,
dem sage ich, sô ich beste kan,
daz was karl der reine,
der alle die gemeine
ze friunde hât gewunnen,
die sich versinnen kunnen;
die tragent im holden muot
durch daz reht unde guot
an allen sînen dingen was.
swaz man von künegen ie gelas,
sô hoere wir diu buoch jehen,
man habe deheinen gesehen,
der in kristenlîcher ê
gotes êre geschüefe mê,
danne karl pippînes kint.
alle die noch saelec sint,
die mugen gerne wizzen,
wie er sich hât gevlizzen
nâch maneges menschen heile,
daz ez got wart ze teile
von des herren arbeite.
der selben saelecheite
mag er uns nu gehelfen baz.
ir sult rehte wizzen daz,
er hât nû gewaltes mê
und ist ouch rîcher danne ê.
disiu groziu rede waere
mir tumben man ze swaere;
nu bestên ich si durch den list,
wan got sô gnaedec ist,
daz er mich helfe versihe.
er hilfet doch eime vihe:
daz schein an einer eselîn,
do si wol tôt mohte sîn,
sît si got des übertruoc,
daz si balâam niht ersluoc.
nu wil ich mich niht verkunnen,
des ich hie hân begunnen,
ich engenieze sîn dar an
und karles des heiligen man,
des man vil genozzen hât
und nû alrêrst ane gât,
daz man sîn geniezen sol.
swer im getrûwet sô wol,
daz er in sendet ze gote,
dem ist er ein gewisser bote.
die in nihtes enbâten
und vil unrehte tâten,
an die begunde er vehten
und twanc si zuo dem rehten,
daz sie in die sêle sint genesen.
dâ von sult ir gewis wesen,
swes man in sêre baete,
daz erz benamen taete. -
diz ist ein altez maere.
nu hât ez der strickaere
erniuwet durch der werden gunst,
die noch minnent hofelîche kunst:
den sol hie mite gedienet sîn.
ez ist ein rât des herzen mîn,
daz ich nâch ir gunste
in dirre selben kunste
unz an mîn ende schîne.
dem künege pippîne
wart ein frouwe gesworn.
der eit wart alsô verlorn,
daz si im verwehselt wart.
dar nâch quam er am die vart,
daz er sîn êlich wîp vant:
diu was frou berhte genant.
des seite er gote grôzen danc.
daz waere ze sagene ze lanc,
wie daz dinc allez ergie.
er nam froun berhten unde lie
sîn ander wîp, daz was reht.
dô er gote einen kneht
und einen diernen erwarp,
dô lac der künic unde starp
und lie froun berhten sîne brût.
sîn tohter diu hiez gerdrût,
sîn sun was karl genant.
der wart sît wîten erkant.
daz karl selbe niht verdarp,
dô pippîn sîn vater starp,
daz quam von gotes râte.
wand er vaterhalp hâte
drî bruoder in den jâren,
daz ir zwêne ritter wâren.
der dritte wart ein gotes kint,
der tet als die vil sînen sint,
er kêrte allen sînen sin
an den himelschen gewin.
er wart diu buoch gelêret,
daz wart vil wol bekêret.
er was geheizen lêô.
siner saelden wart maneger frô,
alsô wart er geêret von gote.
wineman und rapote,
die sîne bruoder solden sîn,
wâren tump, daz wart schîn.
si nâmen daz in ir muot,
ez würde in nütze unde guot,
daz si im naemen daz leben.
sô würde in daz lant gegeben.
und beliben dâ bî âne nôt.
si swuoren beide sînen tôt
und zwelf herren mit in.
den vil mortlîchen sîn
vernam ein grâve drâte,
der in behalten hâte
und ouch des kindes man was.
der half daz karl genas.
als er diz maere bevant,
iesâ rûmet er daz lant
mit karl dem herren sîn.
dem tet er guoten willen schîn.
von troys der grâven diepolt
der was im willec unde holt,
und was ein sô wîse man,
daz er des fürhten began,
swie verre er iemer quaeme,
ob man in dâ vernaeme,
daz si ir boten dar santen,
die in des lîbes pfanten.
nu gedâhte der guote,
daz diu selbe huote
niender hete groezzer kraft,
und huop sich in die heidenschaft,
da er der heiden künec vant.
der was marsilies genant.
der was milte und rîche
und enpfie si minneclîche
und alle die dar quâmen.
die guot umb êre nâmen,
die machet er im alle holt.
die wolden dienen umbe solt,
die machet er rîche zehant.
spanje unde andriu lant
diu wâren im gehôrsam,
do der grâve diepolt dar quam,
do verwandelt er ir beider namen
und enwolde doch gemeinsamen
mit der heidenschefte nie,
daz er geloubet als sie.
si geloubten kristenlîche.
dô karl der saelden rîche
ahzehen jâr an sich genan,
done reit der saelige man
weder reise noch hervart,
wan da im daz lop sô gar wart,
daz er über al daz lant
zem besten ritter wart bekant.
nû was marsilien swester dâ,
daz in den zîten anderswâ
dehein wîp schoener wart gesaget.
si was ein wünneclîchiu maget.
diu begunde karlen minnen:
des brâhtes in wol innen,
wan si in tougenlîche nam
und baten daz er gehôrsam
ir goten würde und ir ê.
done wolde er dâ niht wesen mê.
er vorhte, ob sîner minne
die liute wurden inne,
er müese den lîp verliesen
oder sîn ê verkiesen.
nu er dem grâven sînem man
die sorge künden began,
do enbôt er ze kerlingen,
er wolde in karlen bringen,
der ir erbeherre solde sîn,
daz si dem ir triwe taeten schîn:
der lebte noch und waere ein man;
und enbôt in warumb er entran,
und enbôt in ouch daz maere,
daz karl der ritter waere,
der in marsilien gewalt
diu wunder haete gestalt.
in was von sîner manheit
sô vil wunders ê geseit,
daz den ungenanten
alle kristen bekanten
und entsâzen sînes lîbes kraft.
noch mêr denn alle heidenschaft.
nune kunde in lieber niht geschehen
sô daz si in solden sehen,
wand er in tôt was gesagt
und die êre het bejagt.
sîn wart kûme gebiten.
die herren gegen ime riten
und enpfiengen in alsô wol,
sô man vil werden künec sol,
dem man grôzer êren gan.
rapot und wineman
sie suohten sîne hulde.
do verkôs er ir schulde
und machte si rîche.
daz dientens willeclîche
wineman unde rapote,
die dienten im unde gote
dar nâch mit grôzen triuwen,
und liezen sich iemer riuwen,
daz si ie sô missefuoren,
daz si sînen tôt geswuoren.
nu er kerlingen gewan,
dô tet er als ein wîse man,
er begunde rihten unde geben
und alsô hêrlîche leben
daz diu werlt begunde jehen:
ein bezzer künec wart nie gesehen,
danne der von kerlingen.
er tuot an allen dingen
daz beste zallen zîten.
sus lobte man in wîten.
nu gedâhte der gewaere
an die endelôsen swaere
diu den heiden sol geschehen.
wand er wol hâte gesehen,
daz si betten an diu apgot
und durch des tiuvels gebot
die sêle verworhten
und got niene vorhten:
daz was sîn groester werre.
nu mante er got vil verre
alles des gelîche
des er an dem ertrîche
mit deheinem menschen ie
durch sîn güete begie,
daz er sînen namen êrte
und daz liut dâ bekêrte.
sô si des waenen wolden,
die sîn dâ hüeten solden,
daz er vil vaste sliefe,
sô bat er got vil tiefe,
daz er im die heiden
von der helle hulfe scheiden.
daz gebet begap er nie.
swâ er reit oder gie,
swâ er stuont saz oder lac,
ez waere naht oder tac,
sô lange phlac er der bete,
daz got sînen willen tete.
got ist genâden sô vol,
des man ze rehte biten sol,
swer des ze allen zîten gert,
daz ers benamen wirt gewert.
diz wart im eines nahtes kunt,
dô er sînes herzen grunt
dicke ersuohte nâch gebete,
als er zallen zîten tete
und noch die saeligen tuont.
do er vor sînem bette stuont
ûf sînen knien alsô bar,
zehant entsliefen si gar
die zwelf ritter guote,
die sîn pflâgen mit der huote
in dem sale dâ er lac.
dâ schein ein lieht als ein tac;
dar inne quam im ein bote
von dem oberesten gote,
ein engel alsô lobesam,
der im ze boten wol gezam.
do er den künec ane sach,
diz wort er minneclîche sprach:
karl, got hât dich vernomen.
durch daz bin ich her komen,
daz du niht anders hâst gegert,
wan des dich got vil gerne wert,
des ist dir dîn schepfaere holt,
des du vil wol geniezen solt:
er gît dir noch vil manec lant.
dû solt werben zehant
umbe daz roemesche rîche.
so du daz gewalteclîche
in dînen gewalt gewunnen hâst
und ez mit guotem fride lâst,
sô soltu pülle twingen.
dâ sol dir ouch gelingen.
beheim unde pôlân
werdent dir beidiu undertân;
ungern wirt allez dîn.
ze kriechen soltu herre sîn,
riuzen kumt in dîne hant.
dir wirt ormenien lant,
serven lant sich dir ergît.
plachen wirt dir âne strît,
tenemark sol dir werden.
über alle schotesch erden
wirstu herre genant.
sam tuostu über îrlant;
engellant dir werden sol.
daz rîche z arle alsô wol,
diz wirt dir in vil kurzer vrist
und allez daz da enzwischen ist.
sone soltuz langer niht sparn,
du solt ouch hin ze spanje varn:
got wil dich dâ mit êren.
du solt daz liut bekêren.
die dir des niht wellent volgen,
den wirt got sô harte erbolgen,
ez sî man oder wîp,
daz ir sêle unde lîp
iemer mêre hânt verlorn.
du solt diz swert und diz horn
dîme neven ruolande geben.
der sol daz êwige leben
verdienen an der hervart.
daz swert heizet durndart:
ich sage dir waerlîche,
ez sante dir got der rîche,
der hât ez selbe alsô genant.
daz horn heizet olivant:
die namen gaber in beiden.
ich sage dir swelh heiden
mit dem swerte wirt wunt,
dern wirt niemer mê gesunt.
als ruolant blaeset daz horn,
sô wirt den heiden sô zorn,
daz si verliesent ir sin.
zehant gesigestû an in:
si sleht der gotes swaere fluoch.
nu nim ouch disen hantschuoch
und stôz den an dîne hant,
sô du wellest in daz lant,
und diene nâch dînem lône.
die êwigen krône
soltû ze himelrîche tragen.
diz hiez dir got darumbe sagen,
daz du lîp unde leben
deste baz getorstest geben
willeclîche an die nôt.
dir enmac dehein tôt
ze disen zîten geschaden.
du solt morgen für dich laden
dîne liebsten alle,
wie in diu rede gevalle.
lâ si horn und swert sehen,
sô beginnent si jehen
si gestên dir zallen êren.
sô soltu hinnen kêren
gegen dem rîne zehant.
dâ muostu tiuschiu lant
elliu samt erstrîten.
daz geschiht in kurzen zîten.
als du gewaltec werdest dâ,
sô rît ze rôme iesâ.
der nû ze rôme bâbest ist,
der stirbet in der selben vrist,
sô du ze rôme rîtest.
da erwirbestu unde erstrîtest,
daz dîn bruoder bâbest wirt.
von dem bistu unverirt:
der enpfaeht dich mit der wîhe.
so dir got daz heil verlîhe,
daz er dir dîn reht getuo
unde dir diu lant dar zuo
elliu werden undertân,
sô heiz rîten unde gân
dîne boten iesâ zehant
allenthalben in diu lant
und enbiut in daz maere:
sô wirt daz lant sô laere
unt gewinnest ein solich her,
swer sich dir setzet ze wer,
daz im nieman kan gewegen.
got wil dîner verte pflegen.
swaz ich dir lande hân genant,
diu gewinnt dir elliu ruolant;
der wirt saelden sô vol,
die wîle die er leben sol,
daz du in iemer rîchen solt.
dem wis genaedec unde holt:
an im stêt elliu dîn êre.
got minnet in sô sêre,
daz dîn wille für sich gât,
unz ruolant sîn leben hât,
daz dir der heilige krist
in dirre welt sô willec ist:
deste baz soltû in minnen,
sô mahtu mê gewinnen.
dâ mite wis ouch dû gemant.
ûf huop der engel sîne hant
unde tet sînen segen
über karlen den degen.
dâne sach er sîn niht mê,
dô wart ez vinster als ê.
hie huop sich ein maere
daz lanc ze sagen waere,
nu wil ichz kürzen swâ ich kan.
do er roemisch rîche gewan
und dar zuo elliu diu lant,
diu ich iu ê hân genant,
dô sagter tiuschen liuten danc.
swaz er der lande betwanc,
sît si im wurden undertân,
daz hete er gar mit in getân.
des gap er in ze lône,
daz si roemische krône
dem iemer geben solten,
den si ze herren wolten:
daz wart gevestent mit der schrift.
dô machet er ein rîche stift
in unser frowen êre,
daz si dâ iemer mêre
ir künege krônten unde kürn
und daz reht niemer verlürn:
diu stat ist âche genant.
als er daz allez überwant,
dô dâhte er wider an sîne vart,
diu im von got enboten wart.
nu seite der gewaere
dem bâbest diz maere:
der wart der rede harte frô
und sprach, er hulfe im alsô,
er wolde senden zehant
sîne boten in diu lant
und woldez kriuze heizen geben
ûf der heidene leben.
dô ladete karl für sich
die zwelf ritter hêrlich,
die sîn hüeten solten
und ouch vil gerne wolten.
die hâte er lange alsô bekant,
daz er niht liebers envant.
des enlât iuch niht bedriezen,
ich sage iu wie si hiezen.
sîner swester sun ruolant
was zem besten bekant,
und olivier der gselle sîn
und der erzebischof turpîn,
samsôn und ansîs,
engelhêr und gergîs,
anselm von vorringen,
dern wart nie an sînen dingen
ze schaden noch ze spotte.
dâ was îve und otte
und berngêr ein helt guot.
durch deheinen zagehaften muot
dorfte man in niht ze strîte manen.
der zwelfte vuorte sînen vanen,
der was geheizen gotfrit.
der getrat nie deheinen trit
ûz manlîchem muote.
die zwelf helde guote
geswichen dem keiser nie,
swie grôziu nôt in ane gie.
an in stuont sînes dinges vil,
als ich iu bescheiden wil:
ern tet niht âne irn rât.
swaz tugent uns got geschaffen hât,
die behielten sie gar.
er was wol worden gewar,
si heten rehte sînen muot.
dâ von dûhten si in guot
ze huote und ze râtgeben.
swâ si lîp unde leben
durch got solten wâgen,
ân allez râtfrâgen
wâren si des vil bereit.
si kêrten alle ir arbeit
alsô sêre hin ze gote,
daz si sîme gebote
durch niht entwîchen wolten,
swelhe nôt si drumbe dolten.
dô sagte in karl zehant,
daz er die heiden unde ir lant
ze gote wolte kêren.
er sprach: der grôzen êren
sult ir alle frô sîn,
unde sît die bruoder mîn
an der verte und an dem lône.
gôt hât iuch vil schône
ze dirre werlt geêret
und hât an iuch gekêret,
swaz man an rittern loben sol:
des sît ir vollekomen wol.
nu sult ir gote sîn gereit,
daz er iwer werdekeit
ze der mâze genieze,
daz in ir iht bedrieze:
sô muget irs êwiclîchen hân.
ich bin des sicher âne wân,
daz mir disiu hervart
ûf iwern trôst geboten wart:
ez geschiht iu zeinen êren.
ir sult daz liut bekêren:
got wil iuch dâ mit erwerbe...
nu lât ez niht verderben
des got mit iu gedâht hât.
daz ist mîn bete und ouch mîn rât.
dô der keiser diz gesprach,
wan man daz urkünde sach
an dem horne und an dem swerte,
swes er do an si gerte,
des wârens im vil bereit
und hulfen im sîn arbeit
vil gerne vollebringen.
daz quam von zwein dingen:
si tâtenz beidiu durch got
und durch der liebe gebot,
die si zem künege hâten.
ir man si komen bâten,
die besanten si gar
und sprâch, dô si quâmen dar,
swelher mit in wolte varn,
er solte sihs zehant erbarn:
swer des niht tuon wolte,
daz er ouch daz reden solte.
dô sprâchen die helde guote
mit eime gemeinen muote
si wolten wâgen den lîp
und lâzen kint unde wîp,
dar zuo friunde unde guot
willeclîche durch den muot,
daz si den êwigen ruom
für werltlîchen rîchtuom
iemer wolten minnen.
swâ sie den möhten gewinnen,
dâ waeren ir wille ungeschart.
alsus gelobten si die vart
mit ûf gehabener hant.
dô sprach der degen ruolant:
swer nu willeclîche vert,
dem ist diu saelde beschert,
daz in got niemer verlât.
swer aber an dem muote hât
deheiner slahte widersatz,
wil der varn umbe schatz,
man sol in machen rîche,
daz er will willeclîche
mit den anderen var.
ir müezet allesamt dar.
swerz durch got niht entuot,
der muoz varn umbe guot.
dô sprâchens alle glîche
beidiu arme unt rîche,
si waeren in selben sô holt,
daz si durch silber noch durch golt
dâ niht sterben wolten.
swelhe nôt si solten
an der marter doln,
die wolten sie gar darumbe holn,
daz in got geruohte geben
daz unzerganclîche leben.
dô der keiser vernam,
daz si gote gehôrsam
alle wâren dirre verte
und sich des niemen werte,
dô sante er iesâ zehant
sîne predigaere in daz lant
und enbôt in die hervart.
wie liep diu botschaft wart
der kristenheit gemeine!
des enwas niht ein kleine.
daz lant wart alsô laere,
dô man daz gotes maere
sô bescheidenlîch vernam,
daz allez daz daz kriuze nam,
dem ez diu êhaftiu nôt
niht enwerte noch verbôt.
ez wart ein her wünneclich,
dô diu kristenheit sich
gesamte an eine stat,
dar si der keiser komen bat.
ûf eine hoehe er dô gie
in almitten under sie
und hiez si willekomen sîn.
er sprach: liebe bruoder mîn,
die daz kriuze her haben brâht,
in brüederlîcher andâht,
der müeze der gotes segen
iemer êwiclîche pflegen.
ir sult des guoten trôst hân,
swaz ir dâ heime habt verlân,
ez si friunt oder guot,
swer dise vart mit willen tuot,
daz giltet im got hundertvalt.
nu gebet iuch in gotes gewalt
mit lîbe und mit guote,
daz er nâch sînem muote
unser dinc verenden müeze.
im enwart nie niht sô süeze,
sô daz wir wolten gâhen,
daz er uns müese enpfâhen.
diu kristenheit ist geladen
mit einem lasterlîchen schaden
von der heiden schulden.
wider unsers herren hulden
rîtent si in unser lant.
si stiftent roup unde brant:
sin wizzent waz si rechent.
unser gotes hûs si zebrechent,
die liute vâhent si hie
und opferent uns die
ze schanden für diu apgot.
daz ist des tiufels spot.
sie tuont in marter vil,
si setzents ûf zeime zil
und schiezent der zuo mit pfîlen.
nu sul wir dar nâch îlen,
daz sis niht langer trîben
noch ez niht genozzen blîben.
minnet got mit iwer kraft
und volget iwer meisterschaft,
sô dienet ir an dirre vart
daz eine mennesch nie sô saelec wart,
irn werdet sîne genôze.
got lônet iu sô grôze,
der iemer wunschen solte,
daz er niht baz enwolte.
uf stuont der erzebischof,
von dem des keisers hof
gezieret und geêret was.
lûter als ein spiegelglas
was er vor aller untât.
er gap helfe unde rât
und was der zwelfer einer,
der sich nie deheiner
von dem andern geschiet,
unz si got sô wol beriet,
daz si alle gelîche
ze dem êwigen rîche
fuoren an eime tage.
nâch dem selben bejage
wurbens alle ir leben.
nû sint si gotes râtgeben.
in was ze gote ie sô gâch
und jagten im sô vaste nâch,
unz si den lôn namen,
daz si in sîn rîche quâmen.
dô sprach der bischof turpîn:
bruoder, nû tuot wol schîn,
warumbe ir ûz sît komen,
daz heilige kriuze habt genomen,
daz unser herre selbe truoc
und uns die sünde abe twuoc,
diu uns von adâm ane quam.
daz kriuze ist harte lobesam:
ez schuof uns michel êre.
got hât uns sîne lêre
mit dem kriuze vor getragen.
der verte sul wir nâch jagen,
dar diu wâren gotes kint
vor uns hin gevarn sint,
die daz kriuze minnten hie,
und ouch noch varnt alle die,
die sich so versinnent,
daz siz ze rehte minnent.
tuot dem kriuze rehte,
sô sît ir gotes knehte
und dar zuo sîniu lieben kint.
die zwô êre die sint
iu dâ ze himele gewegen.
daz kriuze daz ist unser segen:
daz minnet nâch dem gebote.
sô sît ir iemer mit gote
und er mit iu mit solher kraft,
daz iuch niemer sîner friuntschaft
dehein tiuvel mac berouben.
ir sult iwern gelouben
mit den werken bewarn,
son muget ir niemer missevarn.
der lîp ist der sêle kneht,
er sol ir dienen, daz ist reht.
wil er ir dienest versagen,
sô sint si beidiu samt erslagen.
daz her sich dô breite,
diu kristenheit sich bereite,
si gâhten in der heiden lant.
beidiu roup unde brant
erhuoben dô die heiden,
dô si sich muosen scheiden
vliehend ûz ir lande.
si verwuostenz mit dem brande,
wan siz den kristen
niht langer wolden vristen.
si riten vliehende vor.
die kristen jagten ûf ir spor,
daz der heidene her
nieman ze deheiner wer
niender getroesten kunde
unze an der gerunde.
dô si dar über quâmen,
diu schif si ûz nâmen:
si wânden dâ wol genesen.
si wolten des gewis wesen,
dane möchte niemen über komen.
die brucke wurde abe genomen.
dâ wart der heiden sô vil,
daz ez si dûhte ein kindes spil,
daz si karlen solten bestân.
si wolten daz für wâr hân,
daz in der werlt anderswâ
sô manec man alse dâ
nie gesamnete sich.
des wart ir schal sô grôzlich,
daz sô getâniu hôhvart
sît noch ê vernomen wart.
do die gotes pilgerîne,
der keiser und die sîne,
an daz wazzer quâmen
und daz wol vernâmen,
daz man die gerunde
niht wol gerîten kunde,
dô viengens einen heiden:
der muose si bescheiden,
wâ ein furt da über gie.
zehant dô kêrten sie
zeiner kreftegen stat,
dâ man diu apgot ane bat:
diu was tortôse genant.
dô sazte der helt ruolant
sîn horn an sînen munt.
daz erschalter drîstunt
mit einer solhen stimme,
daz er mit des schalles grimme
diu apgot und diu heiden
beroubet unde in beiden
den sin benam und die kraft.
si wurden alsô zagehaft,
daz si niht triweten genesen
und wolten âne wer wesen,
wan einer, der hiez iôsias,
der dâ der edelste was
und ouch der rîchest under in,
der getrôste in den sin
zuo manlîchem muote.
er sprach: wert, helde guote,
iwern lîp und iwer guot.
swer durch sînen zagen muot
alsô lasterlîche
von sînem guote entwîche,
dern müeze niemer mêre
weder guot noch êre
ze dirre werlt bejagen.
alsô trôster die zagen,
daz si wurden manhaft
und sich aller ir kraft
ganzlîche erholten
und gerne wern wolten
beidiu guot unde leben.
si begunden an die wer streben,
und bliesen ir wîchorn.
dâ wart ein michel zorn
an die kristen erhaben.
si gâhten über den burcgraben
gegen dem keiser an daz velt.
dâ wart in daz widergelt
mit maneger tiefen wunden.
in harte kurzen stunden
wurden si des spils sat.
si kêrten wider zuo der stat:
des wart grôz ir ungewin.
dô riten die kristen samt in.
dâ liten die beiden an der vluht
die aller hertesten zuht
dâ von se ie hôrten gesagen.
si wurden fliehende erslagen,
beidiu man unde wîp.
durch behalten den lîp
in der apgot hûs si liefen.
vil lûte si anriefen
ir apgote über al
umbe der kristen val.
daz waer alse guot verlân.
ir apgot die mohten niht hân
wider gote deheinen sin.
die kristen liefen zuo zin drin
und sluogens an ir gebete.
nu hoeret wie man den goten tete:
die wurfens von den stuolen
und besouftens in den pfuolen
und liezen die heiden sehen,
wolten si der wârheit jehen,
daz ez niht gote waeren,
dô si sô gar verbaeren,
daz si sich niht enrâchen:
die kristen alle sprâchen:
seht wie iwer gote sint
beidiu toup unde blint,
sin enmugen sich erwern niht.
wie mohtens iu gehelfen iht?
sus begunden si den heiden
diu apgot vaste leiden
mit herten swertstreichen.
da geschach ein michel zeichen,
so wir an den buochen hoeren sagen,
swaz dâ heiden wart erslagen,
daz die tiufel dar quâmen
und die sêle nâmen
zir aller angesihte.
dô si daz gerihte
so bescheidenlîche sâhen,
do begundens alle gâhen
in des keisers gewalt.
si waeren junc oder alt,
des toufes si alle bâten.
dem si gedienet hâten
mit ungelouben unze dar,
dem widersagten si gar
und geloubten an unsern trehtîn.
der erzebischof turpîn
der touftes in den namen drî,
dâ man got sol erkennen bî.
sus wart diu gotes lêre
geminnet alsô sêre,
daz dâ niemen enwas,
wan der deo gratias
mit guotem willen dicke sprach.
dô man diu zeichen gesach,
dô bâtens got vil sêre
durch sîner gnâden êre,
daz ir sîn heiliger segen
êwiclîche müese pflegen.
sus was karl der rîche
sehs jâr gewalteclîche
ze spanje in dem lande.
mit roube und mit brande
zefuorte er in die veste.
diu boeste noch diu beste
dern mohte deheiniu bestân.
swie ein burc was getân,
da er die heiden ûse vant,
die zebrach er zehant
und nam in allen daz leben.
dâ für endorften si im geben
weder silber noch golt.
er was der kristenheit sô holt,
waeren die berge guldîn,
sin möhten in sô niht frum sîn,
daz er si haete genomen,
sin waeren zuo dem toufe komen.
alsô fuor er durch daz lant,
daz er niht des envant
stete, bürge noch her,
swaz sich sazte ze wer,
ez enwaere iesâ verlorn.
swer zuo den saelden was geborn.
daz er sich toufen wolte
und gelouben als er solte,
den enpfienc man minneclîche,
er waere arm oder rîche,
ez waere man oder wîp.
sîn guot und sînen lîp
lie man guoten fride hân.
im enkunde niemen widerstân,
unze er quam ze sarragôz:
dâ waz diu heidenschaft sô grôz
und des landes veste,
daz ez die werden geste
vil harte wegen solten,
die dâ für sich rîten wolten.
daz enmohte in niht erwenden.
er wolde sîn arbeit enden,
ez enletzet in der tôt.
anders dehein nôt
kund in dar von gescheiden.
daz vernâmen die heiden:
des wart ir vorhte sô grôz,
daz alle die von sarragôz
des tôdes sich versâhen
und offenlîche jâhen,
sichn dorfte gein karles her
niemen ze deheiner wer
niemer erbieten,
daz si sich des berieten
gemeinlîche über al,
si heten drîer dinge wal,
daz si der einez welten
und des niht langer twelten:
wolten si sich vristen,
si müesen werden kristen.
woltens aber sus genesen
und doch an ir gelouben wesen,
sô soltens daz lant rûmen.
daz endorften si niht sûmen.
wolten si sich aber wern,
son kunde si nieman genern
si müesen benamen tôt ligen.
karln möhte niemen angesigen.
ein künec hâte daz lant,
der was marsilies genant:
der enpfienc es grôze swaere,
do im daz selbe maere
sô waerlîche wart gesagt,
daz im sôgar was verzagt
sîn volc, zuo dem er sich versach.
des gewan er grôz ungemach
von der starken vorhte,
die im diu angest worhte,
daz er würde vertriben.
er waere mit gemache bliben,
im hete niemen niht getân,
wolder lîp und guot von dem hân,
derz im hâte gegeben.
dâ begunde er wider streben:
des warf in des gelückes rat
in daz êwige mat.
sîne boten sander drâte,
da er iht gewaltes hâte,
allenthalben in daz lant,
daz si dar quaemen zehant,
swaz sînen êren rehte quam,
des wârens im gehôrsam
und quâmen, dâ er in beschiet,
mit einer kreftigen diet,
an ein velt lanc unde wît.
dô was ein alsô heiziu zît,
daz si wâren von der sunnen
ze tôde nâch verbrunnen.
dô wart der künec gewar
wa ein ölbaum den schate bar.
dar under saz er eine
ûf einem marmelsteine
und sorgte vil sêre
umbe lîp und umbe êre,
umbe liut und umbe guot.
im sagte sîn selbes muot,
daz enmohte er vor den kristen
niht langer gevristen.
dar an was er niht betrogen.
grâven unde herzogen,
die sînes râtes pflâgen
und im dicke rât gâben,
die hiez er für sich komen.
er sprach: ir habt wol vernomen,
der keiser rîtet dâ her.
daz ist elliu sîn ger,
daz er mich gar vertrîbe.
nu râtet wie ich belîbe.
er kumt mit sô grôzer kraft,
het ich alle heidenschaft,
ichn dorfte in doch niht bestân.
swaz uns daz beste sî getân,
daz râtet balde, des ist nôt.
ez ist anders unser tot.
also weiz ich wol daz ez ergât,
ez ensî daz uns ein wîser rât
dâ von künne gescheiden.
ûf sô stuont ein heiden,
der was alt unde grâ,
und was der wîseste dâ.
er was ze hove ein wert man.
swaz karger liste iemen kan,
dane het er sich niht vor gespart.
im was gevlohten sîn bart.
er het ez an dem muote,
an geburte unde an guote,
swaz er dâ reden wolte,
daz man ez hoeren solte:
er was geheizen blanschandiez.
sîme herren er vil wol gehiez.
er sprach: nu troestet iwern muot:
ich behalte uns lîp unde guot
und alle unser êre,
volget mîner lêre.
die heiden sprâchen zehant,
ir lîp ir êre unde ir lant
solt in sînem gebote stên:
daz enwolten si niht übergên.
dô sprach der alte blanschandiez:
fundeval mir mîn vater liez:
dâ wolde ich gerne blîben.
nu wil uns karl vertrîben.
swie angestlîche es nu stât,
welt ir leisten mînen rât,
wir belîben âne grôzen schaden.
ir sult zwelfe für iuch laden,
die wîsten die ir iender hât,
und sendets karle, deist mîn rât.
enbietet im dienest unde guot,
ir tragt im willigen muot
und iwer fürsten dar zuo,
daz er iu selbe kunt tuo,
waz ez sî, des er ger.
sante er sînen kneht her,
dem waeret ir gehôrsam.
er sî iu âne schulde gram:
des bringet ir in wol innen.
und bietet im ze minnen
swes er niht welle enbern,
ros lewen unde bern,
vorloufe âne zal
und guoter moere die wal
und tûsent mûzaere.
geruoche er sîner swaere
vergezzen umbe solhen schaden,
ir heizet im mit golde laden
beidiu mûle und obenden
welt ir im geladen senden,
rehte fünf hundert,
und jehet ir habt gesundert
ûz iuwereme lande
guldîner bisande
swaz fünzec karren mugen getragen.
und heizet im für wâr sagen,
ir gebt im gîsel dar zuo,
daz er sô gnaedeclîche tuo
und die gâbe ruoche enpfâhen.
ern durfe niht versmâhen
iwern dienst und iwer guot.
ir wellet im willigen muot
erzeigen mit sô grôzer kraft,
daz ir im alle heidenschaft
vil gerne helfet twingen.
swaz ir des muget volbringen,
dane welt ir niemer an verzagen.
daz heizet im die boten sagen.
marsilies sprach: waz hulfe daz?
des soltu mich bescheiden baz.
karl ist grimmes muotes,
ichn getriwe im deheines guotes.
gesende wir diu kint dar,
wirt er danne gewar,
daz wir niht wellen als er wil,
waere ir noch alse vil,
er lieze ir einez niht genesen,
ez müeze ir aller tôt wesen.
nâch den untriuwen
müese uns iemer riuwen,
daz wir ie kint gewunnen.
solte wir in des gunnen,
daz man si martert alsô,
wir enkunden niemer werden vrô:
ez würde ein êwiger spot,
wir verlürn die werlt unde got.
do sprach blanschandiez der alte:
karl vert mit gewalte,
welle wir im widerstân,
sô muoze wir verlorn hân
beidiu guot unde leben.
des wil ich mînen sun geben.
solz im an den lîp gân,
daz ist mir bezzer getân,
danne ich guot unde lîp,
kint êre unde wîp
allez samt verliese
und selbe den tôt kiese.
sus behalde ich noch ein teil:
volget mir, dâst unser heil.
nu merket mînen rât gar
und sendet im diu kint dar:
ich geschaffe daz in kurzer zît,
daz ers uns gerne wider gît,
und heizet in mit guoten siten
vil sêre vlêhen unde biten,
daz er ze disen zîten
hin wider welle rîten;
swenne er und die sîne
hin kumen zuo dem rîne,
daz er mit sîner diete
einen hof dar gebiete
an sînen stuol ze âche.
ân alle widersprâche
kumt ir vil gerne dar
und bringet iwer fürsten gar,
an sente michels tage;
daz er an iu niht verzage:
irn gezwîvelt niemer dar an,
irn werdet gerne sîne man,
und machet im zinshaft
dar nâch mit iuwerre kraft
manec heidensch rîche.
diz râtich getriulîche.
behaltet ir den selben rât,
ich sag iu rehte wiez ergât.
karl rîtet in sîn lant,
unde scheidet sich zehant
sîn her algemeine,
und belîbet er alterseine.
die er danne hie lât,
den er diz lant bevolhen hât,
die heizet alle vâhen
und sumelîche hâhen.
mir ist ein dinc wol bekant,
den er bevilhet diz lant,
daz si im alsô liep sint,
daz er uns elliu unser kint
vil gerne drumbe wider gît.
sô gemache wir in der zît
unser lant alsô veste,
daz wir die leiden geste
niemer niht entsitzen.
mit susgetânen witzen
sul wir in vertrîben
und wir mit êren blîben.
dô der rât was getân,
marsilies hiez dar für gân
zwelf witzige heiden.
des wil ich iuch bescheiden,
wie ir namen wâren getân,
die er ze boten wolte hân.
clargîs von barguel,
der was an sîme râte snel.
daz ander was estropîz
und sîn sun stramarîz,
priamôr von der warte
und grâlant mit dem barte.
dâ was ouch palziel
und malbrant von mêrel,
und mathêus sîn oehein,
der was der wîsesten ein.
daz niunde was jômel,
da was blangrîz und dôvel
und der alte blanschandiez.
marsilies dô sagen hiez
sîn angest und sînen muot.
daz dûhtes allesamt guot.
der künec dô selbe ûf stuont,
als die angesthaften tuont,
den ernest unde nôt ist.
er sprach: ir kunnet manegen list,
iu ist grôz wîsheit undertân.
ich hân mîn êre an iuch verlân:
nû seht daz ir mich wol bewart.
darumbe ist iemer ungespart
beidiu lehen unde eigen.
ich wil iu friuntschaft zeigen
und endelôse minne,
und werbet nû mit sinne
und weset einmüete.
durch iwer selber güete
nemet palmen in die hant.
es ist zen sorgen gewant.
ir sult zwelf blanke mûle nemen,
die mir ze geben gezemen
gein sus getânem solde.
und ladet die mit golde
unde bringet karle daz.
er vernimt die rede deste baz.
saget waz ich im geben wil:
ich weiz vil wol, es ist sô vil,
ist im iht nôt umbe guot,
daz er uns ouch genâde tuot.
die boten sante er von dan,
die fuorten rîchiu kleider an
und fuorten goldes die kraft
und eine valsche botschft.
dô si begunden nâhen,
dâ si den keiser sâhen
ze korters vor der stat ligen,
ein gebirge si niderstigen,
da si übersâhen sîne kraft
und die aller besten ritterschaft,
diu ûf dirre erden
ie gesamnet dorfte werden.
daz velt was lanc unde breit.
si sâhen da grôze schônheit,
manegen ritter küenen,
manegen vanen grüenen,
mangen rôten unt wîzen.
si sâhen daz velt glîzen,
als ez allez waere guldîn.
ez gap von golde den schîn,
daz si jâhen in der vîentschaft,
si saehen wol karles kraft,
dern möht niemen widerstân.
er solte ein herre âne wân
über allez ertrîche sîn,
daz waere an sînen tugenden schîn.
swâ mite man die zît vertreip,
der gerne ân ungemüete bleip,
des hete karl vor im mê,
danne sît oder ê
ie dehein künec gewunne
oder iemer gewinnen kunne,
ân sâlomônen eine,
dem sul wir algemeine
der grôsten herschefte jehen,
diu ie bî künege wart gesehen.
dô si niht schaden nâmen,
unz si zem her quâmen,
an dem ersten gruoze
dô vielen si ze fuoze
allen den die dâ wâren,
und begunden gebâren
harte klagelîche.
beidiu arm und rîche
die rûmten unde entwichen in.
dâ mite quâmen si hin
in vil kurzen stunden,
dâ si den keiser vunden.
ob eime schâzabel was daz,
daz er mit gêrolde saz,
dem herzogen von swâben,
dem sîne tugende gâben
werdekeit mit lobes kraft:
der was ein ritter manhaft.
dô si begunden nâhen,
daz si den keiser sâhen,
do erschractens sêre dâ von.
sin wâren niender gewon
deheines man sô wunneclich.
er was der rôsen gelich
an dem antlütze sîn.
sîn varwe gap den widerschîn,
alsam der sunnen schîn tuot.
im was besezzen sîn muot
mit des heiligen geistes kraft.
got hâte sîne meisterschaft
an karles lîbe schîn getân:
er ist ouch heilic âne wân.
im was nâch rehten dingen nôt,
er was der vîende tôt;
den armen was er heimlich.
wider übel erbarmte er sich.
ze gote was er gewaere
und ein rehter rihtaere.
er west aller rehte ein ahte,
er lêrt ouch uns die pfahte,
die brâht im ein bote
von dem obersten gote.
er was an allen dingen reht,
und was zem swerte ein guot kneht.
ein milterr künec wart nie geborn:
er was aller tugende ûz erkorn.
der heiden für den keiser trat,
sîn rede er vernemen bat.
karl in selbe reden hiez.
dô sprach der alte blanschandiez:
heileger keiser hêre,
minne saelde und êre,
diu sîn iu iemer undertân;
die müezet ir von gote hân,
der den himel und die erden
von nihte hiez werden,
der von dem himele tet ein vart
und von einer megde geborn wart
und in dem jordân wart getouft
und zuo der marter wart verkouft
unde an sîner menscheit
den tôt an dem kriuze leit
und eine vart zer helle tet
durch sîner miltekeite bet
und die saelegen erlôste
und alle die getrôste,
die sîner lêre volgten nâch.
zuo dem ist uns gerne gâch.
wir sîn noch alle heiden,
leider von gote gescheiden.
nû bit wir iuch vil sêre
dur des selben gotes êre,
daz ir uns den touf heizet geben
und heizet uns orden unser leben,
daz wir gotes hulde erwerben
und an disen sünden iht sterben.
karl ein wîle entwalte
dô sprach aber der alte:
nû zwîvelt herre keiser niht,
swaz ir gebietet, daz geschiht.
marsilies mîn herre,
der hiez iu sagen verre
sînen dienst getriwelîche
und der zuo von sînem rîche
beide herren unde fursten,
ob si des biten getürsten,
daz ir uns den touf heizet geben,
wir wellen zinsen unser leben,
und helfet uns an iwer ê.
mîn herre gît iu goldes mê,
dan deheime künege sî gegeben,
sît der erste man begunde leben.
beidiu mûle und olbenden
wil er iu geladen senden
fünf hundert, hiez er iu sagen.
swaz fünzec karren mugen getragen
der guldînen bîsande,
swaz in iwerm lande
seltsaen unde liep ist,
des wil er iu in kurzer vrist
dâ her senden alsô vil,
hunde unde vederspil,
ros lewen unde bern,
unze er iuch des wil gewern,
swaz iwern namen êret,
daz er daz gerne mêret.
er hiez iuch biten sêre
durch iwers namen êre,
durch got und durch iwer vart,
swa er sich habe missewart,
daz ir im helfet dar zuo,
daz erz alsô widertou,
deiz im an die sêle niht engê.
und hiez iuch dennoch biten mê,
daz ir durch iwer sêle heil
dem lande entwîchet ein teil,
unz daz er sich bereite.
daz lant wirt zuo bôsheite.
gebietet iwer sprâche
an iwern stuol ze âche,
dar kumt mîn herre, als ich iu sage,
an sante michels tage,
und bringet tûsent fürsten dar
und lât iuch werden gewar,
daz er iuch fürhtet sêre.
des habt ir groezer êre,
daz si nâch iu rîten müezen
und iu dâ heime büezen,
dann ob ez hie geschaehe.
mîn herre wil daz man saehe,
swâ mite er iemer mêre
iwern namen und iwer êre
und iwer lop gehoehen kan,
daz er sich niemer dar an
als umbe ein hâr gesûmen wil
unze an sînes tôdes zil.
karl sich allez enthielt,
wan er grôzer wîsheit wielt,
unze erz wort getihte.
daz houbet er ûf rihte
und sprach zuo dem alten:
daz dîn got müeze walten,
du schînes in schoenen gebaeren:
wie wiltû mir daz bewaeren?
ich kêre mich niht an iwern eit,
irn tuot mir die gewisheit,
der ich vil wol gelouben muoz,
ich entwîche iu niemer einen fuoz.
so gebietet, sprach der alte,
daz man mich selben behalte.
ich bin ein fürste genant
und hân liute unde lant,
sô hat mîn herre sune drî.
ob ez iwer wîsen rât sî,
der nemt ze gîsel einen:
sone lâzet er deheinen
die dâ herren sint genant,
ieslîcher müeze iu zehant
ze gîsel geben den sînen.
so gib ich iu ouch den mînen.
wir wellen iu elliu diu kint,
diu under fürsten geborn sint,
ze gîsel vil gerne geben
und iemer kristenlîche leben
und leisten allez iwer gebot.
nu enpfâht uns durch den rîchen got.
der keiser sprach: tuot ir daz,
sone geschach nie liuten baz.
ir sît an der sêle genesen.
und muget doch âne schaden wesen.
welt ir kristenlîche leben,
ir muget mir lîhte gegeben:
ich quam her niht durch iwer guot.
got wil daz ir iuch abe tuot
iwers ungelouben, den ir hât,
und iwer gote varn lât,
apollen und mahmeten.
diene solte niemen ane beten.
der tiuvel ist dar inne
unt hât iuch mit sînem sinne
gesterket an der missetât.
swie harte er iu geliebet hât
sîne lêre unt sîne stimme,
sîn lôn ist alsô grimme,
swer im gevolgt unz an den tôt,
dern kumt niemer ûzer nôt.
marsilies iwer herre
hât mich versuoht ze verre,
er hiez mir houpten zwêne man,
der ich vergezzen niemer kan,
die ich dar ze boten sante.
da mit er mich sêre schante.
alsô würde ouch iu getân,
wan daz ich es durch got lân,
der ein fürste ist aller güete
und dur sîne diemüete
ze jêrusalêm einen esel reit,
do er die marter durch uns leit:
er fuort einen palmen an der hant.
nu sît ir her ze mir gesant
und füeret daz selbe zeichen.
daz muoz mîn herze weichen:
ich schied iuch anders von dem besten lide.
der palme bezeichent den fride,
des muget ir wol wesen frô.
waz ob ez got noch füeget sô,
daz marsilies wirt bekêret,
sost diu kristenheit wol gêret.
gêt ze herbergen unz morgen;
irn dürfet drumbe niht sorgen,
ine lâze iuch varn mit minnen.
gotes hulde müezet ir gewinnen.
unz diu rede was getân,
dô sâhens rîten unde gân
die heidenschaft alle
ûz der stat mit schalle,
darumbe si dâ lâgen.
die begundenz vaste wâgen.
si wolten die kristen
erslichen hân mit listen,
des wurden si vil wol gewar
und huoben sich zehant dar.
si drungen in vâste nâher.
in was allen deste gâher,
ob si des würden gewar,
daz si der heidene schar
zer flühte getwungen,
daz si denne mit in drungen.
in die stat mit gewalt.
dâ sach man manegen helt balt,
die wol mit unverzagten siten
nâch lobelîchem prîse striten.
ein marcgrâve der hiez diepolt,
der gap dâ sô rîchen solt
mit eime guoten swerte,
swelhen heiden ers gewerte,
der was sô rîche gemaht,
daz er nâch guote niht mê vaht,
und begunde idoch sô armen,
daz in niemens erbarmen
mohte bringen ûzer nôt:
wan er lac dâ zehant tôt.
ze helfe quam im ansîs,
beidiu otte und gergîs
und gotfrid mit karles vanen.
der wart manigem ze banen.
der degen îve ouch dar quam
und der vil küene ingram,
dô sluogen sus hin wider.
dâ vielen die heiden nider,
unz daz die helde guote
muosen waten in dem bluote.
do entwichen die heiden zuo der stat.
vil enge wart in daz pfat,
vil michel wart daz gedranc.
manegen angstlîchen wanc
muosen tuon die heiden.
dâ sach man manegen scheiden
von friunden und von guote.
man sach mit dem bluote
vil manec swert berunnen.
die brucke si gwunnen.
under des quam ruolant,
der truoc in sîner zeswen hant
mit golde bewunden einen gêr,
dâ mite frumte der helt hêr
vil manegen zuo der helle.
er und olivier sîn geselle
wurfen die schilte zen rucken
und huoben sich über die brucken.
da gewunnens solhe geste
dâ von diu stat veste
der wirte wart beroubet.
si wurden dâ betoubet
mit dem tôde über al.
die kristen sluogen zetal
beidiu man kint unde wîp:
dâ behielt dâ niemen den lîp.
dô was verendet der strît.
daz was umbe die zît,
daz der tac und diu naht schiet.
nu schuof diu kristene diet
mit ruowe aber ir gemach.
der alte blanschandiez sprach
wider sine gesellen:
diz liut hât kraft und ellen.
suln wir vor in genesen,
daz muoz diu grôste saelde wesen,
diu ie liuten widerfuor.
bî mahmete er vaste swuor,
im waere der trôst umbekant,
daz si behielten daz lant.
des andern morgens fruo
gedâhte karl dar zuo,
daz si niht würden betrogen.
grâven unde herzogen
und ander die fürsten gar
ladet er alle ensamt dar.
er hiez si für sich sitzen
und sprach in zuo mit witzen:
vernemt ir herren alle,
wie iu diu rede gevalle.
marsilies mîn vîant
der hât her ze mir gesant,
er welle kristenlîche leben
und welle uns vil goldes geben,
sînen sun ze gîsel dar zuo.
nu râtet waz ich drumbe tuo:
râtet die gotes êre,
ine ger nihtes mêre,
wan daz wir sô gedingen,
daz wir gotes hulde gewinnen.
ûf stuont der degen ruolant:
marsilies hât dâ her gesant,
sprach er, durch einen list.
ich weiz wol waz diu rede ist.
er biutet uns michel êre,
daz er uns hin wider kêre:
er büte uns anders niht sô vil.
ich weiz wol waz er wil.
er gît iu swaz ir selbe welt,
daz ir hie langer niht entwelt.
geschicht ab uns diu schande,
daz wir uns an dem lande
sô grôzlîcher versûmen,
daz wirz darumbe rûmen,
sô rihtents ûf ir apgot.
swaz wir hân brâht in gotes gebot,
daz habent si schiere widertân.
diz muge wir gerne understân.
wir heten uns übele bewart,
gaebe wir unser grôze vart
umb alsô lützel guotes.
sî iemen hie des muotes,
daz er gerne guot beherte,
dern koufez niht mit sîner verte.
er mac doch guotes werden sat.
wir gewinnen manege rîche stat,
da die heiden müezen sterben
und ir guotes muget erwerben
wol hundertstunt alse vil,
sô daz er uns hie geben wil:
daz ist ein baz gewunnen guot.
ich sage iu rehte mînen muot.
ich enfuor durch silber noch durch golt,
noch durch deheiner slahte solt,
wan daz ich mich opferte gote.
swenne mir nu kumt sîn bote,
daz ich den lîp verwandeln sol,
so getrûwe ich gote alsô wol,
ob ich in sîmer dienste ersterbe,
daz ich niemêr sô verderbe,
mîn werde noch etelich rât
wan er nihte ungelônet lât.
olivier der helt guot
der sagte ouch rehte sînen muot.
für den keiser er gestuont,
als werde râtgeben tuont.
dô sprach der tugende fürste:
herre, ob ich getürste,
ich riet iu wol iwer êre.
iuch hât geminnet sêre
unser herre der heilige krist,
wan diu werlt mit iu gezieret ist
rehte als daz durchsoten golt.
ich sage iu waz ir tuon solt.
welt ir wol arbeiten,
sô lât uns daz her leiten
allenthalben an daz mer.
sî denn iemen der uns wer,
daz lât uns alsô handeln,
daz wirz mit den swerten wandeln:
sô bringe wirs an daz gebot,
daz si den oberesten got
zir schepfer müezen erkennen.
wir sul brechen unde brennen
ir bethûs unreine.
die tiufel algemeine
die muozen ez dâ rûmen:
daz ensul wir niht sûmen.
der alte ist nâhraetec.
werde wir sô missetaetec,
daz wir in rûmen daz lant,
sô kêrent si zehant
aber wider an ir ê.
son gesamnet ir si niemer mê,
die ir nû kûme habt gewunnen:
sô jehent die heiden wir sîn entrunnen.
ûf stuont der bischof turpîn.
schepfe mînen munde ein türlîn,
sprach er, heiliger krist,
wan du schepfer aller dinge bist,
und schepfe mir danne dar zuo,
daz ich dîn wort wol getuo
und daz manz alsô verneme,
als ez dînem namen wol gezeme.
vogt von rôme, sprach er dô,
ir muget wol iemer wesen frô,
daz iu got der êren gan,
daz er iuch für alle man
gezieret hât so schône,
daz iu und iwer krône
alle kristen künege nîgent
und dehein iwer lop verswîgent,
weder spâte noch fruo,
und iu gerne dienent dar zuo.
nu verschuldet di grôzen êre.
es missezimt vil sêre,
swer sich gefüeget dar zuo,
daz er sich des morgens fruo
verdinget in den wîngart,
unde sich sô missewart,
daz er vor âbent ûz vert,
der wirt des lônes behert:
daz merket gotes knehte.
got hât iuch vil rehte
in den wîngart gedinget,
daz irz wol vollebringet.
dâ flîzet iuch alle zuo
und vart dar ûz niht ze fruo.
ist diu gruntveste guot,
so ist daz oberwerc wol behuot,
daz ez niht mac gevallen.
gotes rîche ist uns allen
ûf gestecket zeime zil,
dar in mac loufen swer der wil
volget dem swarzen raben niht,
den man in boesen siten siht,
dâ man ich iuch alle bî.
ir sult daz grüene ölzwî
mit der turteltûben nemen.
und lât iuch alle des gezemen,
daz iwer geloube staete sî,
und behüetet iuch da bî
vor marsilies golde,
und dienet nâch dem solde,
den uns got selbe wil geben:
daz ist daz êwige leben.
daz gebietet iu der heilige krist.
der iemer mêr gebietent ist.
der rât dunket mich gewis,
sprach der herzoge naymis
unde ein bischof, hiez johan,
und dar nâch vrîen unde man,
unze an einen herzogen,
der wolten wider hân gezogen:
der was ruolandes stieffater.
einer stille der bater
unde stuont ûf eine banc.
er sprach: die fürsten habn undanc,
daz si biderbe und wîse sint
und vernemet allez niwan kint.
mit der râte wellent si genesen
und lânt uns wîse liute wesen,
der mîn herre grôzen frumen hât
ze vehten unde ouch an den rât:
die hât man alle verlân.
war hât mîn herre getân
sîne manecvalte wîsheit?
mir ist daz iemer ein leit,
daz uns ruolant überruofen sol.
daz enzimt dem rîche niht wol.
ich hoere in an die heiden streben.
dar wil ich im niht fride geben,
sît si gekêret sint ze gote
und gerne sîme gebote
mit der kristenheit gehôrsam sint,
und bietent ze gîsel ir kint:
waz welt ir danne mêre?
ir verlieset iwer êre,
welt ir ruolande volgen.
des wart im ruolant erbolgen,
und tet idoch als ein man,
der sîne zuht behalten kan.
ze genilûne er dô sprach:
iuchn dunket mîn rât nie sô swach,
ez wirt ein michel boeser rât;
ergêt ez des ir willen hât,
dâ mit verliese wir daz lant.
marsilies der het her gesant
funfzehen grâven zeiner stunt,
die tâten uns daz alle kunt,
si wolten kristenlîche leben
und wolten uns vil guotes geben:
daz hânts uns allez erlogen.
also werde wir ouch nû betrogen,
nimt man ir guotes iht.
ich enrâtez noch enhilfez niht.
man tuot ez âne gotes êre,
ez geriwet uns noch vil sêre.
dasz enander niht wolten volgen,
des wart in karl erbolgen
und sprach in zornlîche zuo:
in weiz waz ich darumbe tuo.
ir stêt vor dem rîche
hart ungezogenlîche.
welt ir daz niht stillen,
so sag ich iu mînes willen
beidiu ein ende unde ein zil,
daz ich ez selbe richten wil,
geschiht ez tâlanc mêre.
tuot ez durch gotes êre
und vindet balde den rât,
daz ir niht wan eine rede hât
allesamt gemeinlîche.
die herren von francrîche
besamenten sich drâte
mit eime gemeinem râte
und giengen verre hin dan.
dâ riet ein ieslich man,
daz in dûhte daz beste.
do besanten si die geste,
der rât si dûhte gewis.
daz was der herzoge naymis
und oigier von tenemarke.
dar quam dietrich der starke
und wide von waschonîe
und îve von albonîe,
gotfrit von oyône,
richart von tortône,
heinrich von termes,
diepolt von jermes,
turpîn von rems,
mîlûn von aschalpems,
olivier und ruolant
und walthêr der wîgant.
dar quam der degen ansîs,
gerjes unde gergîs,
und von britanje reimunt.
genelûn quam zuo der selben stunt
und stuont enmitten under in
und kêrte allen sînen sin
dar an daz si heim riten.
daz was sîn rât und sîn biten.
er sprach: durch gotes êre
gedenket nihtes mêre,
wan iwer grôzen wîsheit,
daz wir der langen arbeit,
die wir hie sehs jâr hân getân,
eine wîle ruowe müezen hân.
bringet den keiser dar zuo,
daz er anders niht entuo,
wan enpfâhe die heiden
und lâze die boten hin scheiden,
als ez den kristen wol gezeme,
und die grôzen gebe gerne neme
und neme die gîsel ze hant
und besetze diz lant
und sîne bürge dar zuo,
daz in hie nieman niht entuo,
und lâz uns ze disen zîten
ze unsern kinden rîten.
sô wir dâ heime sîn beliben,
unz wir die müede hân vertriben,
wil sich marsilies missewarn,
sô muge wir her wider varn
unt zestoeren im alle sîne kraft,
sô sêre daz uns diu heidenschaft
gemüet niemer mêre.
daz râte ich unde lêre.
dô sprach der bischof turpîn:
daz verbiete uns unser trehtîn,
daz wir iht widerkêren
mit alsô kleinen êren.
wir suln baz verenden.
mîn herre sol dar senden,
daz er die wârheit ervar.
nu nemt allesamt war
und kieset uns einen wîsen man,
der uns wol gesagen kan
marsilies gemüete.
in getriwe im deheiner güete.
wil er sich lâzen kristen,
daz ervar wir mit listen.
wir sul in alsô besâzen,
ê wir in mit fride lâzen,
daz wir niht enzwîveln mê.
ûf mîn ampt und ûf mîn ê,
daz lêre ich unde râte.
dô sprâchen si vil drâte,
den rât woltens alle loben.
des wânde von zorne toben
genelûn, er wolte wider.
er saz vor leide der nider:
daz ahten si vil kleine.
nu bâtens algemeine
einen bischof, der hiez johan
und was dem keiser ein liep man,
daz er dar für traete
unde ir rede taete.
er was alt und alsô swach,
daz er kûme ein wort gesprach,
den si dâ reden bâten.
warumbe sie daz tâten?
des enwas niht ein kleine.
sîn herze was sô reine,
daz si sich des versâhen
und offenlîche jâhen,
er waere der alre beste,
den iender lebende weste,
swie kranc er waere und swie alt.
er was starc küen unde balt,
daz er nû sprechen solte.
swaz sîn selbes geist wolte,
des muose sîn vleisch volgen.
dem was er harte erbolgen
und liez ez lüzzel masten.
sîne venje und sîn vasten,
sîn wachen und sîn gebet,
die er tac und naht tet,
die heten im nâch den lîp benomen.
nu was er für den keiser komen,
der vil saelige bischof,
und fröwet allen den hof
mit dem selben râte,
den turpîn getân hâte.
über sîne krucken leinte er dô.
zem keiser sprach er alsô:
gruntveste der kristenheit,
ein houbet unserr arbeit,
ein bluome des gelouben,
nu sult ir mir erlouben
durch iwer tugende süeze,
daz ich hie reden müeze,
des mich die fürsten gebetn hânt,
alle die hie vor iu stânt.
dô sprach der keiser: meister mîn,
daz solte ein starker man sîn,
den si darzuo solten hân erwelt.
ir hapt den lîp sô vil gequelt,
daz man iuch sitzen solte lân.
nein herre, sprach er, ich mac stân
ze disen zîten harte wol,
wan ich gotes êre sprechen sol.
die an dem râte wâren
wellent des gerne vâren,
daz si niht werden betrogen.
künege und herzogen,
bischofe grâven dar zuo,
die sprechent, ob marsilies tuo,
als die boten gester jâhen,
ir sult in gerne enphâhen
und sult die heiden gewern
willeclîche swes si gern.
ir sult in doch gelouben niht,
irn seht der rehten wârheit iht:
si hânt uns ouch betrogen ê,
wir fürhten das nû sam ergê.
sendet iwern boten dar,
der uns marsilien ervar,
waz er rede und waz er tuo.
und seht selbe dar zuo
under iwern mannen allen,
wer iu wol gevallen
ze rehte sul an dise vart:
wande iu nie noeter wart
eines guoten boten danne dar.
mich dunket swer dâ hin var,
der bedurfe grôzer wîsheit.
mîn rede sol niemen wesen leit.
swen mîn herre dar sendet,
ist daz erz wol verendet,
er hât es iemer êre.
ez suln die fürsten sêre
dar nâch gein sînen hulden
iemer mêr verschulden.
der degen ruolant ûf spranc,
für den keiser manlîch er dranc.
er sprach: herre, sendet mich dar,
mîn ouge daz ist sô gewar,
wellent sie uns liegen,
sin mugen mich niht betriegen.
sine hilfet dehein ir list,
ich sage iu schiere daz dran ist.
karl winket im mit der hant.
swîge, sprach er, ruolant,
und lâ dich lîhte erwenden.
ine wil dich dar niht senden.
olivier der sprach dô:
nu gunnet mir, des bin ich vrô,
daz ich dâ hin müeze varn.
ich kan iuch dâ wol bewarn,
deist wâr, als ich von rehte sol.
ir muget mir des getrûwen wol,
si rûnent nie sô stille,
mir wirt ir aller wille
in kurzen zîten wol kunt.
lânt si mich lebende unt gesunt,
ich wirb ez sô flîzeclîche,
daz ez arm und rîche
dâ für iemer müeze hân,
ich habe mîm reht dâ wol getân.
der keiser sprach: nu habe danc
und sitze wider an die banc.
mir ist liep daz dir wol geschiht
und wil dîn doch ze boten niht.
daz enpfâch dir niht ze schande.
dir und ruolande
ist mit der rede ein teil ze gâch.
gehoeret ir deheinen schâch,
ir zestoeret schiere michel êre.
nu gewehen der rede niht mêre.
ûf stuont der bischof turpîn.
er sprach: herre, lât mich bote sîn
mit des heiligen geistes gebe,
und hilfet mir daz ich gelebe,
daz ich in sagen müeze
die gotes lêre süeze
und dar zuo von den wîssagen.
wirt mîn lîp dâ erslagen,
des ist mîn sêle iemer vrô.
ez vüeget got vil lîhte alsô,
der sî wîset unde lêret,
daz ers alle bekêret.
ich kan iu dâ vil wol ervarn,
wie ir iuch ze rehte sult bewarn.
gebiete ir daz, herre,
in gewan nie fröude merre
sô daz ich bote müeze wesen.
herre, lânt si mich genesen,
zwâre ich wirbe ez alsô,
daz wirs iemer wesen vrô.
karl der tugende rîche
der sprach vil minneclîche:
her bischof, ir sult sitzen gân
und sult die kerlinge lân
reden umbe dise sache,
und lebt iu mit gemache.
ir sult mit guoten witzen
an iwern stuol sitzen;
irn habt ze tuonne niht der zuo,
irn hoeret waz ein ander tuo.
in heize iuch an den rât gân.
in wil iwer deheinen von mir lân,
die mîn hüetent naht unt tac,
wan ich iwer enbern niene mac.
ruolant aber für trat,
sîne rede er vernemen bat.
er sprach: ist ez mînes herren muot
und dunket ez die fürsten guot,
wir sîn ze boten unbetrogen
an genelûne dem herzogen,
sît daz ichz niht wesen sol,
son gan ichs niemen sô wol.
er hât an lobe grôze kraft,
er ist wîse unt redehaft.
als ich mich versinnen kan,
son fünde wir deheinen man,
der dem rîche baz gezaeme:
er ist ein fürste genaeme:
man sols in niht erlâzen.
die herren als si sâzen,
die sprâchen allesamt daz,
dem keiser kaeme niemen baz,
er zaeme wol ze sînen êren,
swar er in wolte kêren.
genelûn erbleichte harte,
hin ze ruolant er warte.
er sprach: nu wil ruolant,
daz ich werde versant
und undern heiden sterbe,
daz er mîn erbe erwerbe.
übel und wê werde dir.
waz richestû an mir?
mit dem übelen geiste bistû gmuot.
nust ez alrêrst ûz gebluot,
daz du mir ie riete an den lîp.
dîn muoter diu ist mîn wîp,
mîn sun baldewîn
der solte dîn bruoder sîn.
vergezzen hâstû der triuwen.
daz muoz dich sêre geriuwen,
sol ich mînen sîp hân.
des dû ze mir hâst getân,
daz wirt dir doch vil swaere.
du vreisches es leidiu maere,
daz tuot mir michel nôt
dû hâst gerâten mînen tôt.
daz was dem keiser ungemach,
ze genelûne er dô sprach:
genlûn lieber friunt mîn,
lâ dise unrede sîn.
du maht der êren wesen vrô.
du solt ez werben alsô,
daz man dich iemer prîse.
du bist edel und wîse,
dâ von soltu her gâhen,
mîne botschaft enpfâhen.
wirbestû dem rîche deheinen fromen,
dîn küne ist es iemer ûf komen.
diu rede was im vil ande.
sîme stifsun ruolande
tet er manegen starken fluoch.
karl bot im sînen hantschuoch.
er tet wulflîche blicke
unde sprach vil dicke
diz hât ruolant getân,
übele müeze ez im ergân
und sînen gesellen allen.
nu beginnet vaste schallen,
daz se ir willen hânt an mir bejaget.
daz müeze got sîn geklaget.
karl im aber zuo sprach:
habe dehein ungemach,
mirst liep daz dir wol geschiht.
du enverst durch ruolanden niht:
disiu botschaft diu ist mîn.
lâ dîne unrede sîn.
den hentschuoch erm aber reichte
genelûn der erbleichte.
er bôt im ouch sînen stap.
dô er im den hantschuoch gap,
dô liez ern nider vallen.
daz misseviel in allen,
daz man im sô dicke muose reichen.
si jâhen ez waere ein zeichen,
daz er sus hinder sich gienge
und die botschaft unwertlîche enpfienge.
dô genelûn gewar wart,
daz er muose an die vart,
daz was im alse der tôt.
karle er sich ze fuozen bôt,
er sprach: ich mante iuch weste ich wes.
nu lât mich doch geniezen des,
daz iwer swester ist mîn wîp.
ich weiz wol, fliuse ich den lîp,
sô nimt mîn stiefsun ruolant
mîn erbe gar ze sîner hant
und verstoezet mir wîp unde kint,
diu mir lieber dan mîn sêle sint.
mües ich ze disen zîten
zuo in beiden rîten
und müese bî in âne nôt
belîben unze an mînen tôt,
daz naeme ich für der kriechen golt.
in wirde ruolant niemer holt,
sît er mir sô vîent wart,
daz er mich schuof an dise vart.
der degen ruolant sprach dô:
in fürhte deheines mannes drô.
naeme man mîner rede war,
ich füere gerne für iuch dar.
irn sult dehein angest hân,
ez hât iwer wîsheit getân.
ir wizzet nû lange wol,
daz man mit den wîsen râten sol.
man vindet och ze rehte,
daz man mit dem tumben vehte.
dem bruoder und der muoter mîn
wil ich gerne diende sîn.
pflaege ich untriuwen,
sô mohte den keiser riuwen,
daz er mich erzogen hât
und nimt mich dicke an sînen rât:
des er von rehte enbaere,
ob ich ungetriwe waere.
karl der saelden rîche
der sprach dô zornlîche:
ir sûmtez allen disen tac,
daz ich hie niht verenden mac.
dâ man ich iuch alle bî,
swem iht umbe mîne hulde sî,
der entuos niht mêre.
ir irret des rîches êre.
er sprach: genelûn bedenke dich,
daz hilfte dich iemer wieder mich.
nim wieder eines mannes muot,
du erwirbest êre unde guot.
des lâ dich gerne gezemen.
du solt disen brief nemen
und diz ingesigel dâ mite,
unt sage marsilien, als ich dich
wil er got êren
und sich zer kristenheit kêren,
ich lîhe im spanje daz halbe lant.
daz ander sol hân ruolant.
nu wîs mîn zunge und mîn munt
und ende ez allez dâ zestunt
mit gîsel unde mit gebe.
ob er dâ wider iht strebe,
darumbe soltu niht verzagen.
du solt im baltlîche sagen
durch des rîches êre,
daz ich niht wider kêre,
ê ich sîn lant betwinge
und in gebunden bringe
ûf einem esel z âche.
da nim ich an im die râche.
ich heize imz houbet slahen abe.
swa er sich danne hin habe,
des soltû wol werden innen.
gotes hulde müezestû gewinnen.
nu var willeclîche dar
und nim des vil wol war,
daz dich niht triegen die heiden
mit listen noch mit eiden.
genelûn lieber friunt mîn,
got müeze dîn geleiter sîn
und bringe dich wider gesunt.
karl kust in an sînen munt.
genelûn der weinte sêre.
ezn dûhte in niht ein êre,
daz er ze boten was erkorn.
er hete der êren gern enborn.
sîner manne wâren im gereit
sehs hundert zuo der arbeit.
er was edel genuoc.
sîniu kleider wâren diu er truoc
gezieret also starke,
daz er fünf hundert marke
darumbe gegeben hâte.
nu gap im karl drâte
einen hêrlîchen plîât.
daz was ein alsô rîchiu wât,
swer in koufen solde,
der müese in wegen mit golde,
und zwêne sporn guldîn,
die ouch niht bezzer dorften sîn.
dô hiez er im dar tragen
ein swert ze beiern geslagen,
daz was zaehe und alsô herte,
daz an der selben verte
ein bezzerz nie gefüeret wart,
wan ruolandes swert durndart.
ein ros wart im gezogen dar,
dem was der satel gar
silbrîn, wol gesteinet.
daz hete dicke bescheinet,
daz man niender deheinez vant
ze kerlingen über al daz lant,
weder sô starc noch sô snel.
ein rômer hiez mantel,
der gap ez karln ze minnen.
diz füer dû mit dir hinnen,
sprach er genelûne zuo.
swaz ich den andern getuo,
ich wil dich machen rîche,
daz du mir willeclîche
werbest dise botschaft.
du gewinnest an lône die grôze kraft,
die ie dehein fürste gewan.
wirp mirz als ein getriwe man.
genelûn neic im unde sprach:
swaz mir liebes ie geschach,
daz hât ir allez ze mir getân.
des müezet ir genâde hân:
irn getâte mir nie dehein leit.
ruolant ist aber vil gemeit,
daz er mich hin hât gegeben.
sol ich behalten mîn leben,
sô mir dirre mîn bart,
in geriuwet disiu vart.
genelûn was schoene, sô man seit,
und was zweier eln breit
über sîn ahsel obene.
des begunden in ze lobene
die helden unde jâhen,
daz si nie man gesâhen
sô grôzen noch sô wol getân.
der keiser mohte in gerne hân
ze boten iemer mêre,
er hete sîn michel êre.
als er dannen solde scheiden,
dô hiez im karl die heiden
alle swern einen eit,
daz genelûne dehein leit
geschaehe an dirre verte.
ir deheiner sich des werte.
si swuoren im âne riuwe,
und gâben im des ir triuwe,
daz er nicht schaden genaeme,
unz er her wider quaeme.
dô schiet er trûric dannen
und reit mit sînen mannen
an eine schoene wisen breit.
sehs hundert ritter gemeit
die wolden mit im rîten.
do hiez si genelûn bîten.
er sprach: diz ist ein schoeniu schar,
ir sît zem tôde wol gar.
got lâzez alsô ergân,
swaz ir mir liebes habt getân,
daz ichz umb iuch verschulde.
ez ist ein übergulde
der triwen und der frümekeit,
der sînem herren ist gereit
dienstes unze an sînen tôt.
nû gêt ez an die selben nôt.
dâ von ist bezzer, wizze krist,
nu ez uns ze sorgen komen ist,
daz ich eine müeze sterben,
dan wir allesamt verderben.
rîtet zuo dem herren mîn,
dâ muget ir âne kumber sîn,
und verdienet dâ bî,
daz er mînen weisen holt sî.
mîn lieber sun baldewîn
der sol iu allen bevolhen sîn.
den sult ir ziehen zêren
und sult in zuht lêren,
daz er vil hêrlîche lebe
und vil milteclîche gebe.
sîne man sol er willec hân,
sone kan im niemer missegân,
und daz er behüete sîn lant
unde wer roup unde brant.
lât in got gesunt leben,
er sol iu lîhen unde geben.
und bite iuch dannoch mêre,
volstaeteget iwer êre,
ob ich zen heiden blîbe.
mînem lieben wîbe
râtet daz ir êre sî,
unde bitet si dâ bî,
daz si mîner sêle iht guotes tuo.
da hân ich ir wol geholfen zuo.
ich lâze ir schatz und ander guot
sô vil, sin irre dan der muot,
si mac wol hêrlîche leben
und ouch umbe mîne sêle geben.
bringet ir diz vingerlîn.
geruohtes unser trehtîn,
sô saehe ich si vil gerne noch.
nu bitet si vil verre doch
durch ir tugentlîche site,
daz si got umbe mich bite
nâch dirre zwîvellîchen widerkêre.
ich waen ich gesehe si nimer mêre.
sus reit er weinde dannen;
ouch wart von sînen mannen
ein weinen harte grôzlich.
dâ mite scheiden si sich.
genelûn trûreclîche reit:
daz was den heiden harte leit.
si begunden under wegen
vil seltsaener rede pflegen,
si lachten unde wâren vrô.
genelûn erbalte sich dô.
des wart blanschandiez gewar
und huop sich vroelîche dar.
er sprach: ich vrâgte iuch maere,
enwaere ez iu niht swaere:
ich hân daz ê wol vernomen,
nû bin ichs an ein ende komen,
daz er nû vil manege zît
der werdeste fürste sît,
den roemesch rîche ie gewan
oder iemer gewinnen kan.
ir sît des keisers rât.
swaz er uns her begangen hât
und swaz er noch begên wil,
des enweiz niemen sô vil
als ir, deist benamen wâr.
nu hat der keiser sehs jâr
hie michel arbeit erliten
und alle die mit im riten.
weder daz den fürsten sanfte tuo
oder twinget si karl dar zuo,
durch got, daz lât mich verstân.
ir sult ez âne zorn lân,
daz ich iuchs gevrâget hân:
ich hânz ân übel list getân.
genelûn dâ wider sprach:
ez enist mir niht ungemach,
daz ir mich des gevrâget hât.
ich sagiu rehte wiez darumbe stât.
ez ist ein fröude der kristenheit
und ist ein saelic arbeit
und ist der sêle ein solich trôst,
daz si mit alle wirt erlôst
von allem hellewîze,
swer got hie dient mit vlîze.
ir waenet daz ez karl tuo:
got selbe vordert ez im zuo.
er sant im von himel einen boten,
der hât im allez daz geboten,
swaz er hie mit iu begât.
nu enist des dehein rât,
wirn helfen im unz an die zît,
daz ir allesamt bekêret sît.
karl ist ein sô saelec man,
daz im niemen geschaden kan.
got sprichet selbe wider in,
der gît im kraft unde sîn,
er sterket ouch in dar zuo
beide spâte unde vruo.
er ist der tiureste helt,
der ie ze künege wart erwelt.
er hazzet lügenaere,
schatz ist im unmaere.
er füeret den lîp veile
uns allen zeime heile,
daz wir die sêle bewarn:
sô dunket in der hab wol gevarn.
blanschandiez der alte,
die rede, die er dô zalte,
mit listen er wol verdolte,
unz er sich baz erholte.
er sprach: er redet alsô wol,
daz mans iu iemer danken sol,
daz iu âne valschen list
iwer herre alsô liep ist.
mües ich den keiser dicke sehen,
daz wolde ich mir ze saelden jehen.
er hât manege tugende guot
und einen keiserlîchen muot.
er hât ein hêrlîchez leben
und hât vil wîse râtgeben,
die behertent em michel êre.
nu saget mir aber mêre,
wâ von mohte daz ergân:
do unser rede was wol getân,
dô quam gegangen ruolant.
der sprach ze karle zehant:
lât mich ze marsilien varn,
ern mac daz niemer bewarn,
ern müeze iwer man werden,
od ich legen under di erden.
mich wundert wie er daz getuo.
bedarf er helfe dar zuo?
oder mac ers eine überkomen?
ich hete gerne vernomen,
wie grôz sîn kraft waere.
dazn lât iu niht wesen swaere.
ich bin ein alwaere man,
der niht karger liste kan.
genelûn aber dô sprach:
ich hân den grôsten ungemach,
den ie dehein sô edel man
ze dirre werlte gewan,
von mîm stiefsun ruolande.
daz mich got sîne schande
schiere lâze geleben.
sît er wart ze râtgeben,
ie sît hât er mich gequelt.
er hât einlif ûz erwelt:
die zwelfe sint des muotes,
si gesatent sich niemer menschen bluotes.
ich hoeres alle tage sagen,
so si iwern herren haben erslagen,
son weln siz langer niht sparn,
si weln ze babilônje varn
und twingen ouch den künec dâ,
und danne den ze persiâ.
swaz künege in der werlte sî,
dern lâzens einen niht vrî,
sine twingens alle gemeine.
daz entuot er niht aleine:
die einlif helfent im dar zuo
mit vlîze spâte unde vruo,
ze den er sich hât gesellet.
würd ir hôhvart gevellet,
des fröute ich mich vil sêre:
sô mohtet ir iemer mêre
iwer lant mit fride bûwen.
woltet ir mirs getrûwen,
ich gefuogte den list,
daz ez in vil kurzer vrist
naeme ein bôsez ende:
ruolant müese an dem ellende
beidiu blîben unde sterben.
der mich daz hieze werben
und mirs getrûwen wolte,
ich geraeche mich unde erholte
des ir mir tuot ze leide.
ich gelobe iu bî dem eide
und bî mîner sêle dâ bî,
irn muget niemer blîben vrî,
die wîle ruolant hât sîn leben.
iu müese vride sîn gegeben,
want ez niht ruolant eine.
karl der vil reine
dern gesuoht iuch niemer mê.
im tuot diu arbeit sô wê,
die er hie sehs jâr hât getân,
daz er iuch vride lieze hân.
ich sage iu daz zewâre,
daz er iu vor einem jâre
diz lant niht gerûmet hât,
daz ist allez ruolandes rât.
die grôzen arbeit müezet ir
iemer lîden unde ouch wir,
ruolant enwaere denne tôt:
sô quaeme wir beide von der nôt.
dô sprach blanschandiez der alte:
vert er mit gewalte
daz ir allesamt tuot,
swaz in einen dunket guot?
genelûn sprach: zewâre jâ.
von dem leide bin ich grâ,
daz er sô vil gewaltes hât,
sît daz er michs engelten lât.
welt ir behalten iwer leben,
sô nemet mich ze râtgeben.
ich gefüege iu ruolanden
sô rehte ziwern handen,
daz ir sîn werdet entladen
unde in slahet âne schaden.
der alte sprach: eist iwer spot.
ezn ist, sô helfe mir got,
sprach der ungetriuwe bote.
ich swer iu des bî mîme gote,
welt ir im nemen sîn leben,
daz ich in iu gerne wil geben:
dar an fürhte ich karlen niht,
und sage iu wâ von daz geschiht.
sînes dinges stêt an mir sô vil,
daz er muoz volgen des ich wil.
daz ez ze volgenen stêt.
swie ez ruolande ergêt,
des trûwe ich doch wol hin komen.
der keiser hât wol vernomen,
daz ich im widersaget hân.
ouch muoz er mich geniezen lân,
daz sîn swester ist mîn wîp.
dannoch erwer ich mînen lîp
mit mînen mâgen harte wol.
swaz ich suone geben sol.
verliuset ruolant sîn leben,
daz wil ich allez gerne geben.
ich wil des iemer wesen frô,
gefüeget sich sîn danc alsô,
daz im der tôt hie wirt beschert.
ich geschaffe daz karl heim vert
und ruolant eine hie bestât.
dar nâch vinde ich wol den rât,
daz ich in iu eteswâ bescher,
daz irn wol slahet âne wer.
dô der alte diz vernam,
sîn herze in grôze vröude quam.
er verwandelte sîn gebaere,
als der guote mûzaere.
dem rosse er gehancte,
ze genelûn er sprancte
und neic unz an den satelbogen
dem ungetriuwen herzogen.
er sprach: ob ir diz begât,
daz ir hie gesprochen hât,
sô sult ir gebieten
in landen unde in dieten,
in mînes herren rîchen.
dine suln iu niht geswîchen
ze deheinen iwern sachen.
genelûn begunde lachen.
der alte und sîn gnôze
gewunnen fröude grôze,
daz in genelûn sô rehte was.
si sâzen zuo im an ein gras
under einen ölboum nider.
da enist dehein rede wider,
der unsern herren verriet
unde in der verworhten diet
verkoufte mit gedinge
umbe drîzec pfenninge
dem entaete genelûn gelich,
do er manegen helt hêrlich
mit gedinge gap den heiden.
si muosen im bescheiden,
waz si im goldes wolden geben
umb des werden ruolandes leben.
si gehiezen im hundert tûsent marc.
des wart sîn vröude sô starc,
daz ichz niht wol gesagen mac.
si sâzen dâ allen einen tac,
unz si ruolanden verrieten.
den begunde er veile bieten
und alle die gesellen sîn:
dâ wart grôz untriwe schîn.
an im erfulte diz mort
daz altsprochene wort,
daz dâ sprichet, daz vil schoene sî,
dâ lûze dicke schade bî:
ez ensî ouch allez golt niht,
daz man doch glîzen siht.
genelûn was schoene unde grôz,
er was des grôzen boumes gnôz,
der ûzenân gevellet wol
und aber fûl unde hol
und wurmaezec innen ist.
dem gelîchet des mannes list,
der schône rede ûz lât
und iemer grôzen valsch hât.
den hât der wurm verezzen,
in hât der tiuvel besezzen.
der was genelûn einer.
ezn wart nie man deheiner
sô gêrlich âne triuwe.
von im quam michel riuwe.
sus nam ir rât ein ende,
si huoben ûf ir hende
und swuoren, wurde in ruolant,
daz si den tôten zehant.
des was sîn stieffater frô.
zen rossen giengen si dô.
si sâzen ûf unde riten.
genelûn sprach: ich wil iuch biten
bi dem eide den ir swuoret,
do ir von dem keiser fuoret,
so ich mîne botschaft gesage,
ob marsilies danne klage,
daz ich ze vil geredet habe,
daz ir mir niht engêt abe
und mir helfet dar zuo,
daz er mir leides niht entuo.
ich bin dem keiser sô holt,
daz ich niht naeme ein grôz golt,
ichn spraeche rehte als er mich hiez.
dô sprach der alte blanschandiez:
wir trûwen iuch vil wol bewarn.
iu ensol niht leides widervarn.
si quâmen in kurzen stunden.
dâ si marsilien vunden.
do sprach blanschandiez der alte:
herre, daz iuch behalte
mahmet der êren grôze
und alle sîn gnôze.
die geben iu swaz iu liep sî.
iu wirt nu ledic unde vrî
iwer liut und iwer rîche.
wir haben getriwelîche
iwer botschaft geworben.
esn ist noch niht verdorben,
des ir der mite habt gedâht,
wir habenz her an iuch brâht,
daz irz selbe verendet.
der keiser hât her gesendet
genelûnen sîner swester man,
der iu vil wol gesagen kan,
waz er iu her enboten hât
und wie sîn dinc allez stât.
daz vernemt, sprach blanschandiez.
marsilies in dô reden hiez.
nu gap im genelûn in die hant
den brief, der im dâ was gesant.
alse schiere daz geschach,
dô stuont er für in unde sprach:
unser herre der heilige krist,
der keiser übr alle künege ist,
der uns von der helle erlôste
und die saelegen getrôste,
der helfe iu daz ir sô gevart,
daz ir die sêle bewart.
der voit von rôme hiez iu sagen,
welt ir in vil kurzen tagen
got von himelrîche êren
und zer kristenheite kêren,
er lîhe iu gerne zehant
spanje daz halbe lant,
daz ander teil ruolande,
und entwîche iu von dem lande,
alse ir selbe habt gegert.
swie schiere ir in des habt gewert,
daz ir im werdet undertân,
sô sult ir guoten fride hân
unt behaltet lîp und êre:
und hiez iu sagen mêre,
setzet ir iuch zeheiner wer,
daz er iuch suoche mit her
unde kêre iu niemer abe,
ê daz er iuch vertriben habe
von al den hûsen diu ir hât,
und daz iuch niemannes rât
dar nâch vor im erner,
weder in lande noch in mer,
ern vâh iuch in kurzen stunden
und füere iuch hin gebunden
ûf einem esel z âche,
da nem er übr iuch die râche:
daz houbet werde iu abe geslagen.
diz hiez mich iu mîn herre sagen.
daz was marsilie ungemach.
er lief, da er einen stap sach,
und tet nâch im einen swanc.
genelûn ein teil hin dâ spranc
unde zuhte iesâ sîn swert.
ir sît des tôdes gewert,
slahet ir mir einen slac.
ez ist iwer jungester tac.
ich diene karle, daz ist wâr,
mit grôzen êren manec jâr
und wart gelastert noch nie
an sîme dienste danne hie.
dâ von mac mich wol riuwen,
daz ich iwern ungetriuwen
gevolget hân an die strâzen.
wie hânt sie mich verlâzen!
nu stên ich doch hie eine,
des sint die eide meine,
weiz got, die si mir swuoren,
dô wir von karle fuoren.
er gie zornlîche hindan
und dâhte vaste dar an,
ob er dannen solte rîten,
od er langer möhte bîten.
dô daz marsilies gesach,
daz insigel er ûf brach.
selbe er den brief las,
wan er diu buoch gelêret was.
er begunde im vaste leiden.
sus sprach er zuo den heiden:
vernemt ir herren alle,
wie iu der brief gevalle.
karl embiutet mir tumplîche,
er zestoeret mir mîn rîche
und heize mich mit snüeren
ze âche gebunden füeren
ûf einem soumaere:
diu botschaft ist mir swaere.
er wil ze harte gâhen.
ê ich mich lâze vâhen,
er wirt ê strîtes wol gewert.
uns müezen unser zweier swert
dirre ding alsô bescheiden,
daz ez wol alle heiden
von schulden iemer mugen klagen,
ê ich mich den soumer lâze tragen.
do sprach sin oeheim algalises:
herre, warumbe statet ir des,
daz uns lastert dirre man
und sprichet swaz er arges kan?
erloubet mir über in,
dêswâr ez wirt sîn ungewin,
dô er greif ze sîner wer,
alse er iwer her
eine möhte verswenden.
irn sult iuch niht sô schenden,
irn lât im gelten den schâch,
daz er sichs iht rüeme her nâch.
welt ir haben mînen rât,
swaz ir hie begangen hât,
getân oder gesprochen,
daz wirt vil dicke wol gerochen.
ûz zornes gewalte
sprach blanschandiez der alte:
herre, irn welt danne toben,
irn sult daz niemer geloben,
daz iu lasterlîche an stê.
und wil iu dâ bî sagen mê,
swer genelûnen sleht hie,
der sleht ouch mich und alle die,
die nâch im wurden gesant
unde in brâhten in diz lant.
wir gelopten im mit dem eide,
im geschaehe hie niht ze leide.
des gâbe wir unser triuwe
und nâmenz âne riuwe
ûf unser sêle dar zuo.
nu seht dann ob uns sanfte tuo,
daz er uns an die triwe sprichet
und daz an uns richet,
daz wir im hâten verjehen,
im solte hie leides niht geschehen.
marsilies sprach dem alten zuo:
wie raetestu danne daz ich tuo?
er saget mir doch ein maere,
waer ich ein klôsenaere,
ich müese ez werden ungemuot,
der mir lîp êr unde guot
wolde nemen âne schulde.
nu wil ich sîne hulde
gewinnen harte gerne.
des enstêt iu niht zenberne,
sprach der alte blanschandiez.
ich sage waz er uns gehiez,
er behalte uns lîp und lant.
dâ ist sîn stiefsun ruolant,
der ist ein sô gewaltec man,
daz karl enmac noch enkan
niht getuon wan alse er wil.
des hôhverte ist alsô vil,
dô genelûn heim wolte,
als er von rehte solte,
darumbe schuof ruolant,
daz er dâ her wart gesant
und waenet daz er sul hie sterben
und wil sîn erbe erwerben.
si rûmten uns alle daz lant.
dazn wert in niemen wan ruolant:
des sint sim alle gehaz.
nu wil uns genelûn füegen daz,
daz karl wider heim var
und ruolant hie daz lant bewar,
und wil in uns füegen an die stat,
dâ wir im schâch unde mat
ân unsern schaden sprechen
und uns wol an im gerechen.
diz ist gelobet, ez sol geschehen.
nu sult ir offenlîche jehen,
waz ir im darumbe wellet geben.
verliuset ruolant sîn leben,
sô muoz iu karl entwîchen:
dern mac iu niht gelîchen.
des was marsilies harte vrô.
die zwelf gesellen hiez er dô
nâch genelûne balde gân.
daz wart vil schiere getân.
si brâhten in: dô daz geschach,
marsilies minneclîche sprach:
genelûn, du solt varn lân,
swaz ich dir leides hân getân.
ich bin wol des muotes,
mirn gebreste mînes guotes,
ich ergetze dich sô sêre,
daz du mich iemer mêre,
in dînem herzen minnen solt.
ich gemache dich mir alse holt,
daz du al die werlt ê verkürst,
ê du mich einen verlürst.
einen mantel den er an truoc,
der was gezieret genuoc
und was aller goltvar
und was besetzet sô gar
mit den edelsten steinen,
daz genelûn nie deheinen
sô rehte guoten gewan.
genelûn, sprach er, lieber man,
den trac durch den willen mîn,
dêswâr ich wil dir iemer sîn
mit triuwen inneclîche holt,
und wil dir geben mîn golt
âne zal und ungewegen,
und wil dir hêrlîcher degen
mîniu lant machen undertân,
und dar zuo allez daz ich hân,
âne mîne frowen eine,
daz sol sin gemeine
iemer mêre alse mir.
dar zuo wil ich füegen dir,
daz alle die mir holt sint
und dar nâch iemer ir kint
gerne leistent dîn gebot
und êrent dich als einen got.
genelûn sprach: umbe daz
lâze ich gerne mînen haz,
daz ir iuch süenet wider mich.
iesâ kusten si sich,
mit armen umbevangen.
als daz was ergangen,
dô sprach marsilies zehant:
nu hâstu liut unde lant
und allez daz ich ie gewan.
dir müezen alle mîne man
noch hiute willeclîche swer:
des ensol deheiner sich erwern.
ich wil an dich gesinnen,
daz ich mit dînen minnen
müeze reden wider dich.
wer sazte karlen über mich,
daz er mir gewalteclîche
verbiutet mîniu rîche
und sich des vlîzet sô vil,
daz er die werlte twingen wil,
daz si im sî gehôrsam?
sît er sich des an nam,
des ist nû sô manec jâr,
daz er wol möhte deiswâr
von grôzer arbeit ruowe hân
und ouch die fürsten ruowen lân.
ob er mir lieze daz mîn,
daz endorfte dir niht leit sîn,
dune woltest danne toben.
genelûn sprach: ir solt loben
ein wênic daz ich reden wil.
karl der hât tugende vil:
er ist biderb und maere.
alle wîse schrîbaere
volschriben niemer mêre
die tugende und die êre,
die er hât an sînem lîbe.
ich weiz wol daz von wîbe
nie wart noch niemer werden sol
ein man sô maneger tugende vol.
ez enist niht sîn rât
wan dêz im got geboten hât,
daz der heiden bekêre
und die kristenheit gemêre.
marsilies sprach: ezn dunket mich
ungefüege noch unbillich,
swie sêre er got êret
und sînen dienest mêret.
karl ist selbe ein guot kneht.
mich dunket aber daz unreht,
daz er mir alle mîne habe
gewalteclîche nimet abe,
ern weiz selbe umbe waz,
und gît einem andern daz
und der daz mit gewalte hât.
daz ist allez ruolandes rât,
sprach der ungetriwe man,
als ich iu wol gesagen kan.
er giht und sîne gesellen,
si betwingen swen si wellen.
des sagent si karle sô vil,
daz er in niemer volgen wil.
dâ von waere uns beiden nôt,
gelebte wir ruolandes tôt.
wir müezen anders disen strît
samet hân unz an die zît
daz ir uns iwern lîp lât
und ouch ir uns erslagen hât.
marsilies sprach: nu sage mir,
sô dir got, getürre wir
den keiser iemer bestân?
ich sage dir waz ich liute hân.
ich gewinne in lande und in mer
wol zweinzic künge mit her,
der bringet ieglîcher dar
zweinzec tûsent ritter wol gar.
genelûn sprach: daz verdaget.
iu sî daz für wâr gesaget,
ob ir alle heiden haetet,
dâr dannoch missetaetet,
geritet ir karlen iemer an.
er ist ein sô saelec man,
ir würdet des tôdes gewert.
si hânt diu allerbesten swert,
diu über al die erden
ie geslagen dorften werden:
der ist einez hie bî.
den besten helm der hie sî,
den schaffet daz man her trage.
mit einem wênegen slage
lâz ich iuch selbe wol sehen,
daz ir mir nâch müezet jehen.
dô brâhte man dar sâ zehant
den besten helm den man vant.
dâ durch sluoc er mit einer hant
einen tiefen slac unz an den sant.
marsilies sprach: gip mir dîn swert,
ich gibe dir tûsent marke wert.
dô sprach der verrâtaere:
ob ez noch bezzer waere,
ich gibe ez iu vergebene
welt ir von dem lebene
ruolanden dâ mit scheiden.
jâ gerne, sprach der heiden,
ist daz mir sô wol geschiht,
daz in mîn ouge gesiht,
er wirt benamen dâ mit erslagen.
ein apgot hiez er dar tragen,
daz was apolle genant.
dar ûf leite er sîne hant
mit allen sînen mannen
und swuor daz ruolant dannen
niemer braehte sîn leben.
sô wil ich ez iu gerne geben,
sprach der ungetriwe bote.
des swuor er ûf dem apgote.
si swuoren im unde er in
und swuoren her unde hin
und swuoren ruolandes tôt.
des quâmens alle in grôze nôt.
wir möhten weinen unde klagen,
sô wir rehte hoeren sagen
von den grôzen untriuwen.
sô mac uns daz wol riuwen,
daz ie dehein kristen man
den touf an sînen lîp genam,
der ie geriet disen mort.
ez stêt alsus geschriben dort,
da der wîssage maere
vluochet dem verrâtaere:
er hât sîne zungen gewetzet,
mîne vîende ûf mich gesetzet:
wider got er hazzet mich.
herre tuo selben dînen gerich,
briche im sîne tage abe,
ein ander sînen rîchtuom habe.
ein witwe werde sîn wîp,
in den sünden sterbe sîn lîp,
sîniu kint werden weisen,
dine kumen niemer ûz den freisen.
sîn gewinne ein sündaer oberhant;
der neme im lîp unde lant,
ze sîner zeswen sîten
stê der tiuvel zallen zîten.
der luft im vîent werde,
verslinden müez in diu erde.
zeim vluoche werde im sîn gebet.
swaz er ie übeles getet,
des vergiz du, herre, niemer mê.
als er an dîme gerihte stê,
dâ werde er verteilet,
mit des tiuvels banden gefeilet.
er werde gekleidet mit der scham
und mit der verdampnisse alsam,
daz si an im werden erkant,
reht als ein strîfleht gewant.
diu helle sî im iemer gar.
in der swebelbrinnender schar
müez er gefüeret werden hin:
er vlôch den segen, der vliehe ouch in.
er minnet den vluoch, den müeze er hân.
diz gebet hât dâvît getân
über den verrâtaere,
daz man im dirre swaere
wünschen und gunnen sol.
dâ von tet genelûn niht wol,
daz er sô mortlîche
verriet zwei grôziu rîche
mit ungetriwen listen
und sînen ebenkristen
zuo der martere gap.
dô der keiser sînen stap
mit im hâte gesant
in der heidene lant
der kristenheit ze êren,
die wolte er gerne mêren,
do verriet ers an den triuwen.
daz muose in sît geriuwen.
dô sprach der ungetriwe man:
herre, sît ich iu guotes gan,
nu wil ich iuch lêren,
daz ir geneset mit êren.
nu volget mînem râte.
besendet iuch vil drâte
beidiu in lande unde in mer,
und bringet zesamen iwer her,
und sendet karle danne dar
die gîsel und daz guot gar,
daz im die boten gehiezen.
des sult ir wol geniezen.
als siz guot zeteilet hânt,
sô weiz ich wol, daz si für gânt
und beginnent urloubes gern.
des muoz karl si gewern,
wand erz selbe gelobt hât.
so sage ich iu rehte wiez ergât.
sô nimt mîn stiefsun ruolant
diz rîche gar ze sîner hant
und wil ez haben mit rehte.
so sprechent di guoten knehte,
daz er diss landes hüete.
sô wil er durch sîn übermüete
dise bürge haben alle,
und wil diz lant mit schalle
iemer haben âne nôt.
würde ez danne sîn tôt,
des würde mîn vröude manicvalt.
sîn hôhvart unde sîn gewalt
die müent mich naht unde tac,
daz mir mîn herze bresten mac.
samnet iwer her gar
und heizet eine halschar
warten der selben zîte,
sô karl von ruolande rîte
und eine naht von im sî,
sô schaffet daz si sich der bî
mit listen sô genâhen,
daz si ruolanden vâhen,
daz er in niht entrinne
noch deheine burc gewinne.
ich weiz wol, wirt er reslagen,
karl mac in niemer verklagen.
im wirt vor leide sô wê,
ern gesuoht iuch heime niemer mê.
dâ von toete in zehant:
sô rîtet karl in sîn lant
und enwirt dar nâch niemer frô.
dar ûf enahte ich niht ein strô,
wirt ez im ze schanden,
daz er an ruolanden
ergouchet ist sô sêre,
daz uns der iemer mêre
leiten sol ûf unsern tôt.
uns erloese got von der nôt,
wir sîn von ruoland unerlôst.
er füeget uns den untrôst,
daz wir leben in disen noeten,
uns wir beide enander toeten.
was hilfet daz wir gesigen,
sô wir ouch selbe tôt geligen?
marsilies lachete dô,
er sprach: ich bin dîn vil frô.
er kuste in an sînen munt
und swuor im aber anderstunt,
ob ez sîn got mahmet wolte,
daz der zwelfer ensolte
deheiner dannen scheiden.
daz gelobte er mit vil eiden.
die da herren namen hâten,
die sprâchen unde tâten,
swaz genelûn gerne vernam.
daz er in alsô rehte quam,
des wâren si im alle holt.
pfelle silber unde golt
gâbens im alsô swaere,
daz er vierzic soumaere
mit sînem guote dannen luot.
des hâte er einen stolzen muot.
si gâben im hunde und vederspil
und guoter rosse sô vil,
daz er sich vröute der vart.
owê daz er ie geborn wart.
des küneges sun alderôt
ein swert er im dar bôt.
er sprach: nim hin, lieber man,
daz beste swert deich ie gewan.
ez gap mir der künec von tielsarke:
der brante mir mîne marke.
do reit ich in zeinen zîten an
und sluoc im drîzec tûsent man.
dar zuo wart er mê geschant,
ich vienc in selben zehant.
diz swert gap er mir ze minnen,
daz füer du mit dir hinnen.
ez ist zaehe und alsô hart,
daz nie dehein bezzerz enwart
in unsern landen geslagen.
einen helm hiez er dar tragen
und sluogen enmitten zetal.
daz swert durchwuot in über al.
genelûn danket im alsô:
ich hân hie friunt, der bin ich frô,
der müeze mir got gunnen.
ir habt mich wol gewunnen
ze dienest iemer mêre.
dô bat er in vil sêre
umb sînen stiefsun ruolanden.
den brinc du mir zehanden,
daz ich den ruom dâ müeze erwerben.
ern sul dan niemer ersterben,
ob ez mahmet wil der herre mîn.
mîn lant muoz vor im mit fride sîn.
die im dâ liebe tâten
und umb ruolanden bâten,
der was sô grôzlîche vil,
daz ich daz maere kürzen wil
und sagen wiez dar nâch ergie
und wiez marsilies ane vie.
ern liez ez niht langer blîben,
sîne brieve hiez er schrîben,
dâ mit enbôt er in diu lant,
corters waere gar verbrant:
die daz rechen wolten,
daz si balde kumen solten.
die heiden samenten ir her
beidiu in lande unde in mer
über elliu diu rîche.
dô quam vermezzenlîche
der künc alrich von banden.
der brâhte ûz sînen landen
manegen ritterlîchen helt,
die er im selbe hâte erwelt,
zweinzic tûsent ritter guot:
die hâten ritterlîchen muot
und wâren unverdrozzen,
in stahel wol beslozzen.
dar zuo saget man für wâr,
von ultor der künc limâr
brâhte fünfzen tûsent dar.
die fuorten hurnîne gar.
der künc ilaz von zammen,
der wol die fiures flammen
ûz den helmen kunde houwen,
ze dienste den frouwen,
er brâhte selbe an sîner schar
ahzehen tûsent ritter dar.
von horre der künc antelîn
der tet ouch sîne kraft schîn,
er brâhte zwelf tûsent man,
die er durch marsilien gewan.
der künec von darmache
der quam ouch niht ze swache,
er hâte sîne helde balt
ze vierzên tûsenden gezalt.
der von alerie quam ouch dar,
aht tûsent was sîn schar.
der herzoge von vinêlê
brâhte zwelf tûsent unde mê.
der von massale quam mit her,
daz ist ein insel in dem mer,
der brâhte helde maere,
niun tûsent buckelaere.
der künec von vilêê
der hiez gebieten bî der ê
und hiez daz über al sagen,
swaz wâffen möhte getragen,
daz ez die hervart swüere
und ouch benamen füere.
der künec von laziure
der brâht im ze stiure
zehen tûsent guoter knehte,
ze aller nôt gerehte.
der künec von tanebrî
brâhte sîner gote drî,
daz was mars und jûpiter
und saturnus, die brâhte er.
si opferten der trugeheit,
diu lônte in nâch ir arbeit,
dar quam der künec von funde,
die muosen als die hunde
die erden allez anesehen.
des hoere wir für wâr jehen,
in stuont daz kinne an der brust.
die heten grôzen gelust,
daz si ruolanden
erslüegen mit ir handen.
si brâhten starc geschütze,
daz wart in sît unnütze.
dar quam der künec von trûse,
der brâhte ûz sîner klûse
manegen helt unervorht.
die heten wunders vil geworht.
der künec von kampânje quam
mit einer schar freissam.
der künec von leber quam dar
mit einer freislîchen schar.
dar quam der künec von galazprieze,
die ûzerwelten spieze
brâhtens ûz ir lande
und dröuten alle ruolande.
dar brâhte der künec margariez
manegen freislîchen spiez
und manegen helt hêrlîchen.
die wâren von zwein rîchen,
tazzarie und sibilje.
er was schoene als ein lilje
und was den frouwen sô trût,
daz sin stille und überlût
minneten und anbâten
und in zeime gote hâten.
ein künec quam dar in daz lant,
der was cernoles genant.
die liute in sînem rîche
die lebent sô tiuvellîche,
daz ir got niene ruochet.
er hât die sunnen dâ verfluochet,
dazs in ir lant nie geschein,
noch ûz ir erden nie gekein
weder korn noch wînreben.
des enwil in got dâ niht geben.
holz erde unde steine
ist dâ swarz algemeine.
daz lant ist mit nebel bedaht,
der ist lützel liehter dan diu naht.
da nist niht wan walt unde mos.
die liute ezzent diu ros
und lebent mit unsinne.
dâ wont vil tiufel inne:
des sind si nîdec unde arc.
der künec was alsô starc,
daz im an krefte niht gebrast.
der im zwelf mûle last
zesamene leite oder bant,
daz huop er ûf mit einer hant.
im gie sîn hâr unz an diu knie,
ez engekurtze er nie.
dar quam noch künege genuoc,
der ieslîcher krône truoc,
die ich niht alle nennen wil.
dar quamen herzogen alsô vil,
daz si von der menege beliben
ungezalt und ungeschriben.
dô si marsilies allen enpfienc
und solhe milte dô begienc,
daz er in gap unde lêch.
unde in nihtes verzêch,
swes ieslîcher gerte,
undes alle wol gewerte,
do sprach er zen kameraeren,
daz si bereit waere
mit der gebe vil drâte,
die er karle gelobet hâte.
ze genelûne er aber gienc,
mit armen er in umbevienc
und sprach: vil dicke wîs gemant,
daz mir dîn stiefsun ruolant
âne karlen zuo kume.
daz ist iemer dîn frume.
er kuste in an sînen munt
und bevalh ez im ab ander stunt
und swuor im dicke sêre,
bestaetet er sîn êre
durch sîner triuwen gebot,
er müese künec unde got
über die heiden wesen.
si müesen schrîben unde lesen
sîn lop und sîn êre
und dienen im iemer mêre.
dâ was von golde ein michel guot,
unz man fünf hundert geluot
beidiu mûle und olbenden,
die er karle solte senden,
unt fünfzec karren vol bisande.
dâ was ouch von dem lande
ieslîches fürsten ein kint.
er sprach: genelûn, nû sint
alle mîn êre in dîner hant.
der hâstu ein gewissez pfant:
in weiz waz ich dir sage mê.
im wart vor leide sô wê
do er diu kint hin füeren sach
daz in daz grôze ungemach
durch nôt betwanc, daz im geswant.
den mantel er umbez houbet want
und viel unmehtec der nider.
nu gienc genelûn dar wider.
alsus trôste er in dô,
er sprach: durch got, wie tuot ir sô?
ir sult des âne zwîvel sîn,
sît ir durch iuch die sêle mîn
gesetzet hân zurteile,
ez ist ouch darumbe veile
allez daz ich von karle hân,
od ez muoz nâch iwerm willen gân.
moht ich anders niht gedingen,
ich verswüere ê kerlingen,
ich bringe diu kint her wider
oder ich gelige tôt der nider.
iwern sun den wil ich selbe hân,
den wil ich niemer verlân,
ich bestate ouch der fürsten kint,
diu mir hie bevolhen sint,
dâ man in leides niht entuot.
nu habet vroelîchen muot.
ich beherte wol iwer êre
und diene iu gerne iemer mêre.
dô genelûn urloup genam,
dô schiet er vroelîche dan.
die zwelf alte râtgenôze
die dienten im vil grôze.
des getorsten si niht lâzen.
si wîsten in die strâzen
nun volgten im ganzer tage drî.
nu wârens komen sô bî,
daz si des wurden gewar,
er quaeme wol âne schaden dar,
als si im ê gehiezen
und ir triwe ze pfande liezen.
sîne boten er für sante,
vil dicke er si des mante,
daz si sô behielten ir sin,
daz er sînes willen an in
niht würde betrogen.
den beierschen herzogen
den hiez er im gewinnen
mit sô gefüegen sinnen,
daz er heinlîche quaeme,
daz ez niemen vernaeme.
do der herzoge daz vernam,
vil tougenlîche er dar quam,
da er den ungetriwen vant.
dô sprach genelûn zehant:
swaz ir gesprechet unde tuot,
daz dunket den keiser allez guot.
er ist iu gnaedec unde holt.
nu sult ir nemen diz golt,
disen guoten soumaere,
und lât iu niht wesen swaere
durch iwer tugentlîche site,
daz ir tuot des ich iuch bite.
ich lône es iu noch michels baz.
saget mînem herren daz,
daz er sî des urliuges frî,
daz ez vil wol versüenet sî
und nâh sînen êren verendet.
gîsel sint her gesendet
und goldes alsô grôziu kraft,
er mac iemer sîn unnôthaft.
als ir im daz gesaget hât,
sô gebt im danne den rât,
daz er hin wider kêre.
des hân ich gesworn sêre
und mîne triuwe gegeben.
ob die fürsten der wider streben,
und in niht lâzen wenden,
son wil ich mich niht schenden.
beidiu guot unde kint,
diu mir dort bevolhen sint,
wil ich marsilien wider bringen,
mac ich daz niht erringen,
daz ez für sich müeze gân,
des ich dort gesworn hân.
dô daz naymis vernam,
ze hove er froelîche quam.
do er den keiser gesach,
diz wort er froelîche sprach:
welt ir, ich sage iu maere.
dû dunket mich sô gwaere,
sprach karl der êren rîche,
daz mich staeteclîche
dîn rede dunket sô guot,
daz mir deheiniu sanfter tuot.
daz mahtu gerne sagen mir.
er sprach: herre, welt ir,
sô hât daz urliuge ende gnomen.
genelûn ist froelîche komen:
im hânt die heiden gegeben
sô vil, solte er iemer leben,
er waere dâ von rîche.
marsilies hât ganzlîche
erzeiget willegen muot.
er hât gîsel unde guot
mit alle her gesendet
und hât ez wol verendet.
des lât in geniezen.
swaz iu die boten gehiezen,
daz hât er allez getân.
ir muget ez wol dâ für hân,
daz er niht mac gewenken.
dâ bî sult ir gedenken
an iwer keiserlîchiu wort.
genelûn hât gelobet dort
marsilien und den heiden
mit triwen und mit eiden,
daz ir tuot die widerkêre.
nû fürhtet genelûn vil sêre,
daz iuch des die fürsten pfenden
und iuch niht lâzen wenden
und sagnt lîht andern unrât.
sît ir und er gelobet hât,
daz ir zelande rîtet
und des niht langer bîtet,
ob ir nu des niht entuot,
sô wil er gîsel unde guot
marsilien allez wider geben
und wil dar nâch vil gerne streben,
dêz im an die triwe niht engê.
swie iwer muot darumbe stê,
des ensult ir mich niht verdagen:
daz sol ich genelûne sagen.
karl hin ze himele sach,
sîn gebet er inneclîche sprach
zuo dem oberesten gote.
sînen gnâden unt sîme gebote
den danket er vil sêre.
er sagte im lop und êre:
sîne venje suochte er drîstunt.
dô was im leider unkunt,
daz er vil gar was betrogen.
er sprach zuo dem herzogen:
du solt genelûne sagen,
ern dürfe niht an mir verzagen,
er hât mir sô liebe getân,
daz ich nieman sô liep hân,
dur den ich in welle betriegen.
ichn bite in ouch niht liegen
swa er sîne triwe versetzet hât,
ich geschaffe, daz si niht verstât.
dô daz genelûn vernam,
schier er hin ze hove quam.
der keiser gegen im dô gie,
vil minneclîche er in enpfie
und die fürsten alle gemeine.
dô stuont der vil unreine
mit trüebem muote under in.
durch sînen mortlîchen sin
lachten im diu ougen.
er hete den tiuvel tougen
gesetzet in sîns herzen grunt.
daz was im leider unkunt.
heileger keiser, sprach er,
marsilies enbiutet iu her
sînen dienst getriwelîche,
und der zuo von sînem rîche
die fürsten und ir geslehte.
si hânt getân vil rehte,
als iu die boten verjâhen.
nu heizet ez enpfâhen:
ich bringe iu goldes grôze kraft.
si hânt in iwer hêrschaft
dâ her gesendet ir kint,
wan si gar gehôrsam sint
aller gotlîchen êre.
si hânt lîp sêle und êre
an iwer genâde gegeben,
und wellent kristenlîche leben.
des sint si komen alle enein,
wan algalises sîn oehein,
der iwer zwêne boten sluoc;
daz klaget er sêre genuoc,
daz er den niender envant,
und wolden iu gerne hân gesant.
marsilies ist bescheiden,
er ist der wîste heiden,
den elliu heidenschaft hât.
des nemt in gerne an iwern rât.
der keiser froelîch ûf sach,
der genâden er von gote jach,
daz er sô wol versüenet was.
dicke sprach er deo gracias
und sach genelûnen an.
wol dir, sprach er, lieber man,
daz du dise êre hâst bejaget.
dich hât der saelden tac betaget.
swes dîn geslehte an mich gert,
des werdent si durch mich gewert.
die fürsten mante er alle.
er sprach: swer iu wol gevalle,
dem ich bevelhe diz lant,
den lât mich wizzen zehant.
swer hie gerne wesen wil,
dem lâze wir guoter bürge vil.
er mac unser wol gebîten,
unz wir her wider rîten.
freisch aber ich boesiu maere,
daz wirt den heiden swaere:
ich gemache ein solhe hervart,
daz in allen wê wart,
daz ich ie wart geborn.
si müezen alle sîn verlorn.
nu geschach an dem râte,
daz genelûn gelobt hâte.
dô sprâchen sumelîche daz:
diss landes pfliget niemen baz,
dan genelûn der wîse man,
dem es der keiser ouch wol gan:
hie ist nieman sô gewis,
od der beier herzoge naymis,
der ist des landes wol wert.
der hât diu aller besten swert.
er und sîne geverten
die mugen daz lant beherten.
si rieten alsô wîten,
unz si begunden strîten.
swem si buten daz lant,
der werte sichs alzehant.
do quam genelûn vil drâte
ungebeten zuo dem râte.
( er sprach): edeln kerlinge,
ir wârt ie aller dinge
die gewaeren gotes knehte.
welt ir nu werben rehte,
sît wir spanje hân errungen,
zer kristenheit betwungen,
wes bietet ir fremden liuten daz?
ez zimt iu selben michels baz,
und bevelhet ez ruolande.
wen sul wir bî dem lande
billîcher lâzen danne in?
daz ich im mit triwen holt bin,
ich gans im vil deste baz.
dannoch spriche iz umbe daz,
er ist ein held zen handen
und ist sînen vîanden
in den ougen ein dorn.
si arnent sêre sînen zorn.
über al den mergarten
sone lebt den widerwarten
dehein man so angeslich.
ouch hât er gesellet sich
zen besten die diu werlt hât:
der im deheiner abe gât.
dem sult ir spanje lîhen
und in des niht verzîhen;
mir sint vil liep sîn êre.
nu ensûmet ez niht mêre,
uns gêt diu naht vaste zuo,
wir müezen hinnen morne fruo:
daz hân ich sêre gelobt.
ir haetet anders getobt,
vernaemen die heiden dort,
daz ir iwer keiserlîchen wort
niht rehte staete liezet;
wand ir in daz gehiezet,
dô iu ir botschaft quam,
wurdens iu gehôrsam,
ir entwichet in zehant.
lîhet ruolande diz lant,
ob ez iu allen wol gevalle.
dô sprâchen die fürsten alle,
er hete vil wol gerâten.
den keiser si sêre bâten,
daz er gunde ruolande
ze blîben bî dem lande,
und swuoren im des vil sêre,
sin sûmten sich niht mêre,
ob si sîne nôt vernaemen,
daz si im vil balde quaemen.
dô der keiser wart gewar,
daz die fürsten alsô gar
an die bete wâren geslagen,
daz ers in niht triwete versagen,
do gewan er solh ungemach,
daz er enhôrte noch ensach.
im wânde sîn herze brechen,
ern moht ein wort niht gesprechen,
unz er vil lange gesaz.
diu ougen wurden im trüebe unt naz.
dô sprach er genelûne zuo:
ja waen ich ein rîten hinnen tuo,
daz mich vil sêre geriuwe.
hetestû dîner triuwe
baz an mir geschônet,
dir würde wol gelônet:
ich lieze ez ûf mîn houbet stân.
ezn ist durch dehein guot getân:
dun getaete mir nie sô leide.
ist daz ich hinnen scheide,
ezn kumt mir niht ze heile.
nâch der fürsten urteile
muoz ich in hie lâzen sîn.
nu behüete in unser trehtîn.
diu sunne zâbunde schein,
die fürsten riten alle hein.
dar nâch wurden si bedaht
mit einer vinsteren naht.
karl an sînem bette lac.
grôzer herschefte er pflac;
sîn nâmen zallen zîten war
zweinzic tûsent ritter wol gar.
dannoch hete er einen site,
dâ man ich alle herren mite,
so si wânden die huotaere,
daz er an sînem bette waere,
sô kniete er ûf der erden
und mante got den werden
mit weinenden ougen
gar aller sîner tougen.
wir hoeren iuch von im sagen,
ern wolt niht ûf im tragen
dehein houpthafte sünde.
des habe wir urkünde
an sante giljen harte guot.
dem sagte karl sînen muot,
im waere ein sünde geschehen,
dern getorste er niemer verjehen.
dô bat der herre lobesam
für karlen, unze ein brief quam
ûf den alter dâ er sanc.
des sagte er gote grôzen danc.
den las der heiligen man,
dô stuont dâ geschriben an,
daz karl der rihtaere
der sünde ledec waere.
karl envaht niht nâch guote,
er dâhte in sînem muote
zallen zîten an der zît,
wie der mensche danne lît,
so er mit dem tôde ringet,
welh nôt in danne twinget.
die herren ich dâ mite man,
daz si gedenken dar an,
die nâch werltlîchen êren streben,
daz si dar under rehte leben
unt kêren ir ougen ze gote.
sô kumt in sîn gewisser bote,
swenne si ligent in der nôt,
und nimt in gar der sêle tôt.
dô karl an sîme gebete lac,
als er ze gote dicke pflac,
dô wart sîn neve ruolant
des nahtes ofte genant
in des keisers gebete,
als er auch alle die tete
die da kristen namen hâten,
daz si got müese berâten
mit sînem êwegem rîche.
des bat er vil inneclîch.
dô der keiser diz gebet
mit maneger venje getet
weinende unz an die stunde,
daz er müeden begunde
und im diu ougen zuo sigen,
dô gie er an sîn bette ligen.
als in der slaf überwant,
dô troumet im iesâ zehant,
wie er gar âne swaere
ûf dem porziser waere
und hete hers genüege
und einen schaft trüege,
daz genelûn dar gienge
und den schaft gevienge
und wolte im zucken.
dô brast der schaft zestucken:
alsô behabte ers ein teil.
durch daz selbe unheil
verzagte genelûn drâte.
sîn stucke daz er hâte
daz warf er wider iesâ.
done lac ez niht langer dâ:
von der erden ez sich ûf want
und was sô hôhe zehant
in die lüfte gevarn,
die sîner verte wolten warn,
die wurdens niemer innen.
do begunden die lüfte brinnen,
daz die berge krachten alle.
do erwachte er von dem schalle.
für sîn bette er aber gie
und viel an sîniu barn knie.
er sprach: genâde, grôzer got!
dîn genâde und dîn gebot
und dîn vil heiliger segen,
die müezen mîn vil armes pflegen.
ich hân dînen zorn vernomen.
nu müeze über mich einen komen
mîn sünde alsô daz niemen mê
von mînen schulden missegê.
riht über mich, herre, daz ist reht,
ich bin dîn eigener kneht.
du erlôstes mich vil tiure.
behüete mich vor dem hellefiure,
riht über mîn broeden lîchnamen.
alle die mit mir her quâmen,
die behüete, si sint dîniu kint,
wan si in dînem dienste hie sint.
swaz ich wider dich hân getân,
die râche sol billîch über mich gân.
dô er vil sêre ze gote rief,
ander stunt er entslief.
do troumte im ab ein troum swaere,
wie er z âche waere
und grôzer fröuden pflaege
und ein ber vor im laege,
an zwein keten gebunden.
daz ergie in kurzen stunden,
daz in der ber an sach,
die keten er beide zebrach.
er lief den keiser drâte an,
daz werten alle sîne man.
don mohte in nieman bewarn,
daz er begreif im den arn,
daz fleisch er im abe brach,
unz man daz bein blôz sach.
von den selben sachen
karl begunde aber wachen.
gegen dem himele er sach,
diz wort er weinende sprach:
got, lieber herre, ich bite dich,
daz du dich erbarmest über mich,
durch dîne hêren namen drî,
als liep sô dir dîn muoter sî,
diu reine maget hêre,
und durch dâvîdes êre,
der hete verworht dîn rîche,
daz verkür du veterlîche.
du machetest in vil frô,
und bespranctest in dô,
zeime wâren urkünde,
und vergaebe im sîne sünde
und spraeche mit dînem munde:
als ich nu manege stunde
eins man von herzen hân gegert,
reht alsô bin ich sîn gewert.
ine mac dir niht entrinnen,
ich wil wider zuo dir sinnen,
dir ist mîn dinc vil wol kunt.
nu wasch mich herre ander stunt
und mache mich wider niuwe,
daz mich mîn sünde riuwe,
daz ich dar an iht sterbe
und dîne genâde erwerbe.
zer dritten stunt entslief er dô.
nu troumte im aber alsô,
wie er ze pârîs waere
und deheiner fröude enbaere,
wie die juncherren sungen,
wie si spilten unde sprungen,
wie si slüegen unde staechen
und der sper vil zerbraechen.
dô des der keiser warte,
dô quam ein liebarte
von spanje geloufen dar.
der nam des keisers guote war
und wolte in erbizzen hân.
daz begunde got understân,
der sîn beschermaere was.
dô quam von dem palas
ein rude starc unde grôz,
den liebarten er ane schôz
unt zeiget im sô starken haz,
daz er des keisers vergaz.
dô wurdens alle des enein,
si wolten schouwen an in zwein,
wederr den sige naeme
und den andern überquaeme.
dô vaht der liebart und der hunt
unverzaget unz an die stunt,
daz die fürsten wurden zwîvelhaft.
do erzeigte der rude sîne kraft:
den liebarten erbeiz er tôt.
karl erwachte aber dur nôt
unt viel en kriuzestal der nider,
er weste wol dan was niht wider,
er müese kumber dulden.
ze sante marîen hulden
ergap er sich vil sêre,
daz si im durch die êre,
die an ir magetuom sint,
wegende waere umbe ir kint.
er sprach: herre got ich weiz wol,
ezn mac nieman noch ensol
niht getuon wider dir.
dune sehest selbe ze mir,
sô bin ich leider unbehuot.
ezn ist dehein burc sô guot,
diu iemer künne gestân,
dune welless in dîner huote hân.
swaz ieman gemachen kan,
dun sîst selbe der zimberman,
daz muoz man gar verlorn hân.
dir enmac niht widerstân.
des enfliuhe ich niender wan ze dir
und bite dich herre daz du mir
in dînen genâden alsô frumst,
so du in dîner fiwers flamme kumst,
daz ich dan nâch volgen müeze
dînem heiligen sange süeze
und genâde müeze vinden
mit andern dînen kinden.
die troume tâten im sô wê,
daz er niht wolte slâfen mê
unde an sîme gebete lac,
unz in belûhte der tac.
dô was sîn her allez vrô
und wânden daz ez waere alsô,
als si genelûnen hôrten sagen.
ê danne ez begunde tagen,
dô schuofens ir heimreise.
also fuogte sich diu freise,
der sich genelûn vermaz.
er gehiez marsilien daz,
daz karl wider heim rite
und des niht langer enbite
und liez ruolanden dâ.
diz geschach ouch iesâ:
des fröuten sich die heiden.
ez tet aber manegen scheiden
von sînen friunden dar nâch.
den ungetriulîchen schâch
begie ein kristen man,
daz er schatz der mite gewan.
des ist er durch reht verstôzen
ze jûdas genôzen
ze dem êwiclîchen sêre.
die helle bûwet er iemer mêre.
den vil mortlîchen haz
begie genelûn umbe daz,
daz er muose mîden sîn wîp.
sît er den êwigen lîp
vor dem zorne verkôs
und manegen werden man verlôs,
sô dunket mich wol dâ bî,
daz ez von gote niht ensî
diu liebe die man ze wîbe treit.
manegem ist sîn wîp liet,
mit der er gote dienen sol,
und lât im die gevallen wol,
die er muoz haben wider gote.
ez ist von natûre gebote
beidiu an wîben und an mannen.
diu natûre sî verbannen,
diu daz reht alsô verkêret
und niwan unreht lêret.
die fürsten begunden gâhen,
dô si den tac ersâhen,
ze hove vil froelîche.
si wâren fröuden rîche
allesamt gemeine,
âne karlen alterseine.
swaz er fröude an in sach,
daz enmohte im sîn ungemach
niht gesenften deste baz.
im wâren di ougen allez naz.
dô sprach er genelûne zuo:
wie raetestû nu daz ich tuo
und wes ist dir ze muote?
du hâst mir mîne huote
mit dînem râte benomen:
wie sol ich nû ze lande komen?
er sprach: ich hân sô sêre
geschaffet iwer êre,
ir muget ze lande kêren
ân angest wol mit êren.
der beier herzog ist ein helt,
den hân ich dar zuo erwelt,
daz er vor iu rîten sol.
der kan iuch behüeten wol.
beidiu triwe und manheit
die hât ir kraft an in geleit.
er ist in sîner jugende
ein meister maneger tugende.
der mac ze disen zîten
mit êren vor iu rîten.
so bewart iuch alsô starke
oygier von tenemarke:
der rîtet ziwer winstern hant.
iu ist sîn manheit wol bekant.
erst getriuwe und iu sô holt,
daz ir iuch an in wol lâzen solt.
anderhalp rîtet rîchart,
von dem sît ir wol bewart.
er behüetet iuch ritterlîche.
sô lât die von francrîche
ze iwerm rucke rîten,
und lât ze disen zîten
ruolanden diss landes pflegen.
der ist des lîbes ein degen.
sîn nam ist alsô wol bekant,
swa er den heiden wirt genant,
daz schreckets alse ein donreslac.
ezn beschein hiute der tac
deheinen ritter alsô guot.
habt vil froelîchen muot:
ir habt der heidene kint.
die wîle si ungetoufet sint,
son sul wir si niht wider geben.
ir sult dar nâch vil gerne streben,
daz iwer neve ruolant
gekroenet werd über spanje lant:
sô hât er guot und êre.
die fürsten blanget sêre,
die lange hie gewesen sint:
si saehen gerne wîp unt kint.
ez ist unser aller rât,
daz ir ruolanden hie lât.
sôst diz lant wol bewart,
und ir froelîche heim vart.
der keiser sprach in alsus an:
waz het ich vâlandes man
getân wider dînen hulden,
daz ich von dînen schulden
mîne huote verlorn hân?
ez ist ein vil gewizzer wân,
daz allez roemesch rîche
von dir wirt vil grôzlîche
betrüebet und beswaeret.
dun hâst niht wol bewaeret
daz dir liep sî mîn êre.
des vergizze ich niemer mêre.
dar für gie dô ruolant.
er sprach: nu lîhet mirz lant,
des gernt die fürsten alle.
sît ich in sô wol gevalle,
daz si mich für manegen helt
ze disen dingen hânt erwelt,
der êren sult ir wesen vrô:
ich bin benamen ouch alsô.
einen vanen bot er im zehant:
hie mite lîhet mirz lant,
sprach er, alse ez reht sî,
ich enpfâhez in die namen drî,
an die ich gelouben sol.
den wil ich des getrûwen wol,
ob ich durch got iht arbeite,
daz ich den lôn bereite
mit sînen kinden vinde.
ich waer sîn ingesinde
iemer gerne, mohte ich.
er wart gemartert durch mich.
esn wendet mich dehein nôt
ine sî bereite unz an den tôt,
daz ich die sêle geleite
mit des lîbes arbeite,
daz ich an den jungsten stunden
an dem rehten werde vunden.
karl im dô den vanen bôt:
daz ich nu müese dise nôt
mit dir, sprach er, hie lîden.
ich wolde daz guot vermîden,
daz mir marsilies hât gegeben.
ez gêt mir rehte an mîn leben,
daz ich von dir sol kêren.
ine mac mit mînen êren
leider hie bî dir niht bestân,
wand ichz sô vaste gelobet hân
daz ich hin wider kêre.
in vorhte dîn nie sô sêre:
uns nâhent arbeite.
got sî dîn geleite,
ruolant lieber neve mîn,
ich waene wir gar gescheiden sîn.
die fürsten dar zuo drungen,
daz lop si im sungen.
dâ wart der hêrlîche helt
beidiu gekroenet unde erwelt
ze künege über spanje lant.
dô sprach der degen ruolant
ze den edelen kerlingen:
ich wil daz an iuch gedingen,
ob mir iwer nôt geschaehe,
daz ich iuch kurzlîche saehe.
ich wil die rede bescheiden:
toufent sich die heiden,
ich wil si vriden unde vristen,
als unser ebenkristen.
ist aber daz ez sô ergât,
daz si sich des tiuvels rât
sô sêre lânt betriegen,
daz si uns beginnent liegen,
daz gêt in allen an daz leben.
des sult ir iwer triwe geben,
daz ir mir danne bî stât
unde mich hie niht enlât
in disem ellende.
daz gelobetenz in karles hende,
vernaemen si dehein sîn nôt,
si waern im bereit unz an den tôt.
als er den vanen dô gewan,
er sprach: wâ nû, vil liebe man,
die mir helfen wellen,
wâ nû vil liebe gesellen,
wâ nû friunt unde mâge?
nû stêt ez an der wâge:
mir ist nû friunde nôt geschehen.
ich muoz ir aller helfe sehen,
die mîne helfe hânt bekant.
den vanen fuorte er an der hant.
ûf eine hôhe, die sach er stân,
daz ist ein bühel wolgetân,
dar ûfe gehabte er.
dâ satzte ruolant sîn sper
zetal bî sînem beine.
er habte ûf einem steine.
do entweich dem steine sîn kraft
sô sêre, daz sîn schaft
hin nider in den stein sanc
wol anderhalbes fuozes lanc.
daz zeiget er vil schiere
turpîne und oliviere.
er zôch den schaft ûz dâ
und sazten aber anderswâ.
dô sanc er aber in den stein.
do besante er sînen oeheim:
der quam kurzlîche dar.
nu satze ern aber anderswar,
dô sanc er alse in einen teic.
der keiser hin ze gote neic
unde sach wol, daz sîn kraft
mit gotes genâden was behaft,
und hiez sîn nemen wol war.
die zwelf gesellen riten dar
mit zweinzic tûsent mannen.
dern wolte deheiner dannen
âne ruolanden kêren.
zallen sînen êren
wâren si im vil bereit.
daz was genelûne leit.
dem waere lieber gewesen,
wand er in ungerne sach genesen,
daz er alterseine rite,
danne im ieman volgte mite.
ruolant sprach zem keiser dô:
herre, ir sult gern unde vrô
hin wider ze lande kêren.
ich wil nâch iwern êren
den vanen füeren unze ich lebe.
ir habt die grôzen gotes gebe
erworben an dirre verte.
sît mir got daz heil bescherte,
daz ich diss landes pflegen sol,
ir muget mir des getrûwen wol,
in gerûme in niemer daz lant.
mir enpfellet der van niht ûz der hant,
so der hantschuoch genelûne tete.
ez ist mîn rât und mîn bete,
daz irz hie balde rûmet
und die fürsten niht ensûmet.
got selbe staete iur êre.
dô weinte karl sêre:
ruolanden er dicke kuste
und dructe an sîne bruste
vil vaste mit den armen.
er sprach: got müeze erbarmen,
daz ich dich hie muoz lâzen.
ich kan niht dar zuo gemâzen,
da mit mir sô wol geschaehe,
so daz ich dich tegelîche saehe.
dâ wart von in beiden,
dô si sich muosen scheiden,
ein jâmer starc und alsô grôz,
daz man den klegelîchen dôz
über eine mîle vernam;
dô ez an die stunde quam,
daz sich der bruoder von dem bruoder schiet
und sich der vater des beriet,
daz er sînen lieben sun lie,
man vernam sô grôze klage nie.
daz tet in allen so grôze nôt:
si santen manegen in den tôt.
karl kêrte ze lande
von sînem neven ruolande
in dem tal ze runzevâl.
daz was daz jungeste mâl,
daz in der keiser lebende sach.
von des schulden daz geschach,
der was wol der zühte wert,
der niemen guoter wirt gewert.
dô ruolant sîns gemaches pflac
unz an den anderen tac,
do bevalh er gote sîniu dinc
und slouf in manegen liehten rinc.
zwô hosen leite er an diu bein,
dâ was vil manec edel stein
mit grôzem vlîze in geworht.
er was des gar unrevorht,
daz in dehein wâfen dâ versnite,
swelhe nôt er anders lite.
er leite an einen halsperc vesten,
daz si niender deheinen westen,
des si alle sô wol geluste.
im schein von sîner bruste
ein trache von golde.
dem bran, als ez solde,
das fiur ûz sînem munde.
swaz man erdenken kunde
der edelsten steine,
dâ mit was er gemeine
gemachet alsô lobesam,
so ez wol dem helde gezam.
sîn helm der hiez venerant,
den der degen ruolant
ûf sînem houpte wolde tragen.
der was mit golde beslagen.
an der lîsten stuont ergraben
mit guldînen buochstaben:
elliu wâfen lânt mich maget.
dir sî daz für war gesaget,
wilt du mich gewinnen,
du füerest schaden hinnen.
sîn swert daz hiez durndart,
wan nie deheinz gesmidet wart
sô guotez alse ich waene.
sîn site was seltsaene.
swa erz mit slegen hin bôt,
dâ was gereite der tôt.
alle die ie smiden begunden,
die enwesten noch enkunden,
wie daz swert gehertet wart.
ez was scharpf zaeh unde hart:
des vorhtez elliu heidenschaft.
der stahel het dâ vor deheine kraft.
ez waere bein oder horn,
daz was der vor gar verlorn.
dehein flins was sô herte,
der sich dundarte erwerte.
einen spiez nam er an die hant,
einen wîzen vanen er drane bant.
daz was des heldes zimier.
dâ wâren vogel unde tier
mit grôzem vlîze an geleit.
nu was er alsô wol bereit,
daz er sich nie bereite baz.
ûf ein ros er dô saz,
daz was geheizen valentich.
daz kriuze tet er für sich
ze rucke und ze sîten.
war er dô wolte rîten,
daz liez er wizzen sîne man.
er reit ûf einen hôhe dan
en almitten under sie.
er sprach: nu bîtet mîn hie,
und enlât iuch niht belangen.
ich hân diz lant empfangen.
mir waer leit ob ichz verlür,
daz man mîn bôsheit drane kür.
ich wil gerne gesinnen,
ob unser widerwinnen,
deheine samenunge haben.
ich wil ûf eine warte draben,
rîtents iender in daz lant,
daz ich si sehe alzehant.
dô nam er einen sînen man,
den liebsten den er ie gewan,
der was geheizen walthêr.
ern wolde ouch niemen mêr,
und reit ûf einen berc hôch.
dô sach er wâ dort her zôch
ein her daz er des muose jehen,
ein groezerz wurde nie gesehen.
er sach vanen in dem melme,
beidiu schilt und helme,
daz in dûhte den helt genaeme,
wie al diu werlt dar quaeme.
ir golt gap sô grôzen glast,
daz im der ahte gebrast,
wie vil ir aller mohte sîn.
sô michel was der widerschîn
und sô vol was ir al daz lant,
daz er sîn ahten lie zehant.
er sprach lie zu walthêre:
nu ensûme dich niht mêre.
rît und sage dem her,
daz si sich warnen ze wer.
heiz si sich wâfen schiere.
sage turpîne und oliviere,
marsilies rîte uns inz lant.
sem mir disiu zeswiu hant,
sin hilfet dehein ir schal.
ir wirt noch hiute ein sô getân val,
daz si geriwet disiu vart,
daz ir ie gedâht wart.
nim under dînen allen
tûsent die dir gevallen
unt bevâh uns den berc mit in.
getuont uns die heiden dâ hin,
unz wir den berc danne hân,
sô muge wir in widerstân,
deste baz unz an die stunt,
daz ez dem keiser wirt kunt.
walthêr reit dannen zehant.
dannoch habter ruolant,
unze er der heiden kraft,
ir gebaerde unde ir ritterschaft
vil wol besehen hâte.
dô kêrte er dannen drâte.
do die sînen wol vernâmen,
daz die sarrazîne quâmen
und dar sô vaste nâhten,
ze gotes dienste si gâhten.
an der ersten ummuoze
vielen si gote ze fuoze.
mit der venje die si tâten
sîner gnâden si in bâten
und manten en zallen stunden
sîner marter unt sîner wunden,
da mit er die sîne erlôste,
daz er si dâ getrôste,
daz er in vergaebe ir sünde
und selbe waer ir urkünde.
mit flîze si sich bewarten,
zem tôde si sich garten
und wâren doch guote knehte,
ze der marter vil gerehte.
dô sich bewarten di gotes degene
mit gebete und mit segene,
mit der bîhte die si tâten,
mit dem glouben den si hâten,
mit den trehenen die si weinten,
do si sich mit triwen gereinten,
mit grôzer diemüete,
mit maneger slahte güete,
die si ze gote habten,
die sêle si dô labten
mit dem gotes lîchnamen.
vil gerne si den nâmen.
ze gote trôsten si sich dô
und wurden alle alsô vrô
sam die ze brûtlouften sint.
daz wâren rehtiu gotes kint.
swaz den einen dûhte guot,
daz was der andern muot.
uns saget dâvît der rîche
von in bescheidenlîche,
wie grôz in lônet unser trehtîn,
die brüederlîche ensamet sîn.
er wil in sînen segen geben,
die in den genâden wellent leben,
daz si gote einmüetec sint.
daz tâten disiu gotes kint.
ir triwe ir minne ir zuoversiht,
ir gedinge was gescheiden niht.
si wârn alle eines muotes ie,
ir deheiner enpfiel dem andern nie.
die gar verworhten heiden,
die sich niht wolten scheiden
von des tiuvels gebote,
si vielen für ir apgote
und swuoren in des vil sêre,
si verdientenz iemer mêre,
daz si in daz erloubten,
daz si ruolanden enthoubten,
und swenne si in erslüegen,
daz si sîn houpt für si trüegen.
beschertens in die êre,
si verschultenz vil sêre
beidiu mit tanze unt mit spil.
grôzer hôhvart was dâ vil:
si fuoren mit übermuote.
sin mohten in gotes huote
niht komen mit der hêrschaft.
si versâhen sich zuo des lîbes kraft
und wolten des niht verstân,
dêz wider gote was getân,
swaz si dâ nâch gevâhten,
do si ir schepfer versmâhten,
der niemen lât ungewert,
swes er mit diemüete gert.
uns saget der daz buoch las,
wie vil der apgote was,
die die heiden da hâten
und in grôzen dienest tâten:
der wâren siben hundert.
mahmet was ûz gesundert:
der was der hêrste under in.
an den kêrtens alle ir sin,
daz lop si im sungen,
siben hundert horn dâ klungen.
nâch der künege gebote
hetens ieslîchem apgote
solhen dienest erkorn,
daz man in blies ein horn.
noch was des dienstes vil,
des si in mit maneger hande spil
den tac pflâgen und die naht.
si heten ein bethûs gemaht,
daz si mit in fuorten über lant:
dar an man mê gezierde vant,
dan man taete sît oder ê.
ezn wart nie noch enwirt ouch mê
ein hûs von solher meisterschaft.
dâ heten an grôze kraft
alle die liste, die man ie
an deheinem werke begie.
daz hûs was algemeine
mit golde und mit gesteine
geworht vil wol mit sinne.
mahmet saz dar inne
und die andern apgot über al.
dâ was von hornen grôzer schal
zallen zîten vor in.
die heiden giengen dar in,
swenne si beten solten
und bâten swes si wolten.
marsilies fuortez umbe daz,
daz im die gote deste baz
dannen hulfen durch ir êre.
des getriwet er in sô sêre,
daz er wol triwete genesen.
er wolte des gewis wesen,
gesaehen die kristen daz golt,
daz sî dem würden sô holt
und alsô sêre dar striten,
daz si den tôt dar nâch liten.
do die heiden gesâhen,
daz der strît begunde nâhen,
dâ vielens für ir apgot
und gâben sich in ir gebot
mit dem houbte für eigen.
und bâten die veigen,
daz si ir nôt bedaehten
und selbe vor vaehten,
daz si in den lîp generten
und in daz heil bescherten,
daz si den sige naemen
und doch froelîche quaemen
her wider ze salveterre.
si getriweten in ze verre:
des gelâgen si der nider.
der gote quam deheiner wider,
si wurden zestochen und zeslagen,
daz siz niemer haeten vertragen,
soltens ir êre behaben.
si wurden in pfuole und in graben
sô tiefe alle geteten;
swer si dar nâch ane solte beten,
der vant si alsô êrlôs,
daz er niender an in kôs,
daz si iht ze goten tohten
od ieman gehelfen mohten.
ûf huoben sich die heiden,
die unsamfte wurden gescheiden.
michel wart ir schal.
velt berc unt tal,
daz was mit in bedecket gar.
man wart der erden niht gewar.
die vogele vielen alle
von dem grôzen schalle.
ir kraft noch ir gevidere
daz enhalf in niht dâ widere,
sin müesen zuo der erden tôt.
des küneges sun alderôt
der reit durch schouwen her für,
daz er die wârheit erkür.
waz die kristen taeten
und wie vil si ritter haeten.
dô sach er wes si pflâgen,
daz si an ir venje lâgen
und got genâden bâten
und sich bereitet hâten,
als guote ritter solten,
die niht entwîchen wolten.
er reit hin widere zehant
und sprach, do er den künec vant:
mahmet lâze iuch lange leben,
der müeze iu sige und êre geben
iwer wille müeze hie geschehen.
ich hân die kristen gesehen
und sach dâ daz mir wol behaget.
si sint erschrocken und verzaget
und sint gevallen an ir knie.
si wizzen uns vil wol hie
und sint wol worden innen,
sin mugen uns niht entrinnen
nu sult ir êren alle die,
die iuch gerne êrten ie.
ir sult uns lehen lîhen
und sult mir niht verzîhen
daz ich hiute vor vehte.
hie ist sô vil guoter knehte,
wie künde mir iemer baz geschehen
sô daz ichs alle lâze sehen,
daz ich slahe ruolanden,
und si daz in manegen landen
nâch dirre zît beginnent sagen.
daz lop lât mich hie bejagen.
des habt ir michel êre,
ouch diene ichz iemer mêre.
marsilies sprach dâ zestunt:
nu bringe ich dich wider gesunt
mahmet mîn herre:
dem getrûwe ich vil verre.
vil wol ich dir der êre gan.
wirdestu ein sô saelec man,
daz du ruolanden betwingest
und mir sîn houbet bringest,
so ist mîn leit verdorben
und hâst auch dû erworben
alle werltwünne,
und êrest der zuo dîn künne.
ruolant der hât zwelf schar:
da engegen warne dich dar,
als ich dich wol gelêren kan.
du solt mir weln zwelf man,
an die ich mich getürre lân,
die guoten willen dar zuo hân.
sô neme danne ir ieslich
zwelf tûsent ritter ze sich
und schaffet iwer huote,
und vart mit einem muote:
son muget ir niemer missevarn.
und rîtet in zuo mit den scharn
und erslahets alle zehant.
olivier und ruolant
die hânt mir getân sô leide,
gesaehe ich si noch beide
ûf eime boume hangen,
sô waer mîn wille ergangen.
dô man vernam die rede sîn,
daz ir zwelfe solten sîn,
den dâ solte gevallen
die êre vor in allen,
do begundens dar gâhen
zwelfe die sich versâhen,
daz er si dâhin lieze
und si des niht verstieze.
desn lât iuch niht betrâgen,
ich sage iu âne vrâgen
welhe namen si hâten,
die sich dar senden bâten.
des küneges sun alderôt
der was der êrste, der der nôt
gerte durch der êren lôn.
der herzoge falsarôn
sprach dar nâch vermezzenlîche:
herre, ich bin sô rîche
des lîbes und des muotes
beidiu ritter unde guotes,
daz ich mit wâren schulden
vil wol nâch iwern hulden
gedienen mac unde kan.
ich hân ahzehen tûsent man.
nu erloubet mir deich ande
mînen schaden an ruolande
sost mirz wol ergangen.
mîn liut ist mir gevangen,
mîn marke ist mir verbrunnen,
mîne bürge ane gewunnen.
lât mir daz heil gevallen,
daz ich hiute vor in allen
ruolanden des lîbes müeze entladen.
so vergizze ich alles mînes schaden.
marsilies der lachte dô,
er sprach: ich bin des vil frô.
mahtû ruolanden gevellen
oder einer sîner gesellen,
ich mache dir mîn rîche
mînen kinden gelîche:
dar an soltu niht verzagen.
du solt noch hiute bejagen,
daz dîn künne wirt geêret
und dîn rîchtuom zwîvalt gemêret.
dô quam der künec ûzerwelt,
der was des lîbes ein helt:
cursables man in nante.
manlîche er dâ für rante.
dâ was nieman baz geriten.
er begunde grôzlîche biten,
daz er ir einer müese sîn.
er sprach: vil lieber herre mîn,
des grôzen mahmets segen
müez iwer und iwer êren pflegen.
ich pflig ir ouch gerne swâ ich kan.
ich hân einz unt drîzes tûsent man,
ze beherten iwer êre.
swa ich hiute hin kêre,
si rechent gerne iwern anden.
nu erloubet mir über ruolanden:
mînes rehtes wil ich iuch manen,
ich füere den oberesten vanen
vor iwern mannen allen.
ez ist mich an gevallen
mit adel und mit reht,
daz ich hiute vor vehte:
dâ mite sult ir mir lônen.
ich sluoc den künec philônen,
herre, dur iwer êre.
des danket er im sêre.
er sprach: ich muoz dich liep hân,
du hâst vil dicke getân,
dâ von ich fröude gewan.
beidiu dû und dîne man
müezet mir die liebsten wesen.
lâ der zwelfer einen niht genesen:
der êren wil ich dir wol gunnen,
du hâst mich iemer gewunnen.
dô quam ein heiden zehant,
der was malprîmes genant,
der herzoge von pergalt.
er sprach: durch küneclîchen gwalt
lât mich iu mîne nôt klagen.
ruolant hât mir erslagen
mînen bruoder unde mîne man,
und allez daz ich ie gewan
hât er mir an gewunnen.
nu sult ir mir des gunnen,
daz ich daz müeze rechen
und durch sîn herze stechen
mînen goltvarwen spiez.
der künec im für wâr gehiez,
erslüege er ruolanden,
er taet im in sînen landen
vil maneger êren gewalt.
der herzog von pergalt
der neic im froelîche
und sprach: nû bin ich rîche.
dô quam ein künec hiez mûrasel,
der was starc unde snel.
er sprach: marsilies herre,
in gesach nie bilde merre
noch alsô rehte wol getân,
so ich einez hie von golde hân.
daz wil ich iu gerne geben
und will iu allez mîn leben
ziwern êren sîn gereit,
daz ich hiute die stolzheit
an ruolande müeze slahen nider.
marsilies sprach: dan ist niht wider,
daz ich ûze hân od inne
oder iemer mê gewinne,
daz ist dir allez erloubet,
bringestû mir ruolandes houbet.
dô quam von balvier amirât.
er sprach: ich wil daz ir mich lât
ruolanden selbe vellen
und alle sîne gesellen
und swer uns welle widerstân,
sît ich verre her gevarn hân.
nu schowet mîne ritterschaft.
ich hân alsô grôze kraft,
ob sich ruolant generte
und sînen lîp erwerte
disem her algemeine,
so slüeg ich in doch wol eine.
lât mich im nemen sîn leben.
ich wil iu hie zehant geben
mînes besten goldes tûsent marc.
du bist biderbe unde starc
und bist vil rehtes muotes;
ich enger niht dînes guotes:
du bist ein helt zen handen.
slah du mir ruolanden.
gît dir mahmet die êre,
ez hilfet dich iemer mêre.
balvier hâstu von mir,
daz wil ich zeigen geben dir
wis iemer dienstes frî
zediu daz ich gewis sî,
daz ich noch hiute hie gesige
und ruolant tôt vor dir gelige.
do quam von tortôse targis,
der sprach: herre, ich wil den prîs,
hie gewinnen als ein frum man.
nu gedenket hiute dar an,
daz iwer tohter ist mîn wîp.
nu ruochet schouwen ob mîn lîp
iwer tohter muge wesen wert.
ruolanden scheidet mîn swert
noch hiute von sînem lîbe,
oder ich wil man noch wîbe
niemer werden wert noch maere,
wird ich des lügenaere.
ich wil mit mînen henden
mîn vil guot swert balswenden
in sîme herzenbluote berennen.
ir sult ez wizzen unde erkennen,
daz ich iwer êre
also gerne und alsô sêre
füegen wil, daz ist mîn muot,
als ruolant sînes herren tuot.
marsilies sprach: ich bin dir holt,
als ouch dû mir von rehte solt.
in gezwîvelt an dir nie.
ich getriwete dir ie
mîner êren alsô wol,
so ich von rehte mînem kinde sol.
gît dir mahmet die êre,
daz du die widerkêre
mit ruolandes houpte getuost,
sô soltû dar nâch unde muost
künc sîn ze kerlingen.
die wil ich dir betwingen.
gelît ruoland der nider,
ich gejage karlen hin wider
sô verre durch francrîche,
daz si alle sicherlîche
tôt werdent gesehen,
od si müezen mahmet ze gote jehen.
dô quam aber dâ zestunt
ein herzoge, der hiez eschermunt.
der was von valterne.
der sprach; ich tet ie gerne
diu werc diu zêren tohten.
ich hân durch iuch gevohten
zehen volcwîge grôz,
da ich des siges ie genôz,
und quam ie dannen âne scham.
nu taete ich gerne hie alsam.
ich hân die zwelf tûsent man,
die besten die ich ie gewan,
mir waere liep daz ruolant
gelaege vor mîn selbes hant.
nu gunnet mir daz ez ergê,
daz diene ich gerne iemer mê.
marsilies sprach: geloube mir,
aller mîn trôst der stêt an dir.
ist daz mich hiute dîn swert
ruolandes houbtes gewert,
wiltu danne halbez daz ich hân
oder dannoch mê, daz ist getân.
dô quam aber dô zehant
ein künec, der hiez estrogant.
der sprach: ich bite iuch sêre,
durch iwers namen êre,
daz ir nemt swaz ich geleisten mac,
und lât mich ruoland einen slac
nâch mînes herzen willen geben:
behalter danne sîn leben,
daz ich des iemer sî geschant.
habe danc, künc estrogant,
zwelf slege sîn dir erloubet.
bringestû mir ruolandes houbet,
ez wirt dir tuirlîcher degen
mit golde tûsentstunt gewegen.
dô quam der künec stahelmariez,
der sprach: ich wil diesen spiez
in ruolandes houbet stôzen.
des gih ich vor mînen gnôzen,
und wil geloben dar zuo,
ob ich daz hiute niht entuo,
daz ir mich toetet als einen diep.
marsilies sprach: du bist mir liep.
brinc mir sîn houbet zehant,
ich wil dir geben ein bezzer lant,
danne dîn künecrîche sî,
und wil dich iemer lâzen vrî.
do quam von sibilje margriez.
swelhe frowen er sich sehen liez,
diu leiste allez sîn gebot
und minnet in als einen got.
die heiden man unde wîp
die schoweten gerne sînen lîp.
der zuhte ûz halbez sîn swert.
er sprach: diz hât mich gewert,
daz dir dienent gewalteclîche
elliu taurischen rîche.
diu betwanc ich hie mite.
nu sult ir tuon des ich iuch bite:
heizet sich daz liut bereiten.
ich wilz her ze rôme leiten
und wil schowen dar zuo,
waz karl in peters hûse tuo.
erbeitet er mîn dar inne,
ezn sî daz er mir entrinne,
er muoz sich iu ze manne geben,
oder ez gêt im an daz leben.
wir sîn küen und vermezzen.
karl hât hie gesezzen
wol sehs jâr oder mê.
ichn kêre ouch wider niemer ê,
ê danne ir roemisch rîche
gewinnet gewalteclîche
reht als er spanje gewan.
ich hân zwei und drîzec tûsent man,
da mit ich iu niemer geswîche.
daz gelob ich iu getriwelîche,
daz ich niemer wider kêre,
irn behertet alle iwer êre.
marsilies sprach: du redest wol,
und sage dir waz dichz helfen sol:
beidiu rôme und laterân
wil ich dir machen undertân
und allez roemisch rîche.
daz wizzet sicherlîche.
der künec cernoles quam dô,
er was der krefte harte vrô,
daz er ûf einem arme truoc,
des zwelf mûlen was genuoc.
er sprach: marsilies herre mîn,
ez mac vil wol ein schande sîn,
daz wir sus lange beiten.
heizet sich daz her bereiten.
ich bringe iu ruolanden
in alsô starken banden,
daz ir in wol muget toeten
und karlen dâ mit noeten,
daz er iu diu kint wider gît
und lât iuch nâch dirre zît
iwer lant haben alsam ê
und getuot iu niemer leit mê.
ich fürhte der fürsten kinde.
als karl nu bevinde,
daz wir niht wellen alse er wil,
waere ir noch alsô vil,
er hiezes alle hâhen.
darumbe wil ich in vâhen
ruolanden alterseinen
und lâzen der andern deheinen
niemer langer genesen.
des sult ir vil gewis wesen,
ich zebriches alle als ein huon.
wider mich mac nieman niht getuon.
hebe danc, hêrlîcher helt,
ich hân dich dar zuo ûz erwelt,
sprach marsilies zehant,
daz du mir loeset mîniu lant.
bringestu mir ruolanden
also lebenden ze handen,
sôst mîn wille geschehen.
ich wil dich selbe lâzen sehen,
daz mir guot unde kint
schiere wider worden sint,
diu karl füeret dâ hin.
dar nâch rihte ich über in,
des hân ich mîne triwe gegeben.
eine wîle lâze ich in leben,
unze mir karl getuot
allez daz mich dunket guot
und mir gebezzert alsô wol,
daz er sichs iemer schamen sol.
underwint dich der schar
und hebe dich manlîche dar
und handel ez mit sinnen.
lâ dir deheinen entrinnen
ich gibe dirz lop und die êre
und lône dirs iemer mêre.
dô nam der zwelfer ieslîch
zwelf tûsent ze sich,
die ich dâ vor hân genant,
und einen vanen an die hant.
dâ wart ein alsô grôz schal,
rehte als berge unt tal
alle klungen unde wageten.
daz die kristen niht verzageten.
des nam die heiden wunder.
ein herzoge was dar under,
der was falsarôn genant.
er sprach: mir ist wol bekant,
waz uns daz beste ist getân.
sît wir zwelf guote schar hân,
die kristen hânt auch zwelf schar,
lâze wir eine rîten dar
und merken daz vil rehte:
als schiere so diu gevehte,
dar nâch veht aber ein schar.
rîte wir mit einander dar,
sô habent sich die kristen
zesamne durch vristen.
swaz uns den vordersten geschiht,
den mugen die hindersten niht
gehelfen vor gedrenge.
uns ist diu stat dâ zenge,
des ist daz scheiden helflîch.
so versuochet unser ieslîch
sîne manheit unde sîne kraft,
und werden benamen sigehaft.
den rât lobtens alle
und riten für sich mit schalle.
do die kristen gesâhen
die heiden gein in nâhen,
do sprach olivier wider ruolanden:
wir haben an unsern handen
ein grôz volcwîc herte.
nu sul wir unserr verte
ein ritterlîchez ende geben,
und suln sô wern unser leben,
daz got selbe hie gesige
und der tiuvel sigelôs gelige.
ich lobe den heiligen krist,
dêz uns her zuo komen ist,
daz wir mugen gotes rîche
gewinnen sô kurzlîche.
maneger lîdet grôze nôt
iemer unze an sînen tôt,
daz er gotes hulde bejage.
die muge wir hiute an disme tage
volleclîche erwerben.
wir genesen oder sterben,
wir werden hiute âne sünde gar.
nu nemt des allesamt war,
daz wir einmütec sîn:
sô wirt uns gotes genâde schîn.
si habent den tôt an der hant.
lieber geselle ruolant,
nu blâs dîn horn, des ist zît.
künde dem keiser den strît,
sô kumt er uns mit der kraft,
daz wir dise heidenschaft
âne schaden wol gestillen.
durch mîner lieben swester willen,
diu dir ze wîbe ist gesworn,
nu blâs vil balde dîn horn.
vriste dîne hêrlîche man.
gedenke hiute dar an,
si habent dir liebes vil getân.
daz muoz allez an gote stân,
sprach der ûzerwelte ruolant.
er huop ûf sîne zeswen hant
und sprach: waere ez dir niht leit,
ich swüere dir einen offen eit,
daz ichz noch niht blâsen wil.
der heiden ist nie sô vil,
ezn sî an ir veigetagen.
ich wil dir daz für wâr sagen:
si sint vor gote verteilet.
unser sêle werdent geheilet
mit der marter des lîbes.
ine solte deheines wîbes
ze rehte niemer werden vrô,
gezwîvelt ich an gote alsô,
daz ich dise nôt entsaeze
und der êren vergaeze,
daz mîn got zeime kinde gert.
wolde got waer ich des wert,
daz ich den namen erwürbe,
ê mir der lip erstürbe.
er wart saelec ie geborn,
den got dar zuo hât erkorn,
daz er in sînem dienste geliget.
der hât dem tiuvel an gesiget
und hât daz gotes rîche
erworben êweclîche.
gein disen boesen âsen
wil ich niemer mîn horn geblâsen.
si wolten vil gewis wesen,
daz wir niht triweten genesen
und verzaget waern met alle.
si varnt nu sô mit schalle:
sô würde ir schalles deste mê.
ich unvröwe si michel ê,
denn ich si vröwen welle.
ir vröude und ir geschelle
daz geliget vil schiere dar under.
got selbe wil sin wunder
noch hiute lâzen werden schîn
und dundart die tugent sîn.
ruolandes gesellen einer,
ein rehter unde ein reiner,
der erzebischof turpîn,
der stercte die gesellen sîn
mit guoten worten an den strît.
nu vröwet iuch, sprach er, dirre zît
uns ist ze vröwenne geschehen,
daz wir den tac hân gesehen,
an dem wir suln erwerben,
daz wir niemer mê verderben.
vollestêt an dem rehten:
hiute muge wir gerne vehten.
der tiuvel kumt mit sîner kraft
und bringet sîne ritterschaft,
umbe daz er uns verderbe.
nu vehtet umb iwer erbe,
daz uns lange geheizen sî.
venîte benedictî.
nâch dem süezen segene,
wâren gotes degene,
muget ir vil gerne vehten.
iuch füeret unser trehten
zuo sîn selbes kinden.
wâ mohte wir danne vinden
sô rîchen solt umb unser tât
sô den uns got geheizen hât:
swer an dem gelouben vollestât,
mit den ougen, diu er hât,
sol er got iemer drumbe sehen.
iu sol genade hie geschehen:
ez ist hiute der genâden zît.
mit swaz sünden ir her komen sît,
der sult ir âne hinne varn,
als ein niuborn westebarn.
swaz ir hiute der heiden
von dem lîbe muget gescheiden,
daz setze ich iu ze buoze.
nâch dem selben gruoze
vielens nider an ir knie.
der herre segenete sie.
als der segen ende nam,
er sprach indulgenciam,
in wart der antlâz getân.
den sult ir vil gewis hân,
sprach ein stimme von gote
des bin ich ein gewisser bote,
swes iu der bischof hât gegert,
daz iuch daz got alle wert.
des trôstes wurden si dô
beidiu starc küen unde frô.
froelîche si ûf lâzen.
si hâten gar verlâzen
durch die êwigen wünne
beid ir friunt unde ir künne,
dar zuo lêhen unde eigen.
si wolten gote zeigen,
daz siz mit willen taeten
und alle ir sorge haeten
geworfen ze rucke.
nu müezens unser brucke
zuo dem gotes rîche wesen.
sît si an der sêle sint genesen,
nu müezens uns ze gote wegen,
daz uns sîn heiliger segen
erloese von der broede.
swa unseriu herzen oede
in deheinem zwîvel leben,
daz er uns ein reht ende müeze geben,
daz si uns ze gotes hulde bringen.
des sul wir an si gedingen.
dô si sich wol bewarten.,
nu hoeret wie si sich scharten.
walthêr der reit von dannen
ûf den berc mit tûsent mannen
und wolte ir hüeten dâ mite,
daz si niemen obene an rite.
dô nam der zwelfer ieslich
zehen hundert ritter ze sich.
siben tûsent wâren noch dâ.
der nam ieslîcher iesâ
rehte sehsthalp hundert.
noch wâren da ûz gesundert
vier hundert ritter guote.
die sazten si ze huote,
swelh schar dar zuo niht tohte,
daz si sich erwern mohte,
daz si des war naemen
und der ze helfe quaemen.
der leite alrich von normendîn
und ander die gesellen sîn,
witram und ornant
billunc unde sigebant.
nu hânt si sich gesundert.
sehzehenthalp hundert
reit under ieslîches vanen.
ruolant begunde si manen.
er sprach: gedenket dar an,
swer ritters namen ie gewan,
des ritterschaft wirt niemer guot
âne ritterlîchen muot.
er wirt der lantliute spot.
im muotet unser herre got,
daz er ritterlîche tuo,
swem er gehilfet dar zuo,
daz er ritterlîche mac leben,
und wil im ouch den lôn geben,
den er ritterlîche erwerben sol.
got nimt den dienst niht für vol,
den ein ritter getuot,
ern habe ouch ritterlîchen muot.
versuochet doch ein man ein swert.
gestêt ez danne, sôst ez wert.
alsô sin wir gote, ob wir gestân,
swenne wir grôze nôt hân.
ich sihe an den heiden wol,
waz uns vor in bewarn sol.
si hânt zeteilet ir her:
dar engegen warnen uns ze wer.
si wellent uns allenthalp anrennen,
daz kan ich vil wol bekennen.
nu neme unser ieslich
sîne schar dâ wider ze sich
und kêre die rucke an einander.
lebte der wunderlîche alexander,
wolt er dâ enzwischen dringen,
er mohte lîhte übel gedingen.
werde wir aber des gewar,
daz si uns bestênt mit einer schar,
an die sende wir ouch eine.
bestê wirs alle gemeine,
sô werde wir ouch müede gar.
kumt dan ein geruowet schar.
die entwurkent uns zehant.
dâ bî sît alle des gemant,
ob si uns mit einer schar bestân,
daz wir ouch eine strîten lân.
die mir wellen in der nôt
bestên unze an mînen tôt.
die suln vaste hüeten mîn.
si mugen des gewis sîn,
ezn lebet nieman sô getân,
lât er dâ enzwischen gân,
ern müeze unsamfte erbeizen.
daz wil ich iu geheizen.
got behüete uns durch sîne êre,
die vînde nâhent uns sêre.
ruolant der degen milte
der fuorte an sînem schilte
einen erhaben lewen von golde,
den er ze rehte füeren solde.
der lewe wart sô grimme nie,
so ez ruoland an die nôt gie,
ern hete im wol gelîchen muot.
ruolant tet als der lewe tuot:
swie vil der lewe tier siht,
diene fürhtet er mit alle niht.
swie vil der heiden waere,
ruolant was âne swaere.
er fröute sich des strîtes sô.
daz sîne gesellen wurden frô
und gehabten sich deste baz.
die heiden erschracte daz.
die wânden, sô si zuo riten,
daz si gesigten ungestriten.
die dâ für begunden gâhen
und die wârheit wol besâhen,
daz des niht mohte geschehen,
die heten kurzlîche ersehen,
daz si staete wâren und unverzaget:
die het ir geruocheit dar gejaget.
des begundens sich ze schamen.
si riten wider ze samen.
si gerou daz si quâmen dar.
si waeren hinden an der schar
michel gerner gewesen.
si triweten niender genesen.
die da vor begunden vlêhen
ir herren umbe daz lêhen,
daz si ruolanden erslüegen
und daz houbet für in trüegen,
die wurden nû sô stille,
daz si gerou der wille,
daz si sich vermâzen ûf dem prîs.
der dâ vor in lewen wîs
vor zorne strûbte sînen kamp,
der wart nû senfte als ein lamp.
dô ruolant hete wol gar
bereitet sîne zwelf schar
und ûf der warte habte,
alderôt dort her trabte.
er sprach: bistû hie ruolant?
mahmet hât mich her gesant
und marsilies mîn herre.
dirn geschach nie leit merre,
dan dir noch hiute geschiht,
dir enwerre denne daz niht,
daz du âne houbet müezest sîn.
daz füere ich für den herren mîn
dir quam dîn herre jhesûs krist
nie verrer danne er hiute ist.
sîn wirt übele an dir geschônet.
wie hât dir peter nû gelônet,
daz er ze rôme beliben ist
und du hie an dem tôde bist?
tump was karl dîn oehein,
sîn wîstuom übele dar an schein.
daz er dich hinder im liez.
ich bewille hiute mînen spiez
in dînem herzen bluote.
mit dîner übermuote
wirf ich dich hiute in einen graben.
spanje muoz vor dir fride haben
und swaz krône in der werlte ist.
ich lâze dich nâch dirre vrist
ze rôme niemer verjehen,
waz dir hiute sî geschehen.
dô sprach der degen ruolant:
du vorderst mir ein swaere pfant,
ich müeze dir mîn houbet lân.
daz sol durndart understân.
ich hoere an dîme gekôse,
du bist ein zage bôse.
ich stên in kristes gebote.
nu ruof mahmete dîme gote.
und heiz dir helfen, des ist nôt.
sît dû mir biutest den tôt,
sô hân ich rehte schult ze dir.
daz du dâ geheizest mir,
des wirdestû von mir gewert.
ruolant zucte sîn swert
und huop ich an den heiden.
dâ wart von in beiden
ein strît, den der tôt schiet.
ruolant dem heiden verschriet
den schilt zetal durch den rant,
daz im der schilt und diu hant
ûf der erden gelac,
und gap im aber einen slac
dur den helm und durch die hirnschal
und alsô durch die brust zetal
durch beide satelbogen nider;
daz swert enhabte niht wider,
ê im daz ort komen was
in die erden durch daz gras.
dô sprach er zuo dem heiden:
nu bistu wol bescheiden,
daz sante peter sterker ist
und der vil heilige krist,
danne mahmet dîn got.
mir hât des obersten gebot
an dir gewunnen den prîs.
karl was biderbe unde wîs,
daz er mich hinder im liez.
ich hân geleistet daz ich dir gehiez.
ez ist wol erhaben, sprach ruolant,
nu gedenket der swert in der hant,
edelen volcdegene,
und werbet nâch gotes segene.
des küneges sun alderôt
gelac mit sînem rosse tôt.
ê si gevielen der nider,
daz swert huop ruolant ûf wider
und schutte daz ez lûte klanc.
er sagte gote grôzen danc,
der im den sic dâ geschuof.
sich huop ein froelîcher ruof
ir herzeichen wart ein schal:
munschoy riefens über al
alle die von kerlingen.
dô liezens diu ros springen
die kristen und die heiden.
der muot was an in beiden,
daz si niemen schiede wan der tôt.
dâ gienc ez an die rehten nôt.
dô sprach ein herzoge hiez carpîn:
ruolant, du solt gewis sîn,
mac dich dehein wâfen gwinnen,
sone kumestu niemer hinnen.
du hâst mînes bruoder sun erslagen.
du maht vil wol für wâr sagen,
bewart dich nû dîn herre krist,
daz er ein vil starker got ist.
einen grôzen schaft er nigen liez,
dar ane stuont ein starker spiez,
daz ros nam er mit den sporn
und stach den degen wolgeborn
nâch grimmes herzen gelust
ûf einen schilt für die brust,
daz sich der starke schaft bouc
und ein stücke von dem andern vlouc.
dar zuo sluoc er ruolanden
ûf den helm veneranden
einen vermezzen slac.
daz ist dîn jungester tac,
sprach der degen ruolant.
er sluoc in durch des schiltes rant
mit dem guoten durndarte
und versneit in alsô harte,
daz er begunde nîgen
und tôt dâ nider sîgen.
dô vâhten di wâren gotes man,
dês gotes êre gewan.
mahmets ûzerkornen
die mahten mit ir hornen
ein harte grôz geschelle.
si bliesen ze gevelle,
sam si tier wolden vâhen.
si begunden vaste gâhen
an der kristene schar.
ir sper neigten si dar.
( diu wâren scharpf und alsô guot,)
daz manegez durch den schilt wuot
und durch daz stehelîn gewant.
ez wâren spieze genant.
si wâren drîeck unde sniten,
daz si vil lützel vermiten
die brünne noch den halsperc:
ezn waere ein ûzerwelt werc,
ezn mohte vor den selben spern
deheine wîle gewern.
ez was über elliu lant
zeiner gewonheit erkant,
daz niemen mit dem spieze stach,
wan der dem andern des jach
daz er sîn tôtvîent was.
swer von den spiezen genas
vier stiche oder drî,
dâ was gelücke und wunder bî.
wand si mit hazzes überkraft
vil vîentlîche vîentschaft
ze disem strîte heten brâht,
des heten si sich vor bedâht,
dazs enander niht leben liezen.
da von stâchens mit den spiezen.
daz gedrenge wart vil freissam,
maneger dâ in angest quam.
der heiden michel herskraft
manegen eschîn schaft
verstâchens ûf die kristen.
dannoch wolde si got vristen.
er half vil wol den sînen,
man sach ir willen schînen,
sô man des grimmen lewen tuot,
als im ergremet wirt der muot.
doch was ir angest vil grôz.
sam die smide slânt ûf dem ambôz,
so daz îsen ist vaste in gluote,
sluoc mans ûf die schilde und ûf die huote.
die besten von der heiden schar
die nâmen alle des lewen war,
den fuorte der degen ruolant.
als er daz rehte bevant,
dô wart mit grimme dâ gespilt.
ze rucke warf er den schilt
und nam daz swert ze beiden handen
und tet den vîanden
einen schaden harte grôzlich.
eine wîte mahter umbe sich
vil grôz in kurzen zîten.
dô quam im an der rehten sîten
clargîs und artan
und alle ruolandes man,
die teten im guoten willen schîn.
sin dorften niemer tiurre sîn:
man sach dâ niender deheinen zagen.
ezn kunde niemen volsagen,
wie die swertes slege klungen,
do si durch die heiden drungen.
ruolant zurnte harte.
mit dem guoten durndarte
valte er manegen heiden tôt.
swa er daz swert hinne bôt,
sô was sîn tugent alsô guot,
daz ez durch den stahel wuot,
reht als ez waere lindîn.
er valte beidenthalben sîn
manegen heiden verschrôten.
er fulte mit den tôten
beidiu velt unde graben.
dan mohte niemen wec haben:
si wuoten im bluote unz an diu knie.
diz vernam man ê nie,
daz noch nie dehein schar
tôt gelaege sô gar,
daz dâ nieman genas.
daz hûs daz mahmete was
und sînen gesellen gemaht,
dar inne si tac unde naht
vil schône sâzen goltvar,
daz hâten die heiden dar
gefüeret an die walstat.
dâ gein hiu ruolant ein pfat
mit sînen lieben mannen
und sluoc die heiden dannen,
daz er in daz hûs an gewan.
dô dranc er und sîne man
mit grimmen muote dar in.
daz wart der blâsaer ungewin,
die er diu horn hôrte schellen,
mahmete und sînen gesellen
ze dienest und ze êren.
an die begunde er kêren
und brâhtes von dem schalle.
er zesluoc diu apgot alle.
diu warf er, als ich ê sprach,
da man si mit schanden ligen sach.
mahmet, der ob in allen saz,
dem erzeigte ruolant sînen haz.
bî dem halse er in gevie.
er sprach: du diep bistu hie?
dîn hûs wil ich zebrechen.
lâ sehen, mahtûz gerechen.
alle dîne blâsaere
mahten dich nie sô maere,
ichn mache dich alsô smaehe;
dîn hûs wart nie sô waehe,
ichn tretez zuo dir in den mist.
mîn wille ist daz ich dînen list
und dich selben gar geschende.
do zestiezen si die wende,
swie gar sô ruolant wolde.
ouch griffens nâch dem golde
die ez dâ nider stiezen
und wolden sîn geniezen.
dô daz ruolant gesach,
ez was im leit unde sprach:
ich bite iuch alle durch got
und dur iwer verte gebot,
daz ir diz golt lâzet ligen,
unz wir gesehen ob wir gesigen.
ist daz ir hie sterben solt,
so ist iu allen diz golt
baz vermiten danne genomen.
ezn mac uns niht ze guote komen.
swem got daz heil gît,
daz er morgen umbe dise zît
dannoch gesunt hât sîn leben,
dem sî daz urloup gegeben,
dêr neme swaz im gevalle.
sô saelec wârens alle,
daz si daz gerne tâten
und ez under die füeze trâten,
reht als ez blî waere,
und lobten ir schepfaere.
( swen daz sô sêre wundert,
daz sehzehenthalp hundert
den sige so wol erwurben,
daz zwelf tûsent vor in sturben
und si deheinen man verlorn,
dern weiz niht daz der gotes zorn
über die hôhvart gewalt hât
und ir vil samfte widerstât.)
dô sich verante diu nôt,
daz des küneges sun alderôt
tôt gelac mit sîner schar,
dô brâhte ein andere dar
der herzoge falsarôn,
beidiu tartân und abirôn,
zwêne herzogen von terde,
beide edele und werde:
die wâren durch in dar komen.
der rât was von in vernomen,
daz si sunderlîche striten.
der quam mit grôzen unsiten:
er was verre dar gevarn.
einen guldînen arn
fuorte er in sînem schilte.
vor der schar er spilte.
oben von sînem helme schein
ein liehter karfunkelstein
und manec werc von meisterschaft.
sîn gezierde hete solhe kraft,
daz man niht bezzers envant.
er was biderbe und wol bekant:
der quam gein olivieres schar.
dô sprach er zornlîche dar:
olivier bistu hie?
mir ist von dir gesaget ie,
du sîst der kristen vorvehte.
wiltû nu werben rehte,
so rît her unde ergip dich mir:
sô wil ich gerne helfen dir,
daz dich mîn herre lâze leben.
du solt nâch sîme lône streben,
und diene im ritterlîche.
er machet dich sô rîche,
daz du rîcher woldest wesen niht.
sprichestû dâ wider iht,
dîn houbet stôze ich an den spiez,
als ich dem künege gehiez,
und füere über al diz her.
des beschirmet dich dehein wer.
dô sprach olivier zehant:
ich hân ouch liut unde lant
alsô lange sô got wil.
mich dunket der enbor vil
die du her hâst brâht.
ich hân eins andern gedâht,
daz ich vil wol bewaere.
ich hân mînem schepfaere
gelobet, dar an ich staete bin,
daz ich niemer über in
deheinen voget wil gewinnen.
dun kumest ouch niemer hinnen,
daz du mir iht gelegest für.
du hâst erwelt ein bôse kür.
den rossen si gehancten,
zesamene si gesprancten.
olivier den heiden stach,
daz man in tôten vallen sach,
rehte alse er im gehiez.
wider zucte er den spiez
unde rief den heiden an.
er sprach: wâ sint nû sîne man
und sîne schargesellen?
die in rechen wellen,
die heben sich her, ich bin hie
sus müezen ligen alle die,
die ich hiute mac erreichen,
dô huobens ir herzeichen:
munschoy riefens alle.
mit fröuden und mit schalle
begundens diu sper neigen
und mahten manegen veigen.
die heiden erschrâken sêre,
dô man in sper und gêre
sô vaste schôz durch den lîp.
si verzagten alse broediu wîp:
des wurdens überwunden.
si heten in kurzen stunden
sehs tûsent ritter verlorn
durch den schedelîchen zorn
liez ein heiden dar gân:
von almarîe tortân,
der stach den grâven orten
durch al des lîbes porten,
daz er tôt viel der nider.
dô waere er gerne hin wider.
dô sprach ein helt, hiez maximîn:
du muost noch langer hie sîn.
mit beiden handen er im wac
mit willen einen solhen slac,
daz im daz houbet enpfiel
und im daz bluot dar nâch wiel.
dô wart nôt von in beiden,
do die kristen den heiden
die schilte begunden schrôten.
si begundens alsô nôten
und alsô vaste nider drumen,
daz in der stahel niht mohte frumen.
ir helme dûhten blîweich.
swaz ir oliviers swert bestreich,
daz muose allez enzwei.
vil lûte ilmar dâ schrei,
der was herzoge von agrentîn:
die kristen mugen wol küene sîn,
daz wir mit unsern sinnen
deheinen mugen gewinnen.
wir vehten alle disen tac,
daz si deheinen frumen slac
enpfiengen von den heiden.
in wil sô niht hinnen scheiden,
ichn versuoche mich doch ê,
swiez ouch dar nâch ergê.
daz ros begunde er sêre manen
und rante vaste gein dem vanen
und stach mit argem willen
den edeln marzillen,
den marcgrâven von viannen,
vor allen sînen mannen
durch den schilt und durch den halsperc
und dur al des lîbes vorwerc
unze enmitten an den spiez,
daz er sich tôt der nider liez.
dô wâren der kristen zwêne tôt:
des quâmen die heiden in nôt.
die kristen drungen in nâher.
ir gâher unde gâher
wart in ûf die heiden.
si tâten manegen scheiden
von des lîbes zuoversiht
mit des tôdes geschiht,
unze sis durchdrungen
und an die fluht betwungen.
dâ mohte man schaden schouwen.
in wurden dâ schilte verhouwen
ûf den rucken an der fluht.
si sturben in der unzuht,
unz man ir niender deheinen
lebendec vant wan einen.
der gesaz alterseine
vil müede ûf eime steine,
unze in olivier gesach.
dô reit er dar unde sprach:
junc man, wie hâstû sô getân,
daz du dîne herren hâst verlân?
daz ist vil ungetriwelich.
si zurntenz iemer wider dich,
füerestû niht an ir schar.
mit dem swerte sluoc er dar,
daz im diu ougen ûz sprungen.
alsô was im gelungen
oliviere und sînen gnôzen.
des selben schaden grôzen
mohtens niemer hân getân,
sin müesen got ze helfe hân.
dô dise zwô heiden schar
beide mit dem tôde gar
ein ende hâten genomen,
dô sâhen si den dritten komen,
die der künec kursables brâhte.
überz velt er vaste gâhte
gewâfent von den sînen.
do er den bischof turpînen
vil unverzaget ze wer vant,
dô rief er über schiltes rant:
bistû hie bischof turpîn?
du solt des vil gewis sîn,
daz ich niht goldes âne list
sô grôz naeme sô du bist,
für daz ich dich gesehen hân.
du hâst mir leides vil getân:
des bistu von mir ungenesen.
iedoch mahtu frô wesen.
du stirbest ritterlîche.
ich bin ein künec rîche.
man hât ouch vil gelobet dich,
nu stich her balde wider mich.
ich füere dîn houbet hinnen
allen mînen goten ze minnen.
dô sprach der bischof turpîn:
krist selbe sol der mite sîn,
der mîn heilaere ist,
des hazzaere dû bist:
ich bin im dienstes undertân.
dîn rîche muoz ein ander hân.
dîn schilt ist ein vil dünne werc,
vil weich ist dîn halsperc,
dîn helm und dîn gesteine
die frument dir hiute kleine.
dîn leben ist komen an ein ort.
der tiuvel wartet dîn dort,
der wil sich iezuo fröuwen dîn:
dune maht niht langer künec sîn.
daz ros er mit den sporn nam,
mit grimme er dâ gevarn quam
und stach enmitten durch in.
durch sînen tugentlîchen sin
gap er im dannoch einen slac.
swie sêre er von dem stiche erschrac,
der slac wart als ungesunt
durch den helm unz ûf den munt,
dâ mite viel er zetal.
munschoy riefens über al,
der bischof mit den sînen.
dô sach man turpînen
mit dem swerte begân,
het ez got selbe niht getân,
son mohte niemer mannes kraft
beherten solhe meisterschaft.
er sluoc dâ niht vergebene,
er râmte vil ebene.
swem er einen slac gesluoc,
der hete iemer mê genuoc.
dô kursables den liep verlôs,
dô huop ein heiden, hiez kridôs,
wider ûf der heiden vanen
und begunde die sîne vaste manen.
daz gesach ein grâve, hiez valram.
ein tjost er gegen in nam
mit einem spieze der was guot.
den stach er daz er durch in wuot.
dâ wart ein sô getân strît,
daz sît anegengens zît
bazlîcher nie gevohten wart.
dâ viel tôt unde schart
manec heiden wol geborn.
daz si den vanen sô verlorn,
des muosens alle wenken.
des wâren gotes schenken
die nôten si sô vaste,
daz mans über ein raste
wol hôrte schrîen ouwê.
ir viel ie mê und mê
vor den kristen wunt und tôt.
si heten drîer hande nôt:
in tet daz gedrenge wê
und die slege michels mê.
die grôze hitze si muote.
si wâren alse in einer gluote
beidiu ûzen unde innen
und entorsten niht entrinnen.
daz was alse getobet.
si heten alle gelobet,
swer flühtec dannen quaeme,
daz man dem den lîp naeme.
daz nam in allen daz leben.
got ruohte den sînen saelde geben
und woldes dannoch vristen.
er sante under die kristen
von dem himele tougen
einen wint under die ougen.
des tages vor der nône.
der brâhte in wider schône
ir ruowe ir vröude unde ir kraft,
daz si von gotes meisterschaft
noch sterker wurden an den strît,
dann in der ersten tage zît.
dô si den trôst vernâmen,
ze vröuden si des quâmen.
si lobten got den rîchen
und liezen dar strîchen.
dâ wart der helme ein michel schal
und gewunnen di heiden den val,
des si durch nôt bevilte.
weder ringe noch die schilte
half si niht mê danne ein swam,
wand ir deheiner dannen quam,
der apgot noch der heiden.
in geschach gelîche beiden.
man sach si in dem bluote sweben,
si verlurn ir êre unde ir leben.
der erzebischof turpîn
der vaht sam ein eberswîn.
swaz er ir mohte erlangen,
der leben was ergangen,
unz er si tôt geleite gar.
er verlôs ûz sîner schar
vier unde sehzec man.
der heiden quam deheiner dan.
unz der bischof gevaht,
dô hete sih ûf diu ros gemaht
diu vierde schar mit gewalt:
malprîmes von pergalt,
dem was ze vorderst harte gâch.
zwelf tûsent volgten im nâch.
gegen dem huop sich gergîs,
der was starc küen unde wîs.
ze rehter zît er sprancte,
daz er daz ros ergancte
sô sêre unz ez hin zuo quam,
daz er dem heiden benam
den lîp mit einer kurzen nôt.
er warf in von dem rosse tôt.
munschoy rief daz gotes her.
malprîmes lac âne wer,
darumbe bôt vil herten lôn
ein heiden, der hiez cicerôn.
der begunde sîn ros wîsen
mit grimme an gergîsen
und stach ûf in einen spiez,
daz sich der schaft zebrechen liez.
daz was gergîse unwert.
mit zorne huop er daz swert
und gap cicerône
einen slac daz im unschône
daz bluot zen ôren ûz spranc.
dâ wart ein michel gedranc
zwischen den heiden und den kristen.
mit vil ritterlîchen listen
bewarten sich die gotes knaben.
man sach si sich zesamene haben,
daz si niemen mohte gescheiden
und drungen durch die heiden.
sine sorgten umbe den lîp niht,
si gerten niwan der geschiht,
daz si dâ vil getaeten,
unz si daz leben haeten.
swaz ir vil guote wâfen
der sarrazîne trâfen,
die betwanc des tôdes gebot.
sie lobten unseren herren got,
daz er in genaedec ruohte wesen.
sine liezen der heiden genesen
in dem strîte deheinen.
sibenzec man und einen
verlôs diu kristene schar.
die quâmen saeleclîche dar.
do diu vierde schar ende nam,
nu sâhens wâ diu fünfte quam.
die brâhte ein künec, hiez mûrasel.
der was starc küen unde snel
und hete an lobe grôze kraft.
er zeigte sîne vîentschaft
ruolande und den sînen.
daz liez er vaste schînen:
er vleiz sich sêre ûf den prîs.
gein dem huop sich egerîs,
ein ûzerwelter kerlinc.
der hete elliu sîniu dinc
ze gotes dienste gewant.
dô si dar quâmen gerant,
dâ si sich solten mischen,
dâ was ein grabe enzwischen.
dar über sprancte ergîs
und stach in ritterlîcher wîs
den künec durch swaz er für bôt
und warf in von dem rosse tôt.
des wâren die kristen vrô:
munschoy riefen si dô.
den heiden was unmâzen zorn,
daz si den venre alsô verlorn.
daz wolte gerochen hân
ein heiden, der hiez brûtân.
ergîs versûmte sich niht,
er sluoc in, sô daz buoche giht,
daz sîn wîp ein witewe wart genant.
noch nam den vanen an die hant
ein heiden, der hiez mûralan.
der was ein starc übel man.
er trôste die sîne an den strît,
daz wart ein jungestiu zît.
si vielen dicke und dicke,
in wâren des tôdes stricke
gesetzet an des lîbes pfat.
si wurden mit dem tôde mat:
des mohten si sich niht enthaben.
velt büsche unde graben
lac ir tôten allez vol.
die kristen mohten dannoch wol.
des tâtens manegen heiden
von sîner sêle scheiden.
die santens zuo der helle.
der lîchnamen gevelle
wart dâ harte freislîch.
dâ was des obersten gerich
über des tiuvels gesinde.
da beleip der gotes kinde
ahzec unde siben man,
den got wol sînes rîches gan.
alsô gelac diu fünfte schar.
zehant huop sich die sehste dar,
die brâhte von balvier amirât.
der fuorte stehelîn wât
und die sîne algemeine.
beidiu golt und gesteine
fuortens alle glîche,
und wâren alsô rîche
daz si nihtes enbâren
wan daz si et heiden wâren.
si heten mê danne gnuoc:
des si diu übermuot vertruoc,
diu ouch lûcifern valte.
er rante mit gewalte
hin zuo der kristen schar
und sprach zornlîche dar:
wie ist iwer leitaere gnant?
mîn waere sîn name liep erkant,
ob ich den sic an im erholte,
wes ich mich rüemen solte,
ob er der rede wert sî.
ich bin hie vil nâhe bî,
sprach der herzoge samsôn.
du hâst vil grôzer êren lôn,
mahtû den sic an mir gewinnen.
des bringe ich dich wol innen.
gelîche si genanten,
einander si anranten:
der heiden stach dâ bî hin,
samsôn traf aber in,
gein dem herzen er in kôs.
des viel dâ nider varlôs
der übermüetige man.
als er die saelde gewan,
daz er den heiden überwant,
munschoy riefen si zehant
und liezen diu ros loufen.
si wolten gerne koufen
die êre die man iemer hât.
den willen sach man an ir tât.
dâ vâhten die kristen
als si got wolte vristen.
si wârn sîn ûzerwelten,
wan si daz leben quelten
vil vaste durch sîn êre.
si sluogen di swert sô sêre,
daz sich der stahel enbrante
und nieman den andern erkante.
got gap den sînen daz heil,
dâ wart daz minnere teil
lobelîche sigehaft.
si santen den heiden kraft
hin ze mahmetes lône.
dâ wurden samsône
mit dem tôde ûz gesundert
ahte man und hundert.
sus heten sehs schar gestriten.
dô quam diu sibende geriten,
die brâhte von tortôse targîs.
der quam mit schalle und in der wîs,
als al diu werlt sîn waere.
si dûhte in sô gewaere,
die sînem vanen nâch riten,
daz si den sic wol erstriten.
si fuorten drilhe halsperc an,
er selbe und alle sîne man.
dar ûf begundens sêre brogen.
im wâren ouch mit hornbogen
tûsent schützemeister komen.
von den hete er trôst vernomen:
si vermâzen sich vil starke,
si lôsten im die marke
der er ze tortôse pflac.
dâ was er herre unz an den tac,
daz diu burc wart gewunnen.
dô was er drabe entrunnen
ze marsilies, der in behielt.
er wolt daz lant, des er ê wielt,
des tages vil schiere hân erlôst.
die sîne gâben im guoten trôst.
den het er dâ sô vil gegeben,
daz si wolten lâzen ir leben,
ezn quaeme wider in sîn gebot.
der het ein liebez apgot,
des er sich vil flîzeclîche pflac,
dâ aller sîn trôst an lac.
apollo hiez der selbe stoc
und was des tiuvels getroc,
dem wart vil tiefe genigen,
daz er im hulfe gesigen.
swie vil man in an riefe,
er tet rehte alse er sliefe.
sus bette der heiden targîs.
daz gesach der helt ansîs,
er begundez den sînen zeigen.
seht, sprach er, wie die veigen
behabent des tiuvels gebot.
nu tuot ez helde durch got
und habet vaste iwern gelouben,
des woltens uns berouben,
son kam uns niht gewerren,
wan wir dienen einem herren,
der uns êweclîche bewart.
si vellet hiute dar ir hôhvart,
daz si beriwet iemer mêre.
durch des heiligen kristes êre
wil ich der erste gerne wesen:
uns hilfet got, wir sîn genesen.
er begreif den schilt und den spiez.
als er daz ros loufen liez,
zehant dô sprancte ouch targîs.
dô reit er unde ansîs
zesamen unde stâchen,
daz die schefte gar zebrâchen.
ir swert si beide zucten,
ûf einander sis dructen
mit grôzen slegen sêre.
targîs vaht umb êre
und umbe werltlîchen prîs.
dâ wider vaht aber ansîs
umbe den himelischen ruom
und umbe den grôzen rîchtuom,
der iemer êweclîche wert.
dô sluoc targîs sîn swert
ansîse durch des schiltes rant,
dêz ûf der buckeln wider want
und im daz swert zestucken brach.
ansîs froelîche sprach:
ob ich sô vil geleisten mac,
ich vergilte dir den slac.
er sluoc in durch die hirnreben.
er sprach: swem got wil heil geben,
dem mac wol dîn vride werden.
er viel tôt ûf die erden.
munschoy rief des gotes kneht
vil froelîche, daz was reht.
sam tâten alle sîne man
und riten vaste die heiden an,
so si vîentlîchest kunden.
schiere si begunden
vil manegen satel laeren.
swie drilhe ir halsperc waeren,
ir wart verschrôten sô vil,
daz si dem selben nîtspil
gerne waeren entrunnen
und manegen muot gewunnen.
dô was der kristen schar
an ir gebaerde einvar
und wâren ouch eines muotes.
sin vorhten lîbes noch guotes:
si wâren rehte nôtgestallen.
des muose da nider vallen
der heiden michel übermuot.
si verlurn dâ manegen helt guot
beide edel sô genaeme,
daz er dem rîche wol gezaeme,
waere er kristen gewesen.
der liezens einen niht genesen.
die schützen teten in grôze nôt;
ouch gelâgens allesamt tôt,
ir bogen wurden gar verlorn.
diu genâde was von gote erkorn,
swaz die kristen gevâhten,
swie sêre si für sich gâhten,
si heten allez niwe kraft.
des wurden di beiden schadehaft
und bekorten alle des tôdes.
in der schar herôdes
sint si, daz ist billich.
der tiuvel underwant ir sich,
dem si sich hâten gegeben.
iedoch benâmen si daz leben
drin hundert und aht mannen
und quam ir deheiner dannen.
dô diu sibende schar gestreit,
dô sâhens wâ dort her reit
diu ahte schar mit grôzer kraft.
die fuorte ein ritter manhaft,
eschermunt von valterne.
froelîch und gerne
fuort er den vanen an der hant.
er quam vil verre gerant
vor den sînen her dan
unde rief die kristen an.
er sprach: wer leitet iwer schar?
der ist âne witze gar.
ob er sich gein disme her
gesetzet ze deheiner wer,
sost iu der tôt nâhe bî.
saget mir wie sîn name sî.
dô sprach ir leitaere:
wiltu wizzen maere,
wer unser leitaere ist,
daz ist der heilige krist,
nâch dem sol ich uns leiten
und wil dîn wol erbeiten.
sît dir mîn name ist liep erkant,
ich bin engelhêr genant:
britanje was und ist noch mîn.
marsilie dem herren dîn
hân ich vil getân ze leide.
ê ich hiute von dir gescheide,
ich tuon ouch dir ein ungemach,
daz dir nie grôzer leit geschach.
si sprancten beide sâ zehant.
nu stach im durch des schiltes rant
eschermunt einen spiez,
wan daz in fürbaz niht enliez
beide got und ouch sîn halsperc,
sô het er im des tôdes werc
mit dem stiche geworht.
nu was der degen unervorht
dem heiden alsô nâhen komen,
daz im der spiez niht mohte fromen.
dô zucte er clarmînen.
er sprach: lâ hiute schînen,
daz du es nie niht vermite,
swar ich dich sluoc, daz dûz versnite.
dô sluoc er eschermunden
einen slac, daz er der wunden,
diu von dem selben slage quam,
sîn ende in kurzer zît nam.
er spielte im houbet unde helm:
dô viel er tôt ûf den melm.
dô neic er clarmîne.
du solt die tugend dîne
noch hiute, sprach er, zeigen.
er huop sich an die veigen
und sluoc deiz durch den stahel dranc.
daz fiwer von sînen ecken spranc.
der heiden kreftigiu schar
die rihten ûf ir vanen gar
und umbehabten di kristen.
darumbe si vermisten
maneges der dâ tôt lac.
wan daz got der kristen pflac,
sô waerens schiere verlorn.
dô si sîne pflege erkorn,
daz er si niht müede werden lie,
do gesach man küener liute nie.
si liezen die heiden sehen
diu werc, daz si muosen jehen:
diz ist diu saeligste diet,
die got ie saelden beriet,
daz ir der tôt niene gert.
wir haben unsaeligiu swert:
daz beginnet hie wol schînen.
si begunden rehte grînen
gelîche den argen hunden.
si vielen zallen stunden
beidiu tôt unde sêr.
von britanje engelhêr
der brach enmitten durch ir schar
und sluoc si von einander gar.
dâ mahter manegen tôten
und manegen helm verschrôten
und manege tiefe wunden.
got behielt in wol gesunden,
daz im an dem lîbe niht enwar.
doch verlôs er ûz sîner schar
hundert man und ahter mê.
daz tet im grôzlîche wê.
der der niunde dâ wart
gein den heiden an die vart,
der was hatte genant.
sîn tugent was sô wol bekant,
daz der hêrlîche helt
zuo den êren was erwelt,
daz er der zwelfer einer was:
wand er mit êren ie genas,
swa er ritter wesen solte,
als er ouch dâ gerne wolte.
sehzehenthalp hundert fuorte er dar,
die wâren ritterlîche gar.
si wâren ûzen und innen
gewâfent wol mit sinnen.
in was daz vleisch beslozzen gar
mit stahel, daz in niht enwar.
doch bewarte si daz allermeist,
in beschirmet innen den geist
der geloube und diu minne
die ir herze und ir sinne
ze gote vil sêre hâten,
des willen si gerne tâten:
daz si wol erzeigten,
dô si ir spieze neigten
gein zwelf tûsent mannen.
der enquam deheiner dannen.
die leite ein künec, hiez estrogant,
einen vanen fuorte er an der hant:
dâ stuont ein guldîn eber an.
ir gesteine lûhte unde bran
als daz brinnende ölvaz.
lutzel half si aber daz.
untriuwe mac niht gesigen,
hôhvart muoz ie underligen.
der künec begunde daz ros manen:
zornlîche neigte er den vanen.
daz gesach der helt hatte.
ze stiche er im gestatte,
ouch stach er alsô sêre wider,
daz si von den rossen nider
ze der erde beide quâmen.
schilt und swert si nâmen
und huoben einen grôzen strît.
dâ wart haz zorn unde nît
erzeiget volleclîche.
der künec was krefte rîche
des begunder ûf die wâge legen
mit verchvîentlîchen slegen
dem kristen alsô manec lôt,
daz si in gedrucket heten tôt,
wan daz sich hatte enzît gerach
und im under dem schilt stach
eine wunden, als er die gewan,
dô waere er gerne von dan.
des wart hatte gewar,
mit grimme sluoc er aber dar
einen slac, der machet in sô schart,
daz er sîn âne houbet wart.
munschoy si dô riefen.
manegen slac tiefen
tâtens mit den swerten,
do diu sper niht langer werten:
dâ wuohs der helle ir gewin.
michel nôt wart under in.
von tagesburc reinfrit
der sneit dâ manegen niwen snit
in der heiden gewande.
in geviel in dem lande
nie snîder wirs umbe ein hâr.
swem hillunc unde vastmâr
des tages begunden schrôten,
der muose ouch zuo den tôten.
nune ist niemen sô guot,
swie gerne er gotes willen tuot,
got lâze im doch leit geschehen.
des mohten dise liute jehen,
dô si mit willen vâhten
und aller hartest gâhten:
do verhancte got über sie,
daz in ein teil missegie.
die heiden erholten sich.
des wart ir schal sô grôzlich,
daz sis sluogen her wider.
dâ viel der kristen nider
vier hundert unde zehen man.
dô hatte entwîchen began,
dô sprancte alrich von normandîn
und ander die gesellen sîn,
die dâ hüeten solten
und gerne helfen wolten
der nôthaften schar.
si kêrten ritterlîche dar.
die heiden si nider stâchen,
mit willen si sich râchen,
si funden hatten wol gesunt.
den brâhtens in kurzer stunt
mit vröuden an sîn êre wider
und sluogen die heiden nider,
daz ir deheiner genas,
swie nâhe in ê gelungen was.
darnâch wart man sehende
eine schar, daz was diu zehende,
die brâhte der künec stahelmariez,
der fuorte manegen starken spiez.
er was vermezzen unde hêr.
gein dem huop sich berngêr,
ein ûzerwelter gotes kneht,
der was biderbe unde reht.
nû sprancte stahelmariez.
wol verstach er sînen spiez
berngêre durch des schiltes rant.
daz galt er mit voller hant.
er stach in durch sîn gewant,
daz erz niemer überwant
und warf in tôten ûf daz gras.
dô rief munschoy swer dâ was
an der kristene schar.
die heiden kêrten dar
und entsâzen lützel ir wer.
daz ein alsô grôz her
sehzenthalp hundert man
ie getorsten rîten an,
swâ daz geschaehe in disen tagen,
man begunde ez für ein wunder sagen.
esn darf doch niemen wunder hân.
swer mit gote wil gestân,
den behüetet er vil schône.
daz schein an gedeône,
dô er zuo dem wazzer quam
und driu hundert man ûz nam
do verswante er ein michel her.
er jagtes âne wîcwer
eine naht und einen tac.
si treip des grôzen gotes slac
in ein wazzer dâ ertrunken sie.
reht alsô wolte got hie
dise herren machen sigehaft.
er gap in saelde und die kraft,
swer in den schilt engegen bôt,
dâ was gereite der tôt.
dâ wart heiden vil erslagen,
die man sêre mohte klagen,
wan daz si wâren wider gote
und in des tiuvels gebote.
dâ gesigete berngêr,
daz im tôtlîche sêr
dehein sîn ritter enwart.
er was von gote sô bewart,
daz er schiere und âne schaden
zwelf tûsent rosse hette entladen.
zehen schar lâgen nû dâ.
dannoch habten dort zwâ,
die dûhte ouch strîtens zît
und kêrten ensamt in den strît.
carnoles und margriez,
ir ietweder dem andern gehiez,
si solten ruolanden sehen.
si begunden bî dem eide jehen,
si gelaegen vor im od er vor in.
geviele in dâ solh ungewin,
daz si dâ müesen sterben,
wâ si mohten erwerben
einen tôt sô êrbaere,
sît er der beste waere,
den si lebende westen:
sô waeren ouch si die besten.
die besten müesen den besten an.
dâ mite huoben si sich dan
dô daz ruolant gesach,
zuo den sînen er dô sprach:
wol ûf, wir müezen alle dar.
si bringent mê dann eine schar.
dâ wart zesamene geriten
und ungelîche gestriten,
als ich iuch wil bescheiden.
der strît galt den heiden
werltlîch êre und den tôt
und der sêle êweclîche nôt.
dô galt den gotes knehten
ir geloube unde ir vehten
die himelesche êre,
und sint doch iemer mêre
gelobet in ertrîche.
des vâhtens ungelîche.
cernoles und ruolant
quâmen einander an gerant
zwischen den scharn beiden.
do ahte der starke heiden
ûf ruolanden niht ein ei.
si stâchen beide ir sper enzwei.
cernoles der was manhaft
und hete alsô grôze kraft,
als ir mich ê hôrtet sagen,
swaz zwelf mûle solten tragen,
daz truoc er wol ûf einer hant.
dâ von mohte ruolant
wol verlorn hân sîn leben,
waer im der êrste slac gegeben.
des enwolde er niht erbîten,
er begunde dar nâher rîten
und sluoc den ungetouften,
daz die dâ êre kouften
des slages erschracken alle.
daz swert fuor mit schalle
durch den man unz ûf daz gras.
weder teil daz groezer was,
dazn wart mir niht bescheiden.
der tiuvel wart mit beiden
und mit der sêle gevröut,
nu hâstu mir ze vil gedröut,
sprach der degen ruolant.
du hetes krône unde lant.
daz hâstu unde dîn leben
umb einen boesen lôn gegeben.
dô sprancte der schoene margriez,
gein olivier er loufen liez.
done sach sîn niht der reine.
des wart er ûf dem beine
gestochen durch den halsperc.
do beschirmte in ein ander werc:
sîn îsenhose diu drunder was,
daz er vor wunden dâ genas.
ich sage iu wâ von diz geschach,
daz er margriezes niht ensach.
der heiden wâren viere,
die alle gelîche schiere
ûf olivieren stâchen
und ir sper ûf im zebrâchen.
mit den was er sô nôthaft,
daz margriez sîne kraft
mit dem swerte an im versuohte,
unz ers nie mêr geruohte.
er blies ein horn unde sprach:
olivier dem man ie lobes jach,
den wil ich haben zeime zagen.
ich hân slege ûf in geslagen
so vil daz mich ir genüeget,
und hât sich sô gefüeget,
daz mîn schilt ist ganz von im komen.
daz het olivier vernomen.
er sprach: daz sol ich büezen.
daz ros begunde er grüezen
ze beiden sîten mit den sporn
und zeigte im vreislîchen zorn.
er sluoc den ungefüegen gast,
daz im der schiltrieme brast
und er den schilt vallen liez.
do enpfie der schoene margriez
von olivier einen slac,
daz er ze vallene pflac
von dem rosse ûf den melm.
er spielt im houbet unde helm
gein den ôren beiden.
dô drungen in die heiden
von dem degen oliviere.
einen spiez begreif er schiere
und schôz margrieze
durch den rucke mit dem spieze.
er sprach: nu mahtu wol sagen,
du habest ûf mich geslagen:
man geloubt dir nû der maere.
dîn urkünde daz ist swaere.
hâstu mich geslagen iht,
ich hân ouch dîn vermisset niht.
munschoy wart dô vaste erschallt.
die rosse wurden mit gewalt
ersprenget von in beiden.
die kristen und die heiden
sach man zesamne stechen
und manegen schaft zebrechen
und manegen tôten vellen.
die zwelfe und ir gesellen
die erzeigten volleclîche,
daz in gap got der rîche
kraft saelde und sinne.
got hete ir grôze minne,
daz diu michel kraft
niht mohte werden sigehaft
an dem sô wênigen her.
gotes helfe was ir wer:
des wart ouch in diu sigenunft.
an dirre selben zuokunft
sluoc der herzoge samsôn
einen heiden, der hiez schrapalôn,
den künec von vantanîre
daz der selbe êre gîre
des slages wart vil ungemuot,
wand im daz hirn und daz bluot
ze beiden ôren ûz spranc.
daz swert samsône klanc
vil ritterlîche an sîner hant.
dô brach der degen wol erkant
durch der heiden schar dicke.
sînes swertes ortblicke
die machten manegen heiden bleich.
der stahel brach unde weich
vor sînem swerte als ein blî.
er was den heiden swaere bî.
otte îve und ansis,
die vâhten rehte in lewen wîs.
si sluogen so vil der heiden
und do der strît wart gescheiden,
daz da beide erde unde gras
mit tôten gar bedecket was.
er erzebischof turpîn,
der tet diu wort mit werken schîn,
diu er an den gotes buochen sach;
so er daz aller beste gesprach,
daz er an den êwangêljen vant,
sô was er iesâ zehant
der aller vorderst an den strît,
und was der beste unz an die zît,
daz der strît was komen an den ort:
sô sprach er aber daz gotes wort
alsô behielt er daz reht,
er was ein wârer gotes kneht.
swaz der bischof guotes gesprach,
swaz man lêre an im sach,
daz behielt der degen ruolant.
swen er in sînem râme vant,
der wart sô sêre versniten,
daz er den tôt hete erliten
dar nâch in kurzen stunden.
ruolant enpfie nie wunden:
sô wol het in got bewart.
er und sîn swert durndart
die wâren der heiden schûr.
er was ein leider nâhgebûr
den getouften gesten.
si gewunnen nie helm sô vesten
der si einen slac bewarte
vor dem guoten durndarte.
swen er traf, der wart erslagen.
er begundes after dem velde jagen,
unz diu ros stuonden under in.
durch des lîbes gewin
waeren si gerne hin wider.
si vielen von den rossen nider
und kruchen unde giengen,
daz si den berc geviengen,
da si sich genern mohten.
noch hete er wol gevohten
ruolant der gotes degen.
im wârn zwelf hundert dâ gelegen:
die sul wir deste baz verclagen.
sô hete si zwelf schar erslagen,
der brâhte ieslîchiu dar
zwelf tûsent heiden wol gar.
dô sprach der bischof turpîn:
wir mugen wol iemer frô sîn.
daz wir gesiget hân hiute
an unzalhaftem liute,
und daz wir zwelfe noch leben.
dazn mohte niemen hân gegeben,
wan jhesus krist, der meide kint,
an dem die tugende alle sint.
dô die zwelf schar alsus striten,
daz si den tôt sô gar erliten,
daz dâ niemen genas,
der in deheinem werde was,
wan von sibilje margriez,
dem olivier einen spiez
durch sînen rucke dâ schôz
unde im eine wunden grôz
oben in daz houbet sluoc.
der quam trûrec genuoc
ze marsilie dem herren sîn.
nu rechet, sprach er, herre mîn,
iwern sun alderôten
und ander iwer tôten.
waz sol ich iu mêre sagen?
die zwelf schar sint gar erslagen.
da hat iwer bruoder carpîn
den edelen werden lîp sîn
von ruolande verlorn.
ezn wart nie küener man geborn,
dann iwer sun alderôt.
ezn dorfte nie ritter sînen tôt
sô ritterlîche bejagen.
al diu werlt solte in klagen.
wir sâhen in sô gebâren,
daz wir des gewis wâren,
daz er den sic erwurbe
und ruolant von im ersturbe.
marsilies sprach: owê, owê,
kumet uns niemen wider mê,
wan als ich von dir hân vernomen?
war sint dîne gesellen komen
und wer ist dâ bestanden?
wie stêt ez umbe ruolanden?
ist deheiner dâ gevallen
under sînen gesellen allen?
jâ herre, sprach margriez,
swaz ich der kristen leben liez,
die sint müede und alsô wunt,
sin werdent niemer gesunt.
wir heten den sic wol erstriten,
wan daz si uns an riten
mit einer grôzen halschar.
daz wâren di besten ritter gar
die die kristen iender hâten.
genelûn hât uns verrâten:
daz er verteilet müeze wesen.
dane ist nieman genesen
under uns allen wan ich.
nu rechet die andern unde ouch mich,
ob ir uns triwe welt bescheinen.
do begunde marsilies weinen.
er begunde klagen harte.
er sprach: karl mit dem barte,
dem kunde niht widerstân,
weder pülle noch laterân.
dô er ungern überwant
und elliu kriecheschiu lant,
dar zuo die starken sahsen,
dô was er mir entwahsen,
daz ich solte hân vermiten.
daz ich im sô nâhe bin geriten,
dô was ich ein vil tump man.
dô ich fride von im gewan,
wie rehte übele mir geschach,
daz ich den selben ie zebrach.
doch waere es worden guot rât,
wan daz uns verrâten hât
genelûn, daz er verteilet sî!
sîme geiste ist niht triwen bî.
weiz got nu arnet ruolant
beidiu kint guot unde lant,
die mir karl hât abe gebrochen.
daz wirt an im gerochen.
ich hân noch vier hundert tûsent hie.
hundert tûsent rîten an sie:
die füer du neve grantôn.
du gedientest nie sô grôzen lôn.
ich hân dich zeime sun erkorn,
sît ich die süne hân verlorn.
nu rich hiut an ruolande
den schaden und die schande,
die mir der keiser hât getân,
und habe dir allez daz ich hân.
marsilies hete schiere
sîn her rehte in viere
geteilet und gesundert.
dô wâren tûsent hundert
an ieslîchem teile.
nâch grôzem unheile
huop sich der schar einiu dan
unde riten die kristen an.
ruolant sach si zuo varn.
er sprach: nu müeze uns got bewarn,
durch sîner tugende willen,
und helfe uns hiute gestillen
den schal, den si ûf uns begânt,
und den grôzen trôst, den si hânt
von genelûnes râte.
nu wol ûf helde drâte,
wir sulns ir manheit entladen.
gewinnent si den ersten schaden,
son dunket si fliehens niht ze fruo.
kumt mir marsilies ir herre zuo,
uns fridet vor im durndart.
got der oberst êwart
sî hiute mîn urkünde,
mich riwent mîne sünde
und wil si büezen als ich kan.
nu sol ich sparn dehein man.
hie wirt der tiuvel geschendet
und allez daz verendet,
daz wir ie tâten wider gote.
sît staete an sîme gebote
die wîle daz dirre tac stê.
iwer lôn der wert iemer mê.
dô sprach der bischof turpîn:
bitet helde unsern trehtîn,
wand er durch uns leit den tôt,
daz er uns helfe in dirre nôt,
daz wir froelich für in müezen komen.
wir werden noch hiute gnomen
in die himelischen wünne,
zuo der engele künne.
dâ habe wir fröude ân ende.
si huoben ûf ir hende
und lobeten got vil sêre.
nune wart der strît niht mêre
dewederhalp gelenget.
den rossen wart gehenget.
diu wurden alsô dar getriben,
daz diu erde muose biben,
dô hundert tûsent ravît
wol geladen in den strît
mit kraft begunden gâhen.
daz die heiden wol sâhen
beidiu ir tôten unde ir bluot,
des wart ir herze unde ir muot
in zornes krefte begraben.
dâ wart ein michel strît erhaben.
der êrste der dâ tôt beleip,
dô man diu ros zesamene treip,
daz was der herzoge samsôn.
der enpfie den êwigen lôn:
den stach ein heiden tôt.
die grôzen clagelîchen nôt
die clagete manec kerlinc.
daz vil schedelîche dinc
rach der degen ruolant.
er sluoc den heiden zehant
durch die ahseln an die brust.
daz was flust wider flust
und val wider valle.
die heiden erquâmen alle
und verzagten vil harte,
dô si an durndarte
sô grôze tugent gesâhen.
si getorsten im niht genâhen.
dâ wart ein strît unmaezlich.
von affricke albrich
der sluoc ansîsen
durch stahel und durch îsen,
daz er tôt viel zer erden.
den edelen und den werden
clagten die kristen alle.
mit michelme schalle
sprach der heiden iesâ:
der zwelfer ligent nû zwêne dâ.
ez gêt iu allen an daz leben.
karl muoz uns wider geben
daz er des unsern hin hât.
ob im daz sîne bestât,
des mac er iemer frô sîn.
dô sprach der bischof turpîn:
du rüemest dich des siges ze fruo,
der tôt gêt dir vaste zuo,
des wil ich dich bewîsen:
du arnest ansîsen.
er reit dar unde sluoc in,
daz er den lîp und den sin
in kurzen zîten verlôs.
do albrich den tôt erkôs,
munschoy, rief turpîn
und alle die gesellen sîn.
der tac der was heiz unde lanc.
dâ wart ein michel gedranc
zwischen den heiden und den kristen.
wer mohte sich dâ gevristen?
nieman wan des got pflac.
dô der heiden vil gelac,
dô sprancte durch der êren lôn
von capadocie grantôn,
der marsilien vanen fuorte.
daz ros er vaste ruorte
ze beiden sîten mit den sporn
und stach den degen wolgeborn
gergîsen daz er tôt lac.
dar nâch gap er einen slac
dem degen berngêre,
daz ouch er niht mêre
gevehten mohte noch geleben.
also begunde er umbe geben,
unz er der zwelfer viere sluoc.
du hâst nu êren genuoc,
sprach ruolant der gotes kneht,
ich sol dir lônen daz ist reht.
dô gap er grantône
einen solhen slac ze lône,
daz im diu ougen ûz sprungen.
swaz dir noch ist gelungen
daz hâstu harte gekoufet.
du bist vil sêre bestroufet,
sprach der werde ruolant.
du gesagest niemer in dîn lant,
wer den sic hinnen bringe.
dô sprâchen die kerlinge
mit eime gemeinen munde:
wol der wîle und der stunde,
daz ruolant ie wart geborn.
wir waeren alle hie verlorn,
waer er uns niht ze helfe komen.
got hât uns mit im vernomen,
wir hân sîn frum und êre.
got pflege sîn iemer mêre.
der degen olivier kêrte,
als in sîn manheit lêrte,
da erz vil harte wâgte,
des in doch niht betrâgte.
dâ widerreit im kartân:
der wolte niemen hin lân.
der sprach ze oliviere:
ergip dich mir vil schiere,
ich füere dich für den herren mîn,
so behaltestû daz leben dîn.
wiltu willeclîche beten
an terviganden und an mahmeten,
die sint mit golde beslagen,
ezn wirt dir niemer vertragen.
sprichestû der wider iht,
dirn mac dîn krist gehelfen niht,
ine füere dîn houbet hinnen
den selben zwein ze minnen.
olivier sprach: nu helfe mir
krist von himel und helfe dir
mahmet unde tervigant.
nu sul wir schouwen zehant,
wem baz geholfen werde hie.
vil nîtlîche sprancten sie
zesamne mit den swerten.
einander si gewerten
vil grôzer vîentschefte.
mit rîcher mannes krefte
wurden diu swert ûf gezogen,
mit grôzen slegen umbetrogen
geslagen volleclîche.
nu zeigte krist der rîche
daz er ze gote tohte
und wol gehelfen mohte.
olivier sluoc kartâne
einen slac, der mahte in âne
des lîbes in vil kurzer stunt.
er sluoc in rehte unz in den munt
durch den helm und durch daz houbet.
swer an mînen got geloubet,
sprach olivier, der ist genesen.
dîne gote mugen wol tôren wesen.
der werde bischof turpîn
tet mit guotem willen schîn,
swaz er gedienen kunde,
daz er des gote wol gunde.
der edele und der reine
der huop sich alterseine,
da er die grôsten nôt sach,
da im ze wâgen geschach
aller hartest daz leben.
in dûhte, swenne im würde gegeben
sîn lôn, des waere michel zît.
dâ wart ein sô getân strît
von des bischofes tât,
des got von schulden êre hât.
er sluoc ze beiden handen.
ûz allen heiden landen
quam nie dehein sô guot werc,
weder brünne noch halsperc,
ez waere helm noch stahelhuot,
weder sô veste noch sô guot,
quam ez dem bischofe ze slage,
daz ez nâch dem selben tage
gebuozte niemer dehein smit,
oder daz dar under daz lit
iemer arzât dorfte gesalben.
er fulte allenthalben
daz velt mit den tôten.
er begundes nider schrôten,
reht alse ez waeren hunde.
dô si der tôt begunde
sô willeclîche enpfâhen,
unz an ein lützel die wol sâhen,
daz in ze herte was der gruoz,
die entrunnen dannen ze fuoz.
dô si marsilien vunden,
ir hende si sêre wunden
und sprachen: herre ouwê,
irn muget niht künec wesen mê,
irn rechet uns an den kristen.
mit kreften noch mit listen
muge wir niht vor in gewern.
sît diu erde begunde bern,
son erstarp eines tages nie
so manec guot ritter alse hie.
wirt daz von iu niht widertân
sô müezet ir grôzer schande hân,
dann ie dehein künec gewünne
oder iemer gewinnen künne.
marsilie wart unmâzen zorn.
er hiez blâsen sîniu horn
und hiez die fürsten dar laden.
den clagte er allen disen schaden.
er sprach: sî mir nu iemen holt,
der neme silber unde golt,
dar zuo lêhen unde eigen,
und helfe mir geneigen
die hôhvart ruolandes.
dem wil ich mînes landes
nâch sîn selbes willen geben.
ich muoz nu wâgen mîn leben.
swer im der êre günne,
daz er und al sîn künne
iemer mê gehôhet sî,
der stê mir nû mit triwen bî.
dar nâch swuor er einen eit,
swer durch sîne zageheit
von dem strîte quaeme,
daz er dem daz leben naeme.
dô sprachen alle sîne man,
daz er niht zwîvelte dar an
sin leisten gerne sîn gebot.
sin wolten halt der wîbe spot
dâ heime niemer sô bejagen,
sin würden gerner erslagen
von ir vîanden,
danne von ir herren handen.
si wolten den sic erwerben
oder âne fliehen sterben.
des solter wesen vil gewis.
ein herzoge, der hiez âbis,
dem nu bevolhen was der van,
der huop sich vîentlîche dan.
si quâmen schiere in daz tal.
die heiden sprâchen über al,
daz diu kristenheit waere
mit alle unwandelbaere,
daz si in niht envorhten
und mit dem lîbe worhten
solhiu wunder ûf der erden.
ein tiwerr volc dorfte nie werden:
daz tâtens volleclîche schîn.
genelûn solte verteilet sîn,
daz er mit ungetriwen listen
verriet heiden und kristen.
so wolten die heiden hân zetrat,
desn wart in aber niht gestat.
si werten sich mit den spiezen,
die die heiden ligen liezen,
die dâ erslagen wâren.
si begunden einander vâren
mit des tôdes knehten.
der kristen widervehten
die wâren des siges vil gewis.
nu sprancte der herzog âbis,
den man nie lachende vant.
sînes lîbes kraft was bekant
über alles ertrîche.
der stach vil freislîche
ûf den bischof turpînen
durch den schilt sînen,
daz im der stich vil nâhe gie
und doch niht wunden enpfie.
âbis het grôze kraft
unt fuort einen sô starken schaft
daz er des stiches ganz beleip.
daz ern durch den bischof niht entreip,
diz fuogte got unde ouch daz,
daz im sîn ros der nider saz
und entweich dem stiche hin dan.
daz sâhen die heiden an
und sprâchen: habe danc âbis.
si wâren alle vil gewis,
der bischof turpîn waere tôt.
nu erholte sich daz ros der nôt
und spranc ûf als ez solte.
swer mich tôt haben wolte,
sprach der bischof turpîn,
der mac wol betrogen sîn:
ich bin noch ein gesunt man.
er reit den herzogen an
nâch dem selben worte,
und sluoc in mit dem orte
durch zwô brünne in die brust,
daz in des tôdes gelust
in kurzen zîten überwant.
er viel dâ tôt ûf den sant.
nu wart der bischof gewar,
daz der heidene schar
gein ruoland elliu samt streit.
dâ liez er grôze manheit
mit ritters kunste schînen.
vor den grôzen slegen sînen
genas der herre noch der man.
der einen slac von im gewan,
dem enspranc sô sêre daz bluot,
daz er lîp sêle unde guot
und alle sîne friunt verlôs.
si wurden alle sigelôs,
die sîne slege enpfiengen,
wand si ze verhe giengen.
dô quam von in beiden,
den kristen und den heiden,
maneger in die grôsten nôt.
mohte der gîtige tôt
mit guoten rittern werden sat,
daz waere geschehen an der stat.
die heiden sich vaste werten
die wîles iht mohten herten.
si sluogen die kristen genuoc.
des man in lützel vetruoc:
man tet ouch in sô grôze nôt,
daz sich maneger dar bôt
und lie sich slâhen âne wer.
swelher sich daz gotes her
dannen hete lâzen jagen,
den heten aber die friunt erslagen.
dâ von gelâgen si gar.
nu quam ein michel halschar
ze runzevâl in daz tal,
diu sich vor den kristen hal.
diz wart umbe daz getân,
si woltens an geriten hân,
reht alse sich die staeten
durch ruowe entwâfent haeten,
daz sis fünden âne wer.
nu ersach si ruolandes her
und reit si vîentlîche an.
dô kêret er fliehende dan
malsarôn der si fuorte.
olivier sîn ros ruorte,
unz er denselben überreit.
durch die ahsel er in versneit,
daz er von dem rosse nider viel,
dem gaehen tôde in sînen giel.
dar nâch sluoc er turken
und sînen bruoder esturken,
zwêne herren von baeselîne.
von vallecete justîne
dem gap er dar nâch einen swanc,
der durch den man ze tal klanc,
daz sîn wurden zwei stücke.
diu êre und daz gelücke
diu geschâhen oliviere,
daz er der besten viere
in kurzen zîten überwant.
dô sprach der degen ruolant:
der ist grôz êre hie geschehen.
got solte den slac hân gesehen,
den du justîne hâst geslagen.
sâ sach man fliehen unde jagen.
turpîn mit der gewîhten hant
quam einen heiden an gerant,
der was geheizen sigelot:
den bettens an als einen got.
dem sluoc er daz houbet abe.
swer sich zeime gote habe,
sprach der bischof turpîn,
der müeze gunêret sîn.
ruolant sluoc manegen under sich.
sîn liebez ros valentich
daz hancte im swes er wolte.
swaz dem entrinnen solte,
daz muose fliegende geschehen.
ezn wart vierbeines gesehen
nie niht sô snel sô valentich.
ezn wart ouch nie dehein swert gelich
durndarte sîme swerte.
des tet er swes er gerte.
swen er jagte, der wart erriten,
und wart ze tôde versniten.
ouch wurdens lützel verjaget:
dâ von si wâren gar verzaget.
in hulfen di ros niht dannen,
wan als si waeren gespannen.
swie ringe er ist der veige man,
in mac daz ros noch enkan
niender fürbaz getragen,
swenn er sol werden erslagen.
man mac dem tôde niht wol
enpfliehen, swenne er komen sol.
dô dirre strît gestriten was,
swaz der kristen genas,
die riten wider an daz wal.
grôz wart ir weinen über al.
si sâhen ir friunde vil erslagen,
die si von schulden mohten klagen.
dô bâtens got vil sêre,
wand si durch sîn êre
dâ tôt waeren gelegen,
daz er der sêle ruohte pflegen.
den heiden genas ein man,
der harte nôtlîche entran:
dem was ein fuoz geslagen abe.
der quam mit grôzer ungehabe,
da er den künec marsilien vant.
sîne hende er jaemerlîche want.
künec von spanje, sprach er dô,
was habt ir ie, wie tuot ir sô,
daz ir ruolanden leben lât,
der iwern sun erslagen hât
und die tiursten man,
die ie dehein künec mê gewan?
marsilies der weinte harte.
an hâre und ouch an barte
roufte er sich vor leide.
er sprach: wâ sint nû beide
mîne friunt und mîne mâge?
wir müezen an die wâge.
die mir nu helfe schuldec sîn,
die tuon mit guotem willen schîn,
wie si mir helfen wellen.
ich wil die zwelf gesellen
ir gelpfes wider bringen.
fliehent si ze kerlingen,
si entrinnent niht der râche.
beidiu parîs und âche,
die wil ich gar zebrechen,
und wil mich alsô rechen,
daz diu kristenheit zergât
und der geloube den si hât.
od ich wirde sô wider geslagen,
dêz alle heiden muozen klagen.
swie arm ich sî, ich hân iedoch
zwei hundert tûsent ritter noch.
der rîten hundert tûsent dar.
tibors, leite dû die schar,
herzoge von sarragôz.
dînes lîbes kraft ist sô grôz,
daz ich mich vaste troeste dîn.
du und dîn bruoder valbîn
underwindet iuch des vanen.
ich wil iuch bî den triwen manen,
daz ir mîner swester kint sît,
daz ir daz her an den strît
vil ritterlîche bringet
und dar nâch vaste ringet,
daz ir rechet mîne tôten
und benamen alderôten.
ir sît iemer von mir gminnet.
swer hiute von dan entrinnet,
der muoz in mîner aehte wesen
und lâze in niemer genesen.
swer dâ hiute wirt erslagen,
den mohte diu erde niht getragen.
er ist sô veige, er stürbe idoch,
ob er dâ heime waere noch.
sus sante er hundert tûsent dar.
tibors leite die schar
und sîn bruoder valbîn.
nu was der bischof turpîn
geriten ûf eine warte.
dô sach er gâhen harte
manegen heiden wol gar
und manegen schilt goltvar
und manegen helm schînen.
dô gâhte er zuo den sînen.
er sprach: wol ûf helt ruolant,
der tiuvel hât ûz gesant
sîn geswerme und sîn her,
dazs uns iht vinden âne wer.
ich bin wol worden gewar
daz alsô manec grôz schar
nie gesamt wart ûf der erden.
der fluoch müez über si werden
dâ got mit gewalte
pharaônen mit ervalte.
den verslant daz rôte mer
und al sîn wütende her.
den sînen half er ûz der nôt:
in der wüeste gap er in daz brôt.
nu bite ouch wir in sêre
durch sîner marter êre
umbe die himelischen spîse
und nemen die wegewîse
hin zuo der heimverte.
hie wirt ein strît herte.
die kristen ûf sprungen,
daz gotes lop si sungen,
die stôle si suohten,
die sêle si beruohten,
swâ mite si gedâhten.
zuo dem kôre si gâhten,
der den marterern geheizen ist.
si wâren âne valschen list
als diu reinen kindelîn,
den durch unsern trehtîn
herôdes den tôt hât getân.
den kôr suln si ze rehte hân.
sine quâmen von dem rehten nie,
si minnten got, alle tet er sie.
zesamene si giengen,
ein anders umbeviengen,
daz paece gâbens under in.
ir lîp ir herze unde ir sin
die stuonden alle gelîche
ze dem êwigen rîche.
dô sprach der bischof turpîn:
wir mugen wol iemer frô sîn,
sît uns got versuochet,
daz er doch des geruochet,
daz er unz sus lange leben lât,
daz wir in des willen mit der tât
wol müezen bringen innen,
daz wir in von herzen minnen
und gerne durch in ligen tôt.
wir enlîden dise grôze nôt
niht mê wan disen einen tac.
nu tuo der man swaz er mac
umbe die himelischen krône.
die gît uns got ze lône
noch hiute mit sîn selbes hant.
wir suln in kristeniu lant
hie machen solhiu maere,
daz got unser schepfaere
von schulden êre müeze hân.
swenne ez kunt wirt getân
unser werc und unser arbeit,
dâ von wirt diu kristenheit
gebezzert und geêret
und daz gotes lop gemêret.
diu ros so froelîch überschriten,
si nâmen die vanen unde riten
und suohten eine walstat.
ruolant in den satel trat
unde sach der heiden her.
dô quam ez alse daz mer,
swenn ez die winde rüerent
und alsô starke füerent,
daz nieman triwet drûf genesen:
sus hoere wir an dem buoche lesen:
alsô duzzens unde gâhten,
dô si dem strîte nâhten.
ruolant sprach: sît alle frô.
got wil ez füegen alsô,
durch den wirz kriuze hân genomen,
daz wir noch hiute für in komen
in die himelischen êre.
dâ sul wir in iemer mêre
in sîner gotheite sehen.
wie mohte uns iemer baz geschehen?
got wil uns gerne empfâhen.
dar sul wir gerne gâhen
und tuon swaz wir getuon mugen,
die wîle daz uns diu swert tugen.
der heiden schal der was grôz.
tibors von sarragôz,
dem dâ bevolhen was der van,
der reit zevorderst her dan,
und begunde sîn ros kêren
mit grimme an engelhêren,
der ouch der zwelfer einer hiez.
durch den stach er einen spiez
und warf in nider tôten.
er sprach: ich hân alderôten
mit êren wol gerochen.
ir zal diu ist zebrochen:
ir ist eines minner danne ê.
ir wirt ouch noch verschrôten mê.
sît man der zwelf gesellen
deheinen mac gevellen,
ez gêt in allen an daz leben.
si müezen uns den zins geben.
den gibe ich dir ob ich kan,
sprach olivier der küene man.
er huop sich von den sînen
hin gein sarrazînen
und sluoc den selben heiden
unz ûf die swertscheiden
durch die ahsel mit eime slage.
er sprach: deiswâr, du arger zage,
du solt die êre unlange sagen
die du an uns maht bejagen.
dar nâch sluoc er valbînen,
den lieben bruoder sînen,
zetal durch daz schulderblat.
er starp an der selben stat.
dô sluoc er fünfe zehant
der künesten der er dâ vant.
er sprach: swaz her nâch ergê,
ir sibene schadent uns niht mê.
sîn slege mahten grôzen schal.
im ran daz bluot daz swert zetal
von dem orte unz an die hant.
dô sprach der werde ruolant:
got hât dîn michel êre.
du hâst mit anticlêre
gerochen engelhêres tôt.
ich bringes noch in grôzer nôt,
si entrinnen mir under di erden.
die edeln und die werden
munschoy si alle riefen.
diu ros zesamene liefen.
dâ wart mit stichen zetrant
vil manec stehelîn gewant
den kristen und den heiden.
man sach dâ von in beiden
vil michel griesgrammen,
dô die fiures flammen
von den swerten sprungen,
do si durch den stahel drungen.
wan si mit hazzes überkraft
vil vientlîchiu vîentschaft
ze disem strîte hâte brâht,
des heten si sich vor bedâht,
dazs enander niht leben liezen.
da von stâchens mit den spiezen,
dâ vor niemen genas,
wan der dannoch niht veige was.
olivier durch ein dicke brach
sô verre daz in niemen sach,
wan der erzebischof turpîn.
der lie den helm den schilt sîn
und half olivier her wider.
dâ vielen heiden vor in zwein nider
wol zwei hundert oder mêre.
got hât es iemer êre,
daz er diu wunder tet dur sie.
er pfliget es noch und pflac es ie,
swer in mit triwen ruofet an,
daz er in wol beruochen kan.
olivier ruolant unt turpîn,
die tâten mit den werken schîn,
was in diu herze gerten.
si worhten mit den swerten
diu werc, dâ von der stahel bran
sô sêre daz dâ manec man
alsô grôzlîche erschrac,
daz er wânde ez waere der suontac,
sô daz fiur von himele gât,
dâ mite diu werlt ein ende hât.
dem bischofe turpîne
dem volgten die sîne
vil wol nâch gotes êren.
swar si begunden kêren,
dâ muosen si sich vaste mêren
die tôten und die sêren.
dâ viel der kristen ime wal
unmâzlîche vil zetal.
die heiden des niht genuzzen,
wandes in ir bluot fluzzen
erslagen unde ertrenket.
daz diu sêle wart versenket,
daz was ein michel grôzer nôt
dann umbe des broeden lîbes tôt.
dô dirre vil grimmige strît
gewerte unz nâch der nône zît,
do entweich den kristen diu maht.
swie gerne ir ieslîcher vaht,
swie lützel si der nôt verdrôz,
doch was diu überkraft sô grôz,
ez dûhtes selbe ein michel teil
unde ein überigez heil,
daz si sô lange werten,
wandes anders niht engerten,
wan daz si vil getaeten,
unz si daz leben haeten.
dô si sô vil niht tâten,
so si muot ze tuonne hâten,
und ir kraft wart ze kleine,
dô sprâchens alle gemeine:
owê ruolant owê,
wir mugen iu niht gehelfen mê:
daz müeze got erbarmen.
wirn mugen mit den armen
niht ûf erheben diu swert.
unser vehten ist nihtes wert.
sît wir ze strîte niene tugen
und uns niht wol gerechen mugen,
nu waere zîtec unser tôt.
alse ir klage unde ir not
der werde ruolant vernam,
sîn herze in grôzen jâmer quam:
sô sêre erbarmten si in.
in dem grimme kêrte er hin
unde reit die heiden an.
dâ sluoc er wol zwei hundert man
und quam her wider schiere.
dô sprach er z oliviere:
owê trût geselle mîn,
mîn sêle muoz iemer trûrec sîn,
daz ich dînen rât hiut übergie.
nu volget ich dir wesse ich wie.
du sihest des liutes kumber wol:
nu enweiz ich leider waz ich sol
nu tuon daz uns daz beste sî.
hiute was uns der keiser sô bî,
er hete mîn horn wol vernomen.
nu ist er uns sô verre komen,
bliese ichz, ern hôrtes niht.
kundestu nû gerâten iht,
des waere zît unde nôt.
ich wolte gerne ligen tôt,
daz ir den sige naemet
und lebende hinnen quaemet.
olivier ze ruolande sprach:
mîn rât dûhte dich ze swach,
do ich dich hiez blâsen dîn horn.
mîn swester diu dir ist gesworn,
dine lâze got erwarmen
niemêr in dînen armen.
du bist schuldec an in allen
die uns hiute sint enpfallen.
du hetest in wol den lîp gegeben.
wer solte nu gerne hie leben,
der disen grôzen jâmer siht?
dun solt dîn horn blâsen niht.
der keiser ist ze verre komen,
uns ist sîn helfe nu benomen.
des dû der mite hâst gedâht,
daz sol ouch werden volbrâht.
wir suln den sic erwerben
oder ganzlîch alle sterben.
solte ich tûsent houbet tragen,
diu würden mir elliu abe geslagen,
ê ich den rucke wolte kêren,
wan nâch des rîches êren.
der schade der hiute hie geschiht,
den mugen die kerlinge niht
überwinden unz an den suontac:
daz dich wol iemer riwen mac,
daz si dir wol gedienet hânt
und den lîp von dînen schulden lânt.
dô sprach der bischof turpîn:
als liep iu gotes hulde sîn,
lât den zorn sîn gescheiden
und zürne wir an die heiden,
dâ wir der sêle mite wegen.
swer uns hie tôt ist gelegen
unde noch hie tôt gelît,
unz sich verendet der strît,
die heizet der keiser begraben,
da wir iemer mê gebet haben
nâch unser sêle heile.
ern lât uns niht ze teile
den vogelen werden alse die,
die von uns tôt geligen hie.
swie gewis die heiden wesen,
daz wir hie vor in niht genesen,
ê si noch hiute an mir gesigen,
ir muoz sô vil vor mir geligen,
daz man mir iemer jehen sol,
ich habe mich vergolten wol.
swelher sich hie vor uns erwert,
der ist iedoch vil unernert.
sin genesent vor karle niemer.
er jaget und suochtes iemer,
unz er gerichet disen zorn.
darumbe blâse dû dîn horn,
daz si niht genozzen hin komen.
er hât ez schiere vernomen.
dô nam der degen ruolant
daz horn in die zeswen hant
und saztez an sînen munt.
er bliez sô sêre drîstunt,
daz den kristen und den heiden
diu houbet kûme beiden
gestuonden vor dem schalle.
si vielen zer erden alle
und verschuben diu ôren mit der hant.
dô bliez der edele ruolant,
daz im der hirnrebe zespielt
und daz herze kûme ganz behielt
und daz sîn stimme dan schal
beidiu über berc und über tal
eine grôze tageweide.
mohte iemer man vor leide
mit gesundem lîbe ligen tôt,
daz waere karl von der nôt,
diu dâ mit an sîn herze quam,
do er ruolandes horn vernam.
er begie von der beswaerde
sô michel ungebaerde,
daz ez begunde erbarmen
die rîchen und die armen.
den bart er weinend ûz brach,
vil dicke er inneclîche sprach:
owê ruolant owê!
hete mich der tôt genomen ê,
dann ich dînen tôt gelebet hân,
sô hete er wol ze mir getân.
zuo der vil grôzen riuwe
schalt in der ungetriuwe,
genelûn der verrâtaere.
er sprach: disiu ungebaere
diu enzimt niht dem rîche.
ir tuot unküneclîche.
waz habt ir iu selbe gewizzen?
ruolanden hât ein breme gebizzen,
dâ er lac ime grâse,
oder ez ist lîhte ein hase,
nâch dem er blaeset sîn horn.
ir habt âne nôt verlorn
iwer witze und iwern sin.
tuot iwer wîplich klagen hin.
karl sprach ze genelûne:
verfluochet sî diu lûne,
in der du würde geborn.
du hâst mir alle die verlorn,
an den mîn êre elliu lac.
ez was mir ein verfluochter tac,
do ich dîn künde gewan.
waz war dir unsaelec man,
daz ruolant hete sîn leben,
dem du den tôt hâst gegeben?
er was dir holt mit triwen ie
und gegerte dînes schaden nie.
swaz dînen êren tohte,
daz fuogte er, swâ er mohte.
der in den grôzen sünden bleip,
über den dâvît den fluoch schreip,
dern was niht wirser danne dû.
daz hâstu wol erzeiget nû.
dô sprach der herzoge naymis:
im ist der tôt vil gewis,
sît uns sîn mortlîcher rât
diz herzeleit gebrûwen hât.
er solz ouch trinken hie zehant:
daz ist vil wol zim bewant.
er gie vil zorneclîche dar
mit sînem swerte alsô bar
und wolte in gerne hân erslagen.
daz hiez der keiser in vertragen.
er sprach: du solt in leben lân,
im wirt ein tôt an getân,
daz sîniu kint und ir kint
gesmâhet und geschendet sint.
dô wart der verrâtaere
beid erkant und unmaere.
des nam sîn êre ein ende.
karl hiez im sîne hende
vil vaste binden beide.
im geschach noch mêr ze leide.
daz hâr si im ûz rouften,
daz gewant sim abe slouften,
si halslageten in genuoc.
daz in sîn muoter ie getruoc
ze so grôzen untriuwen,
daz mohte si wol riuwen.
ez wart ouch im vil swaere.
ûf eime soumaere
fuortens in gebunden dannen.
er bevalh in tûsent mannen,
die sîn pflâgen mit den banden,
umbe daz man sîner schanden
ein michel teil gesaehe,
ê im der tôt geschaehe.
der keiser mante sêre
die fürsten durch ir êre,
beidiu durch got und ouch durch in
und dar zuo bî den namen drin,
daz si mit im wider riten.
des muget ir uns lîhte erbiten,
begundens allesamt jehen.
ist daz wir lebendec gesehen
iwern neven ruolanden,
swie vaste er sî bestanden,
wir helfen im von sîner nôt.
wir laege alle bî im tôt,
ê wir in dâ sterben liezen.
als si im daz gehiezen,
dô lief ieslîcher zehant
selbe da er sîn ros vant.
niemen des andern beite,
wan swer sich ê bereite,
der huop sich an die vart ê.
dâ wart den rossen sô wê
mit dem rîten getân,
daz er ez sünde muose hân,
der in geschuof die grôzen nôt.
ir lâgen mê dan tûsent tôt.
sô sêre wurden sie gerant,
daz si dâ sturben zehant.
alsus jaemerlîche wart
ir fröudenrîchiu heimvart
an die widervart gekêret
und unfröude an in gemêret.
in ersteinten diu herzen
und geswullen von dem smerzen,
daz si durch den grôzen zorn
den sin heten nâch verlorn.
si ranten berge unde tal,
daz was der armen rosse val.
karl gein dem himele sach,
disiu wort er dicke und ofte sprach:
kristes muoter hilf mir
und al die heilegen mit dir,
die an den buochen geschriben sîn,
daz sich hiute der geist mîn
von dem lîbe müeze scheiden,
ê marsilies der heiden
über die kristen rihter werde.
sich herre her an die erde.
got vater sun unde geist,
wan du die wârheit wol weist,
wir haben den rehten glouben.
nu lâ dich niht berouben
an uns, wir heizen dîn name.
durch willen der gemeinsame,
die jêsus krist mit gote hât,
nemt den geist an iwern rât
und stêt uns hiute alle drî
als ein wârer got bî.
dô der degen wolgeborn
ruolant geblies sîn horn,
do verlurn die heiden ir sin,
die dâ noch wâren umbe in.
die kristen wurden sigehaft.
swie kleine ir wer unde ir kraft
waere, iedoch tet got schîn,
swaz er wil, daz muoz sîn.
marsilien wart unmâzen zorn,
durch daz er ruolandes horn
vernam und ouch daz maere,
daz sîn her erslagen waere.
doch hôrter einen trôst sagen,
die kristen waeren ouch erslagen,
der zwelfer lebten niwan drî.
swer mir nu helfe schuldec sî,
der neme mîn wol mit hilfe war.
ich wil nu selbe rîten dar,
sprach marsilies zehant.
ich weiz vil wol daz ruolant
hiute morgen niht blies sîn horn.
dô hete er des vil wol gesworn,
si solten den sic an uns bejagen.
nu hoere ich wol si sint erslagen.
sît er die schame gebrochen hât,
ich weiz wol wie sîn muot stât.
mohtens fürbaz geherten iht,
ern hete noch geblâsen niht.
karl ist nû sô verre komen,
hât er daz horn wol vernomen,
er kumet in doch ze spâte.
nu wol ûf helde drâte,
sprach er ze sînen mannen.
mit grimme reit er dannen.
ein künec der hiez alfabîn,
des bruoder hiez ebelîn,
die nû des vanen pflâgen
und wol getorsten wâgen
beidiu guot unde lîp
durch êre und durch diu werden wîp,
als ich iu ê hân gezelt,
hundert tûsent ritter ûzerwelt
fuorte er mit im an den strît.
er het ouch unz an die zît
die besten ritter gespart.
alse ir ruolant innen wart,
dô sprach er ze sînen gesellen:
gedenket helde an iwer ellen:
marsilies kumt nû selbe hie.
des hân ich got gebeten ie,
daz er mir zuo müeze komen.
ir habt mînen muot vernomen:
nune rede niemen niht mê.
helfet mir daz mîn wille ergê
an im, sô bin ich wol gewert.
im tuot noch hiute mîn swert
und mîn selbes hant den tôt,
oder er tuot mir die selben nôt.
dô sprach der bischof turpîn:
sin mohten niemer grôzer sîn,
iwer reiner wille und iwer muot.
iwer lôn wirt hiute alse guot,
als sante laurencien wart.
nune wart der strît niht mê gespart:
diu ros wurden an verlân.
dô liezen si zesamene gân,
die kristen hin, die heiden her.
dâ wart zebrochen manec sper
und manec helm verschrôten.
dâ sach man manegen tôten
nider vallen vor oliviere.
er gelîhte sich dem tiere,
vor dem nieman mac genesen.
ez müese ir aller tôt wesen,
die er trâf mit anteclêre:
dine werten sich niht mêre.
dô koufte der bischof turpîn
und gêrhart von russelîn
mit mannes tât den gotes lôn.
sam tet îve und pêgôn
und die von kerlingen.
man sach daz fiur dâ springen
von ir slegen mit grôzer kraft.
dâ mahte manegen schadehaft
der gotes kempfe ruolant.
er sluoc mit sîn selbes hant
den künec alfabînen
und sîne bruoder ebelînen.
dar nâch sluoc er schiere
wol zweinzic unde viere,
die küenesten die er wart gewar.
noch sluoc er eine breite schar
und suohte et mit den ougen
offenbâre und tougen
marsilien sînen vîant.
er beite kûme unz er in vant.
olivier und ruolant
unt turpîn mit der gewîhten hant,
die suohten in her unde dar.
ûz der heiden schar
viel manec fürste wolgeborn.
ruolant der degen ûzerkorn
nam sich ûz in allen.
dâ sach man manegen vallen,
den er zem tôde worhte.
er schuof daz man in vorhte
mê danne zehen tûsent man.
het er zehen halsperge an,
swen er traf, ez waere sîn tôt.
daz was diu aller grôste nôt:
swie wol die heiden sâhen,
daz nieman mohte enpfâhen
von sînem swerte einen slac,
ezn waere sînes tôdes tac,
daz si dar über dar riten
und wizzende den tôt liten,
dâ hetens sêre des gesworn,
daz er den lîp hete verlorn,
swâ man in bestriche,
der einen fuoz entwiche:
darumbe starben si dâ
als gerne sô doch anderswâ.
ez was ouch bezzer êre.
nu nâhte ruolant sêre
marsilien nâch dem er dâ streit.
daz er dem sô vaste zuo reit,
daz werten alle die sîne.
des liten si grôze pîne.
marsilies was noch unverzaget:
er sluoc selbe, sô man saget,
gêrharten von russelîn
und îven den gesellen sîn
und dar zuo pêgônen
und von pelmo tegiônen,
daz wâren der kristen viere.
daz vergalt im ruolant schiere.
er sluoc marsilien zehant
einen sun und swen er dâ bî im vant,
der was geheizen jorfalier.
der bischof turpîn und olivier
die râchen ir gesellen.
si begunden marsilie vellen
die vanen und die ir pflâgen,
daz si alle tôt gelâgen.
dane wart der lîp nie mê gespart.
hei wie der guote durndart
durch daz gewaesene klanc,
dô ruolant ûf den künec dranc!
do er in verrest ane sach,
diz wort er vîentlîche sprach:
künec marsilies bistu hie?
nu gesach ich liebern tac nie.
ich wil dir gelten dîn golt,
âne wâge duz enpfâhen solt,
daz du genelûnen hâst gegeben.
ich wil dem keiser sîn leben
vor dir fristen, ob ich mac.
dô sach man slac und widerslac,
dô sach man zorn wider zorne.
dô rief der ûzerkorne,
der erzebischof turpîn:
er muoz vor gote ein zage sîn,
swer hie niht sleht daz swert:
dern wart nie mannes wert.
mit ellenthafter hant
tet der degen ruolant
nâch marsilie einen swanc.
dô tet der künec einen wanc,
der im daz houbet half bewarn.
dô sluoc im ruolant den arm
rehte in der ahsel abe,
und hetes grôz ungehabe
daz er sîn vermiste alsô.
der künec was ouch unfrô,
daz er den arm alsô verlôs.
daz er den tôt niht vollen kôs,
daz geschach von eime liste.
daz sîn ruolant vermiste,
des wart sîn zorn freislich.
er suohtin wîten umbe sich:
sîn gebaerde wâren freissam.
swaz er der vîende ane quam,
der genas nie dehein barn.
der künec verlôs den zeswen arm
und lie vil schantlîche
in sînem eigen rîche
ruolande den sic und den strît
und starp dar nâch in kurzer zît.
dô der degen ruolant
den künec marsilien überwant,
alsô daz er im entran,
dannoch het er sehzec man
und dar zuo niht wan einen,
und lebendec mê deheinen.
aller der im karl lie,
der lebte deheiner mê wan die.
si riten wider an daz wal.
alrêrst gehôrtens einen schal
von zweier rîchen künege her.
dô bedorfte er grôzer wer
ruolant dann er nû hâte.
doch quâmen si ze spâte:
marsilies was nu sigelôs.
sînen arm und swaz er dâ verlôs,
daz woltens rechen beide.
des jâhens bî dem eide
und ir her algemeine.
von kartâgo was der eine.
der ander von etiôpiâ.
dern hete deheinen ritter dâ,
sin waeren alle môrvar.
nu wart ir schiere gewar
der erzebischof turpîn.
er sprach: waz volkes mac diz sîn?
ob der walt lebendic waere
und niht wan ritter baere,
es waere genuoc, waer ir sus wil.
daz ir niht minner werden wil,
wie grôziu wunder daz sint!
wannen kument al des tiuvels kint?
herre bischof turpîn,
enruochet wer die zagen sîn,
sprach der degen ruolant.
si sol mîn zeswiu hant
hiut in die helle senden,
da den armen ellenden
der tiuvel iemer lônet
und ir vil lützel schônet.
nu sazte den lîp enwâge
der künec von kartâge,
der was geheizen algariez.
der stach alrêrst einen spiez
durch olivieren den degen.
er sprach: nu heiz dîn karlen pflegen
mit helfe, des ist michel nôt.
du hâst ein zeichen daz den tôt
vil gewislîche diutet,
als uns daz reht gebiutet.
olivier erschrac niht sêre,
daz geschuof diu êweg êre,
diu im stuont ze gewinne,
und diu vil grôziu minne,
die er ze gotes dienste truoc.
er zôch sîn swert unde sluoc
den künec algariezen,
daz sich begunde entsliezen
der halsperc ze beiden wenden,
von der ahseln unz ûf die lenden.
dô was ez ouch umb in getân.
du maht ouch wol ein zeichen hân,
sprach olivier wider in,
daz dir bejaget den ungewin.
dane sî vil guot gelücke bî,
vor dir sint alle krônen frî.
hie mac man merken gotes kraft
und grôze tugent von ritterschaft,
daz olivier dannoch für sich reit
und alsô ritterlîche streit,
daz die sîner wunden
an den slegen niht enpfunden.
ezn wart nie küeners niht erkant
dann olivier und ruolant
und der bischof turpîn.
daz tâten si des tages schîn.
ir geloube was sô staete,
swelhe nôt man in taete,
daz si des niemen betwanc,
daz si ie entwichen fuozes lanc.
swie kleine ir her waere,
durch deheiner slahte swaere
wolten si verzagen nie.
si riefen munschoy an sie
und begunden ir manegen vellen,
unz dem dritten gesellen
allez sîn ellen gesweich.
dô wart er varlôs unde bleich:
im vergiengen diu ougen.
dô was im iesâ tougen,
wer jener was oder der.
geselle ruolant, sprach er,
hilf mir von den heiden,
wir müezen uns nû scheiden
der werltlîchen geselleschaft.
mir ist erstorben diu kraft,
der tôt hât mich gevangen,
diu ougen sint mir vergangen,
ine sihe niht wer iemen ist,
wan ich hoere wol daz du bî mir bist.
dô daz ruolant vernam,
diu nôt diu an sin herze quam,
der geloubet unsanfte ein man,
der nie reht herzeleit gewan.
ez ist maneger tôt sît unt ê,
dem nie sô leide noch sô wê
enwart, sô ruolande was.
swie er doch fürbaz genas,
er half im von dem strîte.
owê der hôhgezîte,
sprach ruolant, trûtgeselle mîn,
daz ich nû muoz enbern dîn.
owê der manheit und der jugent,
der kraft und der vil grôzen tugent,
die mit dir werdent begraben.
ze wem sol ich nû trôst haben?
im gebrast von dem grimme
am gehoeren und an der stimme
und an der krefte sô gar,
daz er sich neigte tôtvar
über den satelbogen nider
und gehabte sich kûme wider,
daz er ûf der erden niht gelac.
wan daz er grôzlîche erschrac
umbe den bischof turpînen,
im hete den lîp sînen
iedoch verwandelt der tôt.
den sach er in grôzer nôt,
daz er kraft gevie unde sin.
ouch sprach olivier wider in:
geselle ruolant, rît hin wider,
si slahent den bischof der nider,
und hüete du sîn, als tuot er dîn.
gote müezet ir bevolhen sîn
und allem himelschem her.
des helfe sî hiut iwer wer.
karl der liebe herre mîn
und den die im getriwe sîn,
si sîn lebendic oder tôt,
den helfe got ûz aller nôt.
durch daz grôze ungemach,
daz er an dem bischofe sach,
muose sich ruolant schiere
scheiden von oliviere.
nune mohte es ander rât sîn,
ruolant und der bischof turpîn,
diene wolten sich niht scheiden
und huoben sich an die heiden.
swie olivier mit dem tôde ranc,
do er sô grôzen swertes klanc
gehôrte ûf sîne gesellen,
do betwanc in noch sîn ellen,
daz er in ze helfe wolte komen.
da er die nôt hete vernomen,
dar quam er in vil kurzer zît
ze sînen gesellen an den strît.
nu hoert welh jâmer dâ geschach.
want olivier niht gesach,
des gap er ruolant einen slac
ûf den helm, daz er erschrac.
als er daz wolte rechen,
do begunde olivier sprechen:
wâ bistu, herre ruolant?
dâ mite wart er im erkant,
daz er den widerslac lie.
er sprach: geselle ich bin hie:
du hâst mich ûf den helm geslagen.
er sprach: daz wil ich gote klagen,
dane mac ich leider niht gesehen.
daz mir diu sünde ist geschehen,
daz ist iemêr mîn riuwe.
nu vergip mirz durch die triuwe,
die wir ensamt gehabt hân.
du hâst mir leides niht getân,
sprach ruolant, trûtgeselle mîn.
beide klageten si die nôt sîn
und muosen sich iesâ scheiden.
ruolant reit an die heiden.
olivier von dem strîte reit.
in enlie des grimmen tôdes leit
niht mê werben umbe prîs.
er leite sich nider in kriuze wîs.
gein dem himle er dô sach,
disiu wort er weinende sprach:
herre got ich bite dich,
daz du dich erbarmest über mich.
vernim gnaedeclîche mîne bete.
swaz ich ie wider dich getete,
daz riwet mich vil sêre.
durch dîner marter êre
behüete karlen dînen kneht:
der was ie reine unde reht.
gip im saelde und die kraft,
daz er hie werde sigehaft
an allen sînen vîanden.
turpînen und ruolanden
lâ herre dîne hulde hân.
si hânt daz beste unz her getân.
si sint dîne vorvehten
des gelouben und des rehten.
den getriwen kerlingen
lâ hiute so wol gelingen,
die an dînem dienste sint beliben,
daz ir name werde geschriben
an des êwegen lîbes buoche.
ruolandes unt turpîns dû geruoche,
behüetes hie unde dort.
daz was sîn jungestez wort.
unz ez im ûz dem munde schiet,
dô stach diu heidenischiu diet
wol hundert spiez durch in.
da enpfie diu sêle den gewin,
dar nâch der lîp mit triwen warp.
dâ wart ein glast dô er starp,
liehter danne der sunnen schîn
dar inne wart diu sêle sîn
gefüeret vil froelîche
in daz grôze gotes rîche.
under des quam walthêr,
der brâhte manec wunden sêr,
den sîn herre ruolant
ûf den berc hete gesant
mit tûsent sîner mannen.
dô quam er eine dannen.
alse schiere in ruolant sach,
dô reit er dar unde sprach:
wis willekomen, lieber man,
der liebest den ich ie gewan.
iwer genâde, sprach er, herre mîn,
lât iu mîn leit geklaget sîn,
muget ir mir gehelfen iht.
ichn überwinde den schaden niht,
den ich von den heiden hân genomen.
herre wâ sint mîne man komen,
die ich iu bevalh ze iwer hant?
wâ sint ouch die, sprach ruolant,
die du fuortest mit dir?
die solt du wider geben mir:
der bedarf ich zer nôt.
die sint allesamt tôt,
sam mir iwer hulde, sprach walthêr.
der mînen lebet nieman mêr
wan ich, daz ist mit nôt geschehen.
ich hân sô leide nie gesehen
an den lieben mannen mîn,
daz ich wol tôt solde sîn,
do ich von in muose scheiden.
mich ranten übele heiden
mit sehzec tûsenden an.
don het ich niht wan tûsent man.
gern ich an si genante,
wan ich iu des wol bekante
daz ich, ob ich entrünne,
iuch niemêr ze friunt gewünne.
iwer man tâtenz alsô wol,
daz ins got iemer danken sol.
nu ligents alle der nider.
ouch sluogen wir si wider,
daz si den lîp gar verlorn.
ir sult ez lâzen âne zorn,
daz ich von dannen bin komen.
nu ich iwer stimme hân vernomen
und iuch lebende gesehen hân,
nu hât got wol ze mir getân:
ichn gescheide von iu niemer mê.
mir geteten die heiden nie sô wê,
in vorht iwer alsô sêre,
als mîn und dannoch mêre,
und leit ich doch vil grôze nôt.
ouch ligent die heiden alle tôt.
ich durhreit ze jungest daz wal,
daz ich dâ niender über al
deheinen lebendigen vant.
nu lône dir got, sprach ruolant,
dîner noete der was vil.
ez ist aber ein kindes spil,
swaz wir nôch noete erliten hân.
wir müezen nû die nôt bestân,
uns sint die helfaere erslagen.
wir müezen die bürde eine tragen,
viel lieber man walthêr.
nu rede von fröuden niht mêr,
wir suln die fröude ûf geben
und suln opfern unser leben
mit andern unsern gnôzen,
daz wir niht werden verstôzen
von der engele gesange.
du sûmest uns ze lange.
nu hoeret wâ von diz geschach,
daz ruolant alsô vil gesprach,
ze sîme manne walthêre.
si vorhten in sô sêre,
die wider in dâ vâhten,
daz si ungern ûf in gâhten
si begunden sô verzagen,
sin getorsten vliehen noch jagen.
wolte er von in sîn geriten,
si heten in alle vermiten.
nu was der kristen dâ niht mêr
wan ruolant unde walthêr
und der bischof turpîn.
die liezen allen zwîvel sîn
und stuonden dem gelouben bî.
si huoben sich in die namen drî,
dâ bî man got erkennen sol,
und tâtenz alsô rehte wol,
daz manec heiden sîn leben
in kurzen zîten muose geben.
si sluogen daz grôze her,
daz si deheiner slahte wer
gehelfen mohte der wider,
unz si erbeizten der nider
und umbestuonden si mit spiezen
und begundens vaste schiezen
mit geschozze und mit gêren.
do ersluogen si walthêren:
daz tet ruolande vil wê.
er sluoc wol hundert unde mê
dâ wider in kurzen zîten.
swer sîn getorste erbîten,
der arnte walthêren.
nu begundens in dâ mit êren,
daz si in gerne vermiten
und an den bischof alle riten.
der wart alsô bestanden,
daz si in und ruolanden
von einander drungen
und si mit nôt betwungen,
daz si sich muosen scheiden.
dâ sluoc er manegen heiden
turpîn der gotes urkünde
und leit für sîne sünde,
waer er ein morder gewesen,
im waere diu sêle nû genesen.
dô der bischof vil gevaht
über stat und über maht,
daz im an kreften niht gebrast
und er den bercswaeren last
vil lange hâte getragen,
dô wart er durch den helm geslagen,
daz er von dem rosse viel zetal.
des mêrte sich der heiden schal.
si verschuzzen in mit spiezen,
daz si in für tôten liezen.
des wart ruolant gewar,
der quam mit gewalte dar.
und sluoc die heiden hin dan.
er rief den erzebischof an:
lebet ir noch geselle mîn?
gote müeze ez geklaget sîn,
daz ich für iuch niht sterben sol.
ezn wart der tugende nie sô vol
dehein bischof mê noch niemer tuot.
nu hât mich got ze wol behuot,
sît wir gescheiden müezen sîn.
dô sprach der bischof turpîn:
geselle got müeze iwer pflegen
und alle die der gotes segen
ze himele haben gekroenet,
erliuhtet und geschoenet
mit der engelischen varwe,
die müezen hiute garwe,
iwer helfe und iwer scherm sîn.
karlen den lieben herren mîn
bevilh ich der himelschen hêrschaft,
daz in got mit sîner kraft
behüete und al die kristenheit.
nune mohte ruolant durch daz leit,
daz im von den heiden geschach,
niht mê gehoeren waz er sprach:
des wart sîn muot beswaeret.
daz wart mit rede bewaeret.
er sprach ûz eime grimme
mit fröudelôser stimme:
wes engilte ich sündiger man,
daz ich hiute niht ersterben kan?
wer hât mich sus verfluochet,
daz mîn der tôt niht ruochet?
tôt wes engilte ich wider dich,
sît dus alle hâst unze an mich,
daz du mich solt versmâhen?
du muost ouch mich enpfâhen.
ez ist aller heiden tôt,
in gelebe ein ende mîner nôt.
nu alrêrst warf ruolant
den schilt mit alle von der hant
und warf den zuom an den arm.
er was von herzeleide warm
und von zornes überkraft.
daz zeigte er wol der heidenschaft:
den tet er grôzen ungewin.
ouch ranten si vil dicke ûf in
wol mit hundert ravîten,
dazs in zeheinen zîten
der nider gerîten kunden.
dâ wart ze manegen stunden
umb in sô michel gedranc,
daz er zeinem slage swanc
zwên heiden abe oder drî.
im was dannoch allez bî
von gotes genâden niwiu kraft.
ouch was daz swert sô tugenthaft,
daz ez den stahel niht enmeit.
het erz ûf den heiden geleit,
ez waere durch in gevallen.
daz ruolant vor in allen
sô lange lebendec werte,
daz enmohte von dem swerte
noch von sîner kraft niht geschehen.
wir suln gote der schulden jehen.
der tet sîn tugent dar an schîn.
do der reine bischof turpîn
eine wîle für tôt gelac,
im was ein freislîcher slac
durch daz houbet geslagen,
do stuont er ûf und begunde tragen
beidiu den schilt und daz swert,
reht alse ein man der strîtes gert
mit ritterlîchem muote.
er was mit sînem bluote
gar berunnen über al.
noch sluoc er manegen zetal,
der wol gewâfent wânde sîn.
er sprach: ruolant geselle mîn,
gebt mir ein ros balde her.
ich tuon vil gerne, sprach er.
do gefuogte diu gotes kraft,
daz ruoland al diu heidenschaft
daz niht erwern kunde,
ern hete in kurzer stunde
den bischof ûf ein ros brâht.
noch enwas in zwein niht gedâht,
dazs ieman des siges jaehen,
swie vil si der vîende saehen.
dô turpîn unde ruolant
vil manec stehelîn gewant
ir widerwarten versniten,
und nôt über nôt erliten,
dô sprach der bischof turpîn:
geselle ir sult gewis sîn,
daz uns der keiser nâhet
und alsô vaste gâhet,
daz im sîn herze bluoten mac.
ern überwindet disen tac
an sînen fröuden niemer mê.
swiez im an dem lîbe erge,
sîn fröude ist hie nâch iemer tôt.
nu senftet im die grôzen nôt,
die er für fröude het erkorn,
uns blâset darumb iwer horn,
daz er hoere daz ir noch lebet.
ich weiz wol daz er für sich strebet
und alsô grôze nôt hât,
diu im an sîn herze gât.
dô blies der degen ruolant
sîn horn, daz hiez olifant.
daz hôrte karl und al sîn diet.
daz in vil gar von fröuden schiet.
er sprach wider die sîne:
nu gâhet helde mîne.
ruolant ist iezuo vil nâch tôt.
er lîdet die aller grôsten nôt,
die iemer man erlîden sol:
daz hoere ich an dem horne wol.
über lîbes kraft si riten.
wie grôze nôt ir herze liten
von leides überlaste,
der dructe si sô vaste,
daz der verrâtaere
durch reht verloren waere
niht wan durch ungemach
âne den mort der dâ geschach.
dô sprâchen di heiden alle:
von diss hornes schalle
beginnet karl schiere komen.
uns ist diu êre benomen,
behaltet ruolant sîn leben.
hete wir im den tôt gegeben,
sô waere uns fliehen niht ze fruo.
rîte wir im deste vaster zuo,
daz wir in schiere gewinnen
und heben uns danne hinnen.
den rât begundens alle loben
und fuoren, sam si wolten toben.
alrêrst wart mit niwen siten
an den gotes ritter gestriten.
vor hinden unde neben
begunden die heiden dar streben
vaste mit der rosse kraft.
dâ wart manec starker schaft
samt ûf in gestochen
und mit gewalt zebrochen.
dar nâch sluogens alle
sô sêre ûf in mit schalle
mit swerten und mit spiezen,
daz si im die stat niht liezen,
daz er iht slüege dar wider.
si sluogen im die arme nider
und werten im den widerslac.
in dem strîte dâ gelac
ruolande sîn liebez ros tôt.
solte er selbe in strîtes nôt
den lîp verwandelt hân,
daz waer an der stat getân
bî sîme rosse valentîche.
si versuchtens angestlîche
und wâgten ez vil sêre.
si wolten ir lant die êre
mit dem strîte hân gewunnen.
desn wolte in got niht gunnen.
turpîn ruolandes geselle,
der mahte ein grôz gevelle
sô lange mit den heiden,
unz er si hete gescheiden
von ruolande hin dan,
daz er eine wîte gewan
sô vil daz er den slac erzôch.
swer sînen slegen dâ niht enpflôch,
swie er ze fuoze was komen,
dem wart schiere benomen
allez dasz er ie gewan.
dâ sluoc er ros unde man
sô vil beidenthalben sîn,
er und der bischof turpîn,
daz er die heiden nâch den zîten
zuo in niht mohte rîten
und niemen ûf si dô sluoc,
wan sper schôz man dar genuoc.
daz enschadet in niht fürbaz,
wan daz ros dâ er ûfe saz
turpîn, daz wart erschozzen.
si wâren dâ beslozzen
al umbe sich mit den tôten,
die si nider heten geschrôten,
daz ir die heiden niht ensâhen
noch enmohten in niht genâhen.
nu nam aber an die hant
sîn horn der degen ruolant
und blies, daz hôrte karl wol.
des leides waere ein lant vol,
daz in sîn eines herze was.
daz er sô grôzer nôt genas,
dâ mac man wunder abe sagen.
daz in daz ros mohte getragen
mit alsô grôzer swaere,
seht daz was wunderbaere.
ouch heten si diu ros verriten,
daz si dasz loufen gar vermiten
und kûme giengen under in
nu hiez si karl durch den sin
ir horn blâsen über al,
daz ruolanden dirre schal
beide fröute unde trôste
und die heiden erlôste
ir fröude und ir manheit.
des wârens alle bereit.
dâ wurden samet mit gewalt
vier tûsent herhorn erschalt.
dâ wart ein schal unde ein dôz
alsô krefteclîchen grôz
rehte als berc unde tal
zesamne schrieten über al.
dô sprâchen die heiden:
wir suln von hinnen scheiden,
der keiser kumt, wir sîn verlorn:
wir hoeren sîniu herhorn.
dône wart niht langer dâ gebiten
wan daz si fliehende riten
ze runzevâl ûzme tal.
alsô behabten si daz wal
ruolant und der bischof.
si rûmten den nôthof,
dar inne si wâren genesen.
dane wolten si niht langer wesen.
si stigen her ûz beide
und sâhen in vil leide
an ir mannen die dâ lâgen
und an ir lieben mâgen.
dô sprach der bischof turpîn:
helfet mir trûtgeselle mîn,
daz ich entwâfene mich.
mîn unkraft diu ist grôzlîch.
nû gâhte ruolant,
daz er die riemen enbant
und huop im den helm abe.
do gewan er grôzer ungehabe:
im viel daz houbet von einander.
alrêrst dâ bevander,
daz er ze tôde was erslagen.
dazn mohte ruolant niht geklagen
nâch sînem willen von der nôt:
er was ouch selbe vil nâch tôt.
dô bat er turpînen,
den trûtgesellen sînen,
daz er im ze gênne günde,
swaz er der zwelfer fünde,
daz er die zesamne hüebe,
daz mans ensamt begrüebe.
hin gie der degen ruolant.
got fuogtez sô daz er si vant
allesamt vil schiere.
er vant in oliviere
wol hundert spieze oder mêr.
er sprach: dîn vater reinhêr
der freischet leidiu maere.
got unser schepfaere
der müeze dîner saelde pflegen.
dir enwart nie dehein degen
an sînen tugenden gelich.
als der keiser vindet dich,
sô wirt sîn herze leides vol.
ich hoere an sînen hornen wol,
daz er uns vaste nâhet.
swie balde er nû her gâhet,
ern siht uns lebende niht mê.
mir tuot mîn herze sô wê,
daz ich niht mac erbeiten sîn.
dô sprach der bischof turpîn:
geselle ruolant bringet mir
eines brunnen, des geniezet ir
an der jungesten urstende.
mîn nôt diu naeme ein ende,
als ich einen trunc getaete,
ob ich daz wazzer haete.
ruolande was ê vil wê,
des wart nû zehenstunt mê.
daz schuof diu jaemerlîche nôt,
do er vernam, daz er den tôt
sîme besten friunde solte holn,
für den er gerne wolte doln
den tôt und hulfe ez in iht.
desn wânde er langer leben niht.
im hete sîn selbes smerze
und ouch diu nôt daz herze
vil nâch zebrochen dâ zehant.
im wart sô wê, daz im verswant
des lîbes kraft über al.
er saz in allen wîs zetal,
als ez sîn tôt solte sîn.
sô starp der bischof turpîn.
des wart ruolant gewar
und quam sô rehte kûme dar,
daz er im wol bescheinte,
daz er in mit triwen meinte.
er sprach: gotes lêraere,
wie daz rîche gêret waere,
ob ez iuch lange solte hân.
ir habt daz beste unz her getân.
nu lâze mich got durch sîne kraft
geniezen iwer geselleschaft.
reiner bischof turpîn,
iwer sêle müeze vor gote sîn,
irn werdet niemer wîze kunt.
er kuste in tôten an den munt.
nu kêrte ruolant von dan
und dâhte vaste dar an,
daz er, mohte ez geschehen,
den keiser wolte gerne sehen,
den er sô vaste hôrte komen.
da er diu horn hete vernomen,
des selben endes kêrte er hin
und gie vil rehte gegen in.
dô ruolant von den sînen
und von den sarrazînen
gegie wol eines schuzzes lanc,
dô schuof diu nôt diu in dâ twanc,
daz er niht mohte fürbaz.
under einen boum er gesaz
an einen schate ûf einen stein.
ern schiet sich niht von den zwein,
von dem horne und von dem swerte,
die wîle er lebende werte:
der hete der degen ruolant
ietwederz noch in sîner hant.
nu saz er alse ein man tuot,
der mit dem tôde ist gemuot,
und was vil nâch verscheiden.
dannoch quam dar ein heiden
und warte, wenne er stürbe,
daz er an im erwürbe
daz guote swert und daz horn.
der was von arabie geborn.
dâ wolte er danne dar nâch sagen,
er hete ruolanden erslagen.
in dûhte ruolant waere tôt.
nu mahte er sich mit bluote rôt,
als er vil kûme lebte
und nâch dem schate strebte
da er ouch den kristen under vant.
nu wart der werde ruolant
sînes willen wol gewar.
er enthabte sich, unze er dar
in die rehte mâze quam.
sîn horn olifant er nam,
daz erhuop er kûme genuoc.
durch daz houbet er in sluoc,
daz erz niemer mêr überwant.
nû müeze dîn sprach ruolant,
der leide tiuvel walten:
ich hân daz horn zspalten.
nû jâmerte ruolande harte,
daz die heiden nâch durndarte
alsô begunden werben.
ir gewerp muoz verderben,
sprach er wider sich selben dô,
ir deheiner wirt dîn niemer frô,
sît ich dîn niht gehaben mac.
iesâ sluoc er einen slac
mit beiden handen in den stein.
do ez an dem swerte niht enschein
do kêrte er die andern ecke dar
und versuohte sîne kraft gar.
er sluoc ez vaster danne ê.
nu enschein ez aber niht mê
an dem swerte hâres breit.
er sprach: alrêrst ist mir leit,
daz du sô rehte guot bist.
daz tet mir unze an dise vrist
in mînem muote harte wol.
nu enweiz ich waz ich tuon sol,
daz die kristen vor dir genesen.
ez muoz ir aller tôt wesen,
begrîfent dich die heiden.
daz wolte ich gerne scheiden.
anders riche ich niht an dir,
du hâst vil wol gedienet mir:
nu muoz ich dir übele lônen.
in getar dîn niht geschônen.
ich wolte laegestu in dem mer,
daz dîn keiser noch sîn her
niht dorfte werden schadehaft.
nu versuohte er aber sîne kraft:
er sluoc zehenstunt dar.
des gestuont daz swert allez gar
âne mâl und âne scharten.
des begunde er vaste warten.
dô sprach der degen ruolant:
mir ist nu langer wol bekant
dîn vil tugentlîcher site,
daz du des nie niht vermite,
swar ich dich mit slegen bôt,
dâ was gereite der tôt.
ichn hân ouch müezec niht gelegen,
sît daz ich dîn begunde pflegen.
ich betwanc mit dir palerne,
die dienent dem keiser gerne.
swaz dannen ist unz z îrlant
daz twanc ich mit mîner hant.
im dienen diu lant âne wer.
von dem riuzeschen mer
unz ze portegâl in daz lant
da ist er herre genant:
des twanc ich si vil starke.
swaz lande von tenemarke
unz hin ze arle sint gelegen,
die müezen sîn ze herren pflegen.
do mîn got mit dir gedâhte
und dich der engel brâhte
mînem herren unde mir,
dô hiez der keiser in dir
versigelen michel heiltuom.
du hâst daz lop und den ruom
an tugenden unde heilecheit,
des ist mir grôzlîche leit,
deich dich ungezogenlîche sluoc.
der dich mir von himele truoc,
der füeget dich wol swem er dîn gan.
der elliu dinc berihten kan,
der erbarme sich, sprach er, über mich.
eime kriuze leite er sich gelich
nider ûf den selben stein.
ich bevilhe dir mînen oehein,
sprach er, lieber herre got.
hilf im daz er dîn gebot
erfülle und dînen willen,
und hilf im die gestillen,
die den gelouben wellen stoeren.
nu geruoche mich hie gehoeren,
grôzer got, sprach er,
sende mir dînen boten her,
der mîn arme sêle des entlade,
daz ir dehein boese geist iht schade.
den hantschuoch zôch er von der hant,
den got dem keiser het gesant,
gein dem himel er in bôt.
dô wart ein ende sîner nôt:
den enpfie der engel von im.
er sprach: ruolant, ich benim
dir alle dîne swaere.
als er vernam daz maere,
dô schiet er und diu sêle sich.
sus reine und alsô lobelich
wart ruolandes ende,
daz got von sîner hende
den hantschuoch selbe nemen hiez
und in vor tôde wizzen liez,
daz er gote was ein lieber kneht.
des ist ouch billic unde reht,
daz sînem namen iemer sî
vil michel lop und êre bî.
nu hoeret wâ von daz quam,
daz man die wârheit vernam,
waz si sprâchen unde tâten.
swaz si begangen hâten,
dazn mohtens selbe niht gesagen,
si wurden allesamt erslagen.
sante gilje der reine,
der saz do alterseine
ze provinze in eime hol.
dâ weste in karl vil wol
und quam durch got vil dicke dar.
dem hete dise rede gar
der heilege engel geseit.
dô schreip erz für die wârheit
und gap ez karle alsô geschriben.
sus ist daz buoch unz her beliben
ungevelschet sîne zît.
sô liep wart gote dirre strît,
daz in der engel schrîben hiez
und uns die wârheit wizzen liez.
dô ruolant sîn ende nam,
ein lieht von dem himele quam
ze runzevâl in daz tal,
als der himel über al
ein klâriu sunne waere
und allenthalben baere
gelîchen schîn der sunnen.
do des liehtes was zerunnen,
do begunde di erde sô biben,
daz diu hiuser kûme stênde bliben
in kerlingen unde in spanje lant.
dar nâch quâmen sâzehant
unmâzen liehte blicke,
vil grôze und alsô dicke
donreslege dar under,
daz die alten durch daz wunder
verzagten mit den kinden.
dar nâch quam von winden
ein sturm unde ein solh dôz,
daz sich die starken boume grôz
des valles kûme werten.
daz die liute sich ernerten,
daz muose kûme geschehen.
die sterne liezen sich sehen.
daz weter wart sô mislich,
daz genuoge liute sich
des suontages versâhen
und des von vorhten jâhen,
diu werlt solte zergân,
got wolte sich gerihte hân.
dô diu zeichen wâren komen
und ende hâten genomen,
dô quam der keiser geriten.
swaz er doch jâmers hete erliten,
daz was ein anegenge.
er wart sît zuo der lenge
sô grôz und alsô swaere,
daz er vil ringe waere,
waer er alsô bestanden.
er gedâhte ruolanden
lebende vinde dannoch.
des gedingen trôste er sich doch.
den êrsten den er tôt vant,
daz was sîn neve ruolant.
done was des trôstes niht mê,
dar an sîn herze hafte ê.
nu sâhens für sich in daz tal
und sâhen niht lebendeg über al
und sâhenz tôten alsô vol,
daz si des heten gesworn wol,
waeren allen heiden erslagen
und dâ zesamene getragen
daz einer niht waere gnesen,
irn dorfte dâ niht mê wesen.
des erschrâken si sô sêre,
daz si niht mohten mêre
ûf den rossen gesitzen.
si quâmen von ir witzen,
dô si daz jaemerlîche leit
sô rehte grimmeclîche sneit,
daz ir herze vor leide wielen.
von den rossen si nider vielen
und giengen ûf den tôten hin.
dâ wart ein nôt under in,
do si suochen begunden
und niemen enfunden,
den si westen wer er waere,
daz si von der grôzen swaere,
wol halbe vielen für tôt.
des reinen keisers nôt
diu begunde alsô swâren,
rehte alse er sînen jâren
ein ende müese machen.
im begundez herze krachen,
im erslach diu varwe und diu kraft.
in hete des tôdes meisterschaft
vil nâch gar überwunden.
sîn fröude was verswunden
von der grôzen verlust.
er sluoc sich dicke an die brust
mit beiden sînen handen
kûm erkante er ruolanden,
den lieben neven sînen,
und den bischof turpînen.
die andern zehen vander
ligende bi einander,
dar hete si ruolant getragen.
wer in dâ mê was erslagen
dern mohtens niht bescheiden
vor dem bluote von den heiden.
die zwelfte kuste er alsô tôt.
wê mir, sprach er, dirre nôt,
ruolant lieber neve mîn,
daz ich nu muoz enbern dîn.
nu erbarmez got durch sîne tugent,
daz ich ein ende dîner jugent
mit dînem tôde hân gesehen.
mirn kunde leider niht geschehen.
du muost und die gesellen dîn
mir iemer unersetzet sîn,
die hie mit dir gelegen sint.
ir sît gewesen des rîches kint,
sîn êre ist elliu von iu komen,
nu wirt sin ouch mit iu benomen.
noch hete der tôte ruolant
sîn swert in sîner zeswen hant:
daz woltens drûz genomen hân.
done wolterz niemen lân,
ê daz der keiser dar gienc
und ez mit sîner hant enpfienc:
dô strahte sich diu tôte hant.
dâ wart in allen bî bekant,
daz got waz mit in beiden,
swie er sich hete gescheiden.
dô sprach der herzoge naymis:
herre ich bin des vil gewis,
daz wir noch rechen disen roup.
ich sihe dort michelen stoup:
dâ fliehent die heiden hin.
er sprach: sô rîtet nâch in
unde ensûmet iuch niht mê.
im was vor leide sô wê,
daz er niht rîten mohte
noch ze strîte niht entohte.
er hete über maht geriten
und hete sô grôze nôt erliten,
daz er vil nâch für tôt lac.
nu quam der engel der sin pflac,
der gap im trôst unde rât.
er sprach: ez ist ein missetât,
daz du niht volgest dem gebote.
ez ist benamen wider gote,
daz du dîn leit ze sêre klagest.
got wil daz du selbe jagest
hin nâch dînen vîanden.
die suln mit grôzen schanden
ir ende kiesen vor dir.
er sprach: herre so hilf mir,
daz uns daz lieht müeze wern,
unz ich gereche mînen swern.
er engel sprach: daz sol geschehen.
don mohte er sîn niht mê gesehen.
er sprach: otte und gebewîn,
durch got und durch den willen mîn
blîbet hie mit hundert mannen,
unz daz wir kumen dannen,
dar wir die heiden suln jagen.
swer hie mit ruolant ist erslagen,
der ist ze gotes rîche.
nu sul wir willeclîche
ir lîchnamen êren.
si mugens uns wol gemêren
ze gote unser sêle heil:
des stêt an in ein michel teil.
si beliben mit hundert rittern dâ.
nu reit der keiser iesâ
nâch den heiden hin.
dô tet got durch in
ein gnaedeclîchez wunder.
diu sunne diu was under
und solte der tac ein ende hân:
do begundes wider ûf gân
und gie alsô die widervart,
unz daz ez mitter tac wart:
dô gie si aber ir rehten ganc.
der tac wart zweier tage lanc,
daz was des obersten gebot.
also tet ouch unser herre got
hie vor in der alten ê.
eime juden, der hiez jôsûe,
durch den willen sînen
liez och got die sunnen schînen
nâch einander drithalben tac,
daz got erfulte sînen slac
und den guoten man gewerte,
des er ze rehte gerte.
diz tet ouch got umbe daz,
daz er erzeigte sînen haz
den vînden und den sînen
sîne helfe lieze schînen.
karl geschach sô liebe nie,
sô dô diu sunne wider gie.
des genâdeter gote von grunde
mit herzen und mit munde.
nu begunde aber den heiden
daz zeichen vaste leiden,
daz si die sunne ûf gên sâhen
und die kristen nâch in gâhen:
dô wurdens alle zagehaft.
si sâhen wol die überkraft
und triweten sich niht erwern.
sine mohten sich fliehende ernern.
sine wâren doch niht trôstes frî:
in was ein wazzer nâhe bî,
daz ist geheizen saybrâ.
ir schif wânden si dâ
vil gewislîche vinden.
dô was in mit den winden,
die nâch ruolandes tôde wâten,
beidiu sêle unde lîp verrâten,
die heten diu schif enwec getriben.
diu aber stênde wâren bliben,
diu wâren elliu wazzers vol.
unz dar gehabten si sich wol:
nu si begunden nâhen
und diu schif verlorn sâhen,
dô nam ir trôst ein ende.
si huoben ûf ir hende
und begunden ruofen unde beten
an apollen unde an mahmeten
und swaz si der gote erkanten:
mit namen si die nanten
und bâtens wesen ir wer.
dô quam des keisers her
und wânden mit in strîten.
do begundens fliehende rîten
für sich in daz wazzer alle.
mit eime gelîchen valle
sunkens an des wâges grunt,
daz man ir lebende noch gesunt
deheinen niemer mêr gesach.
vil manec kristen dô sprach:
ir gesâhen ruolanden
nâch grôzen iwern schanden
und nâch iwerm unheile.
nu sît ir hin zeteile
mahmete gevallen
und iwern goten allen.
dô got den keiser dô gerach,
daz er die vîande sach
vil schantlîche ertrinken
und in dem wâge versinken,
des lobte er got vil sêre.
done was des tages niht mêre.
nu hiez er herbergen dâ
sîn her bî saybrâ:
si schuofen alle ir gemach.
der keiser sîn gebet sprach,
alsô gewâfent sô er was,
kniet er vil dicke ûf daz gras,
umbe daz êwige heil.
do er des getet ein michel teil
und dar nâch slâfende lac,
dô lie der engel, der sîn pflac,
karlen in dem troume sehen,
waz im noch solte geschehen.
im troumte ein troum swaere,
daz der himel offen waere
und fiur dar ûz gienge
und al die werlt bevienge.
und dar nâch quâmen swinde
donreslege und winde
und zebrâchen in die schilte,
daz si der nôt bevilte
und niht langer wânden wern.
dô quâmen lewen unde bern,
daz gewaefen sin abe zarten.
dar nâch quâmen liebarten,
die begunden ir alsô vâren,
daz si alle gewis wâren,
ir leben waere ergangen.
dô quâmen grôze slangen
und grîfen ein sô grôz her,
unz in des dûhte, daz sîn wer
in niemer mohte gestrîten,
er müese wider rîten.
ein starker lewe quam dô dar
ûz der ungehiuren schar
und wolte den keiser ane varn.
des muose er selbe sich bewarn
er gap dem lewen einen slac,
daz der tôt vor im lac.
dô quâmen sprechende bern,
die begunden an den keiser gern,
daz er in ir tôten gaebe wider,
die dâ geslagen wâren nider:
si woltens ir jungen bringen.
daz er waere ze kerlingen,
diz troumte im aber iesâ
und saehe grôze fröude dâ
und ûf den hof ein tier quam,
daz was grôz und alsô freissam,
daz er kûme vor im genas.
wan daz got mit im was,
sô hetez im den lîp benomen.
nu sach er einen ruden komen
von sînem palase dar,
der was grôz unde zornvar,
der lief daz selbe tier an.
den sic er schier gewan,
ez wart von im erbizzen.
ir sult daz rehte wizzen,
swie wol der keiser genas,
daz im diu naht unsenfte was.
nu lâze wir dise rede hie
und hoeren wiez marsilie ergie,
dem ruolant sluoc den arm abe.
der quam mit grôzer ungehabe
hin wider heim ze sarragôz.
dâ wart diu klage unmâzen grôz
um sîn êre und umbe sînen lîp.
pregmunda sîn getriwez wîp
diu hete ir sinne nâch verlorn.
si huop zir goten einen zorn.
si sprach: ir habt mich betrogen,
swaz ir saget daz ist gelogen:
des müezet ir iemer sîn geschant.
dô wart ir bethûs zehant
zebrochen von ir gebote.
dar zuo warf si diu apgote
under hunde und under swîn.
die die hêrsten solten sîn,
apollen und mahmeten,
die hiez si under die füeze treten,
und einen, der hiez tervigant,
an den hete si gewant
ir flîzes ein michel teil,
er gehiez ouch ir vil grôz heil,
daz der künec den sic naeme
und froelîche wider quaeme,
den frâgte si nu maere,
wa irs herren arm waere.
dô sweic er alse ein ander stein.
des huop sich zwischen in zwein
ein êwic vîenschaft zehant.
die grôsten hulwen die man vant,
dâ hiez si in wesen in.
si sprach: die wîle ich lebende bin,
sô werdet ir niemer gêret.
ez ist vil gar verkêret,
swaz ich iu liebes hân getân.
daz ich iu her gevolget hân,
daz wil ich iemer gote klagen
und wil iu gar widersagen.
marsilies der was ungesunt,
wand er was tôtlîche wunt:
er wart an sîn gemach getragen.
nu hôrte er sâ zehant sagen,
daz im quaeme über mer
ein vil kreftigez her.
daz brâhte der künec pâligân,
dem was marsilies undertân
und hete von im sîniu lant.
dem het er sînen boten gesant
mê danne vor sehs jâren,
do sîn karl begunde vâren,
und het im wizze getân,
ern mohte des niemer engân,
ern müese fliesen sîn leben
od er müese sich karle ergeben,
ern wolte im helfen mit her.
nu was er komen über mer.
der grôze künec von persiâ
in die kleinen alexandriâ
dar was er, alse ich hân vernomen,
mit zwein und vierzec künegen komen,
die im alle wâren undertân.
nu fuor der künec pâligân
mit den sînen in die saybrâ
und liez alle ir schif dâ
und zugens ûz ûf daz lant.
do enwas dâ niemen erkant,
daz er ie gesaehe grôzer her.
si jâhen si wolten âne wer
durch al die werlt rîten,
in möhte niemen gestrîten.
nû hiez der künec pâligân
die im dâ wâren undertân,
allesamt für ich komen.
sin heten noch niht vernomen
war umbes ûz quâmen,
unz daz siz dâ vernâmen.
er sagte in zornlîche:
mir hât karl in mînem rîche
grôzen werren gemachet.
ich wolte ez sîn verswachet.
ob ers genuzze umbe ein hâr.
ez sint nu rehte sehs jâr,
daz mir marsilies boten sante,
dô im karl die marke brante,
und enbôt mir michel ungemach,
als ich selbe in sînem brieve sach,
karle waere an im gelungen:
der hete in harte betwungen.
dô gerte er helfe an mich.
nu dunket mich daz billich,
daz ich im helfe dar zuo.
nu râtet wie ich daz getuo,
daz ich gewalteclîche
befride mîniu rîche
nâch mînes namen êre.
dô swuoren im vil sêre
beide künege unde fürsten
und sprâchen sîn getürsten
sîn gebot niemer übergên.
swaz er si hieze bestên,
desn wante si dehein nôt,
ezn tete der grimmige tôt.
dô sprach sîn sun sâ zehant,
der was malprîmes genant:
ir habt hie wol grôze kraft,
sît ir von karle schadehaft,
daz ir vil schiere widertuot.
uns ist daz nütze unde guot,
welt ir iuch selben êren,
daz wir durch spanje kêren:
so ir parîs zebrechet
und iuch an âche gerechet,
daz ir die stete sîne
ze berge bî dem rîne
allesamt erstrîtet
und danne ze rôme rîtet
und im dâ nemet sîn gewalt.
sîn hôhvart ist sô manecvalt,
al die wîle er rôme hât,
daz er iu iemer widerstât.
nemt im lîp unde guot,
sô sît ir von im ungemuot:
daz ist daz beste getân.
dô schuof der künec pâligân,
daz man im für sich gewan
zwêne sîne heinlîche man.
er sprach: clarjûn und clarjens,
iwer vater, der künec maltrens,
der hete an triwen grôze kraft.
werbet mîne botschaft
ze marsilien mînem man,
dem ich vil wol sîner êren gan.
füeret im disen hantschuoch dar
und saget im rehte wiez dâ var,
und saget ouch im ich sî hie bî.
swar im aller liebest sî,
dâ kêre ich mit dem her hin,
sô daz ich im nütze bin,
daz er mich wîse in daz lant.
ich gereche sînen brant
oder ich gelige tôt der nider.
nu kumt schiere her wider,
ich wil iwer hie beiten,
unz muge wir uns bereiten,
swaz uns ze tuonne geschiht,
daz man uns wol bereitet siht.
die boten quâmen ze sarragôz.
dâ was diu klage alsô grôz,
daz si vernâmen in ir tagen
nie grôzer weinen unde klagen.
dô frâgtens waz dâ waere
nâch sô grôzer ungebaere.
dô sprachen frowen unde wîp,
in waere unmaere der lîp,
si mohten wol von schulden klagen.
die man waeren alle erslagen.
dar zuo waeren ir gote verkorn.
die künegîn hetes durch den zorn
geworfen under die hunde:
wer in nu gehelfen kunde?
dô si des vil vernâmen
und si ze marsilie quâmen,
dô was noch grôzer klage dâ,
dann iemer waere anderswâ.
si sâhen in kumberlîche ligen.
dô giengens für in unde nigen:
dar nâch sprâchens alsô:
nu müeze iuch schiere machen frô
mahmet der vil grôze
und alle sîne genôze.
uns ist leit iwer ungemach.
mit arbeiten er ûf sach,
er sprach: waz mohtens mir frum sîn?
ich hiez si werfen für diu swîn
und hiez ir hûs brechen:
dazn mohtens niht gerechen.
si gehiezen mir den sige.
nu wartet selbe wie ich lige:
mir ist mîn arme abe geslagen.
dazn hulfen si mir nie klagen,
daz si mich ie geraechen
od ein wort der wider spraechen.
si swigen als die steine.
wolte got waerens gemeine
verbrunnen, swaz ir waere.
si sint alle trügenaere.
die boten sprâchen fürbaz:
herre, ir sult vernemen daz,
warumbe wir her geriten hân.
iwer herre der künec pâligân
der ist iu komen in daz lant
und hât uns selbe her gesant.
er enbiutet iu er sî hie bî.
nu enbiutet im wâ iu liep sî:
dâ rîtet er hin mit sîme her
er hât mit im über mer
zwêne und vierzec künege brâht
und hât sich alsô vor bedâht,
daz er alsô ûz komen ist,
bestüende in selbe jhesus krist,
der müese sigelôs schînen,
quaem er mit al den sînen
unserm herren ist nu worden zorn:
im hânt die heiden gesworn,
daz si iwern arm sô rechen,
daz si karle gar zebrechen
beidiu parîs und âche
und nemen im in der râche
beidiu rôme und laterân.
dazn kan nu niemen understân,
daz müeze karl gar enbern.
sîn êre mac niht langer wern.
pregmunda di küneginne sprach:
iu endunket der keiser nie sô swach
er ahtet di künege die nû sint
als ein einnaehtec kint.
ir vindet in hie nâhe bî.
seht wâ daz naehste velt sî,
dâ lît er an mit solher kraft,
braehtet ir alle heidenschaft,
irn gesiget niemer deste baz.
diz enspriche ich niht umbe daz
ine günne mînem herren wol
des ich im ze rehte gunnen sol.
dem keiser hilfet aber ein man,
dem niemen angesigen kan:
daz ist sîn herre jhesus krist.
ir ervart wol ob ez wâr ist.
do die boten urloup genâmen
und wider zir herren quâmen,
dô sagtens boesiu maere:
spanje daz stüende laere,
die sîne waeren alle tôt,
marsilies laege in grôzer nôt,
im waere geslagen abe.
noch waere da grôzer ungehabe,
die künegîn hete durch den zorn
ir gote allesamt verkorn.
dô bezert si daz maere
und sprâchen der keiser waere
vil nâch gar überwunden.
si heten wol bevunden,
man möhte in lîhte verjagen.
im waere ruolant erslagen,
der sînes heren pflaege.
an den sîn trôst laege,
die waeren allesamt tôt.
durch die klegelîche nôt
laege karl bî der walstat
und waere vehtennes sat:
dâ mohten si in vinden,
beide vâhen unde binden.
ûf spranc der künec pâligân.
er sprach: nu lât et hin gân,
swer gâhen muge, der gâhe
und helfe daz ichn gevâhe:
sôst mîn vart wol bewant.
ein künec was jenias genant,
den hiez er daz her bewarn
und hiez ez vaste enwec varn.
do die künege diz vernâmen
und si zesamne quâmen,
mit michelem schalle
si dröuten karle alle.
dâ wart gedröut und gebroget
ûf den roemeschen voget,
ezn mohte nieman gahtet hân.
nu nam der künec pâligân
sîner herzogen schiere
der gewaltegesten viere
und reit vor dem her dan
ze marsilie sînem man.
dâ hiez in willekomen sîn
pregmunda diu künegîn.
ze sînen füezen si sich bôt.
si sprach: nu muoz ich grôze nôt
iemer weinen unde klagen.
mîner süne der sint zwêne erslagen,
karl hât den dritten hin,
des ich vil ungewis bin,
ob er noch den lîp habe.
mînem herren ist sîn arm abe.
friunt guot unde man
und swaz ich mâge ie gewan,
daz ist mir allez benomen.
ich bin in gotes aehte komen:
diu saelde hât mich gar verlân.
owê waz ich gelebet hân
unsaelden und herzeleides!
sô helfe mir got des eides,
darf mir niemen wandel geben,
ich naeme den tôt für daz leben.
dô der künec diz vernam,
under sînen mantel er si nam.
er sprach: nu gehabt iuch baz
und wizzet waerlîche daz,
ir riwet mich und iwer man,
daz ichz niht wol gesagen kan.
ine wil ouch niemer werden frô,
ine gereche iuch alsô,
daz karl tôt vor mir gelige
und ich den kristen angesige
sô gar daz dar nâch niemen mê
geloubet an den niwen ê.
diu küneginne wiste in
in eine kemenâten hin,
da er den künec marsilien vant.
der hiez in iesâ zehant
gote willekomen sîn.
wol mich, sprach er, herre mîn,
daz mir diu saelde ist geschehen,
daz ich iuch vor tôde hân gesehen:
mirn geschach nie liep merre.
aller künege herre,
nu enmac ich langer niht leben.
ich muoz mîn leben ûf geben,
dar zuo twinget mich diu nôt.
mîn erben die sint alle tôt.
nu bestatet wîslîche
diz guote künecrîche.
ezn zimt benamen deheinem man,
wan der wol getar unde kan
rihten lîhen unde geben
und alsô hêrlîche leben,
daz er vor den êren iht enspar
rehte in küneges wîse var.
des danket im pâligân.
ich wil dînen rât hân
vil gerne, sprach er, lieber man,
der liebest den ich ie gewan.
mîn beitet ein vil grôz her:
ich wil sehen wie sich karl wer,
als mîn wille an im ergê:
sô sehe wir danne wie ez stê.
ich muoz dich klagen iemer,
ine fünde den herren niemer,
der diz rîche sô wol êrte.
weinende er dannen kêrte,
er kuste die frowen unde reit.
sîn her was lanc unde breit.
dâ mite reit er über maht
beidiu tac und die naht,
unze er an die stat quam,
dâ sîn gewalt ende nam.
diz was rehte der tac,
dô der keiser dâ lac,
da er in sînem troume leit
sô maneger hande arbeit.
dô riten im disiu liute zuo.
des selben morgens vil fruo
wahte der gotes man
und huop vil grôze klage an
beide umbe ruolandes tôt
und umbe die künftige nôt,
die er in dem troume sach.
zuo den sînen er dô sprach:
wirn haben nie sô grôz leit.
unser nôt und unser arbeit
dine sint noch niht verendet:
swederz got gewendet,
an schaden oder an gewin,
ez schînt wol daz ich sündec bin.
dâ von wil got niht enbern,
ern welle mich kumbers gewern.
ich hân in mînem troume ersehen,
daz uns ze lîden ist geschehen
vil schiere michel arbeit.
der die marter und die menscheit
durch unsern willen nam an sich,
der mache ez uns genaedeclich.
der beier herzoge sprach:
uns enmac dehein ungemach
von strîte niemer geschehen.
ich hân ze runzevâl gesehen,
daz si alle tôt sint gelegen,
die der heiden lande solten pflegen.
wie kan uns danne missegên?
ezn sî daz uns diu wîp bestên
oder daz uns got tuo den tôt,
wir beliben âne strîtes nôt.
dô karl von dem bette quam
und sîn gewant an sich genam,
dâ sach er vorne an im stân
ein kriuze, daz was wolgetân,
daz dar quam âne menschen hant.
daz hete im jhesus krist gesant:
des fröute er sich vil sêre.
ez was ouch iemer mêre
unz an sîn ende sîn site,
daz er sich segente der mite.
ez hât noch z âche grozen ruom:
dâ bî lît michel heiltuom.
dô riet dem keiser sîn muot,
ez dûhte ouch sîne wîsen guot,
daz er ze runzevâl rite
und got êrte dâ mite,
daz er zesamne hieze tragen
die im dâ wâren erslagen
und bestatte si zer erden,
daz ir fleisch niht dorfte werden
den vogelen ze heile
noch den tieren ze teile.
dô sîn vane gewendet wart
und sich huoben an die vart,
dô quâmen im zwêne boten nâch.
die sprâchen: war ist iu sô gâch,
ein keiser vol übermuotes?
iu genüeget deheines guotes,
sît ir ze rehte wellet hân,
daz iu al diu werlt sî undertân.
nu ensûmet ez niht mêre.
ir sult hie guot und êre
und michel lop erwerben
oder ir müezet benamen ersterben.
iu enbiutet der künec pâligân,
ir sult im wesen undertân
und sult im iwern zins geben
beidiu über guot und über leben:
des wil er iuch erlâzen niht.
sprechet ir der wider iht
und fliehet ir von hinnen,
irn muget doch niht entrinnen.
er jaget iu nâch durch elliu lant,
unz er iuch bringet an sîn bant.
diu ist niender sô guot,
da ir vor im ûfe sît behuot.
er enbiutet iu er sî hie bî.
swaz iwer wille nû sî,
des sult ir iuch gein uns erbarn.
dar nâch wil er ouch danne varn.
als diu rede vernomen wart,
do begunde der keiser den bart
harte zornlîche streichen.
er sprach: wie weiz er mich sô weichen,
daz er sus ûf mich broget?
ich heize der roemesche voget.
waere got nâch sînem rehte erkant,
mir solten billîch elliu lant
ze rôme wesen undertân.
wie getorste mir dô pâligân
enbieten solhe gruoze?
des stêt er mir ze buoze:
daz muget ir im von mir sagen.
ern darf mich niemer fuoz gejagen,
ich wil im schaffen solh heil,
daz er niemer dehein seil
gespannet an sîn antwerc
für burc noch für deheinen berc.
diz velt ist lanc unde breit:
daz saget im für die wârheit,
hie wil ich und die mîne
iwern herren und die sîne
mit den swerten enpfâhen.
heizet in her gâhen:
er vindet hie swaz er suochet.
ob es got von himele ruochet,
swie maneger sîner künege sî,
ich wirde hiute von in frî.
irn kumet niemer deheiner wider:
got sleht ir selbe der nider.
sin wellent sîn erkennen,
des sol si iemer brennen
der tiuvel ir geselle
in der grundelôsen helle.
die boten rûmten ez dâ.
nu hiez der keiser iesâ
sîniu horn durch daz erschellen,
daz sîne hergesellen
vernaemen disiu maere,
waz in dâ künstec waere.
als er die fürsten dar gewan,
dô sprach der werde gotes man:
swer mit gote wil gestân,
dem ist diu porte ûf getân,
da er got êweclîche siht,
als unser herre selbe giht
mit den worten diu er sprach,
do er die marter ane sach:
ich wil, lieber vater mîn,
daz alle die mit mir sîn,
an den mîn wille volle quam.
die füere ich selbe an den stam
dâ si mit fröuden iemer sint.
die heizen mîniu rehten erbekint.
swaz uns noch hiute hie geschiht,
daz ist ein verswigen dinc niht.
ez schreip der künec dâvît
vor gotes geburte manec zît,
ein vil edel wîssage.
er saget uns hiute von disme tage.
er sprach: daz muoz ouch werden,
der künec ûf der erden
stât ûf wider sînen herren,
und tuot doch schaden merren.
er samnet, daz ist unsin,
vil manegen fürsten wider in.
ez hât der künec pâligân
wider unsern trehtîn getân:
nu hât uns got dar zuo gespart,
daz wir die selben hôhvart
mit sîner helfe rechen
und ir gedanc zebrechen.
ir geloube muoz vor uns geligen:
gote mac niemen angesigen.
heten si noch grôzer kraft,
got machet uns doch wol sigehaft.
nu wizzet swer die tugent hât,
daz er in der nôt willec stât,
daz sîn diu saelde ruochet.
als got den man versuochet,
dâ muoz er saelde erwerben
oder sô gar verderben,
daz er von gotes hulden kumt.
swer in der nôt niht enfrumt,
der muoz versmâhet werden
in dem himel und ûf der erden.
nu lobe wir unsern herren krist,
daz der geladeten sô vil ist
und der erwelten kleine,
daz wir alle gemeine
sîn rîche mugen ervehten.
swer belîbet an dem rehten,
ez sî man oder wîp,
got gît im wider sînen lîp
alsô ganz und alsô klâr,
daz im niemer dehein hâr
von sînem houbet wirt verseit.
swer arbeit unde smâcheit
vil gerne lîdet durch got
und behaltet elliu sîniu gebot,
swelh lîp sô nimt ende,
daz waere ein missewende,
solter mit der sêle niht erstân:
sô hete er umbe niht getân,
daz er sich lât versmâhen,
solt ers niht lôn enpfâhen.
got ist sô wîse und sô guot,
swelh lîp hie sînen willen tuot,
daz ers ouch lôn enpfaehet.
dane wirt niht an verwaehet.
got gît der sêle gar wider
ir lîp und elliu diu lider,
diu got hie wâren undertân.
diu suln ouch gar mit ir erstân.
als er diz gesprochen hâte,
dô wâfent er sich drâte,
karl der vil reine.
als tâtens algemeine.
si fröuten sich der arbeit
und wurden alsô wol bereit,
daz si nihtes vergâzen.
do si ûf diu ros gesâzen,
dô reit er umbe die sîne
und umbe die pilgerîne,
unz er si harte wol besach.
zwei hundert tûsent er dô jach,
die wâren dâ volleclîche.
zwên edel fürsten rîche,
die wâren von kerlingen,
die hiez er im dar bringen:
daz was wineman und rapote.
den was sô liebe hin ze gote,
daz si deheiner nôt verdrôz,
si waere wênic oder grôz,
die si durch gotes êre liten.
si heten michel lop erstriten.
als er si für sich gewan,
er sprach: rapot und wineman,
sît hiute an ruolandes stat,
des nie mîn ougen wurden sat.
er hât mich sorgen dicke erlôst,
er was vil gar des rîches trôst.
der jâmer sîner verlust
muoz iemer bûwen mîne brust.
ez tuot mir nôt daz ich des gihe.
daz sîn hiute niene sihe,
daz ist mir maneges leides wert.
wineman, nu füere dû sîn swert,
füere dû sîn horn, rapote.
si quâmen beidiu vor gote.
die tugent sint an in beiden,
daz iemer alle heiden
den sige müezen hân verlorn,
sô si gehôrent diz horn.
nemt under den kerlingen allen
die iu aller beste gevallen
zweinzec tûsent unde hüetet mîn
und lât mich iu bevolhen sîn.
ich hân des harte guoten muot,
ist daz mir got die state tuot,
daz ich gereche mînen anden
und benamen ruolanden:
des helfe mir got durch sîne tugent.
mich hât sîn verlorniu jugent
von fröuden gar gescheiden:
daz gêt hiut über die heiden.
noch het er einen neven dâ,
den vorderte er iesâ,
der was geheizen gebewîn.
er sprach: nu rich den neven dîn,
nim selbe den vanen an die hant
und nim dir die von engellant
allesamt an dîne schar,
und nim et flîzeclîche war,
daz du vergezzest aller nôt,
und habe et ruolandes tôt
vor ougen unde in muote
sô vaste in dîner huote,
daz dich der herzenlîche swer
die wîle und dirre strît wer.
die von britanje sint
her komen sô diu gotes kint,
die füere du neve nibelunc
und denke et an den helt junc,
den lieben ruolanden.
den rich mit dînen handen
noch hiute durch gotes êre.
er riwet mich vil sêre.
von normendîe rîchart,
swie dir dîn hâr und dîn bart
vor zweinzec jâren grâ sî,
dir sint noch volleclîche bî
beide wille und diu kraft,
des man bedarf ze ritterschaft.
nu füere die von normendîn
und denke et an den neven mîn
und an die klage mîner nôt.
dêswâr gelîstu hie tôt,
sô hât dîn alter vollekomen
ein saelegez ende genomen,
von flandern grâve aymunt,
mir ist dîn manheit wol kunt:
nu füere der flaeminge vanen.
ich wil dich biten unde manen,
durch got und durch den willen mîn,
daz du dir bevolhen lâzest sîn,
daz si ruolanden müezen arnen.
irn durft michs niemer warnen,
sprach der grâve aymunt.
lât mir got den lîp gesunt,
swaz ir mir kumt ze handen,
der arnent ruolanden.
jôserans lieber friunt mîn,
du solt mit dînen vanen sîn
ein leiter der friesen,
und lâ mich hiute kiesen
durch ritterlîche triuwe,
daz dich ruolant vaste riuwe.
oygier von tenemarke,
ich fröu mich dîn vil starke;
sît ich dich ze gîsel gewan,
sît muosen dich alle mîne man
êren alse mîn kint.
ez ist aber allez ein wint,
swaz ich dir liebes hân getân,
dâ wider alse ich willen hân.
dêswâr des bistu wol wert.
die wîle dir der lîp wert,
sô muoz dîn êre wahsen.
nu füere die starken sahsen
und hilf mir rechen mînen schaden.
er was mit jâmer sô geladen
des tages nâch ruolande,
daz er in nie genande
weder offenbar noch tougen,
ezn weinten sîniu ougen.
naymes, sprach er, lieber man,
dô dich diu werde diet gewan
ze beiern zeime herzogen,
dô warens an dir unbetrogen.
du muost iemer triwen pflegen.
du bist ein gewaerer gotes degen,
von ormenîe geborn.
da ist der valsch sô gar verkorn,
swaz gein untriwen wiget,
daz des dâ niemen enpfliget.
des was ich dir heinlich.
du weist vil wol daz ich dich
alles des gewerte,
des du ie an mich gegerte.
des solt du hiute danken mir.
nu nim die beier zuo dir
die hânt ein schône her hie:
ine gesach ein küener volc nie.
got hât mich mit in gewert.
si hânt ûzerweltiu swert
allesamt gemeine.
getriwer degen reine,
rich hiute den neven mînen
an den übelen sarrazînen.
der swâben herzoge gêrolt,
ich bin dir, sprach er, iemer holt
und den swâben algelîche.
si hânt mir und dem rîche
vil dicke lop gewunnen.
ich wil vil gerne gunnen
den edelen swâben unde dir,
daz si hiute vehten vor mir.
daz sî ir reht ouch iemer mê,
die wîle unz disiu werlt stê.
marcgrâve otte, sprach er dô,
ich bin dîn hiute vil frô:
nu füere die rînfranken.
ich wil des gote danken,
daz mich die heiden bestânt,
swaz si wider mich getân hânt,
daz ich daz hiute rechen sol.
mîn lieber friunt nu tuo sô wol
und denke an ruolandes tôt
und an die klage mîner nôt.
die von lutringen sîn gemant,
daz si ze mîner zeswen hant
durch got noch hiute strîten,
und zuo der ander sîten
die edelen burgundaere.
ir slege sint vil swaere:
si kunnen wol lop erstrîten.
da enzwischen wil ich rîten
mit den von francrîche.
drî helde ritterlîche
die suln rîten umbe mich,
daz ist argûn und dietrich,
die snîdent huite leiden snit.
sô sol ir bruoder gotfrit
noch hiute füeren mînen vanen.
die endarf ich niemer gemanen,
daz si mir vaste bî gestân.
wir mugen einander niht verlân
die wîle die sêle bî uns sint.
krist der reinen meide kint
mach uns hiute vor den heiden frî,
reht als die wârheit an uns sî.
dô si sich sus bewarten
und sich vil wol gescharten,
dô hete karl eine schar.
diu was ritterlîche gar,
mit den was er wol behuot.
si heten alle den muot,
daz si wolten ligen tôt,
ê si durch deheine nôt
von ir herren wolten kêren.
si wolten in wol mit êren
von dem strîte bringen.
si wâren von kerlingen.
si lûhten unde brunnen,
als der schîn von der sunnen.
ir herzen unde ir sinne
die brunnen von der minne,
die si ze gote hâten.
diu tât die si tâten
diu lûhte ritterlîche.
über allez ertrîche
wurden ir werc vermaeret.
si hânt diu wort bewaeret,
diu man an den buochen siht.
got sprichet: sô der same niht
gedîhet ûf der erden,
sone mac des wuochers niht werden.
alse im wol gelinget,
micheln wuocher er bringet.
die herren wurden wuocherhaft.
der heilege geist gap in die kraft,
daz der geist daz fleisch überwant
und sîn gewalt sô gar verswant
daz si der sêle werc worhten
und des fleisches tôt niht vorhten.
gotfrit der degen lobesam
des keisers zeichen er dô nam,
daz was ein hêrlîcher vane.
unsers herren bilde stuont dar ane
mit sînen flammen guldînen,
als er uns noch sol erschînen
an dem jungesten urteile,
den saelegen ze heile,
die im nâh volgen müezen.
sante petern ze sînen füezen,
als im der gewalt ist verlân,
als sach man in an den vanen stân.
nu erbeizte er nider ûf daz gras
der keiser, wande er wîse was.
daz liez er dicke schînen.
vor allen den sînen
viel er gote ze fuoze
mit eime vil tiefen gruoze.
er sprach: got herre, wis gemant,
jônas den der visch verslant,
in dem er drî tage was
und doch mit dîner kraft genas,
den behuotestû unde erlôstest.
troest uns als dû in trôstest
mich hiute und alle die hie sint.
gedenke, herre, an diu driu kint,
bî den du schepfaere
in dem glüenden oven waere
und in behielde daz leben:
die genâde ruoch uns hiute geben
wider den die uns hie vîent wesen,
daz wir mit dîner kraft genesen
an dem lîbe und an der sêle.
du erzeigtes an dânîele,
dô er von den lewen genas,
daz dîn genâde kreftec was.
nu gip uns herre dîne kraft,
daz wir hie werden sigehaft
an des leiden tiuvels her.
du lôstest petern ûz dem mer,
do er sêre vorhte den tôt:
als loese uns hiute von der nôt
durch willen des lieben mannes,
dînes erwelten johannes,
der vor der vergift genas
und in dem brinnenden öle was
mit dînen gnâden behuot.
du bist bezzer danne guot:
daz lâze uns hiute werden schîn.
durch alle die dir liep sîn
und durch dîner marter willen,
hilf uns die gestillen,
die uns des rehten glouben
vil gerne wolten berouben.
dô der keiser diz gebet
von herzen grunde tet
für alle die kristenheit,
dô saz er ûf unde reit.
si bliesen ir horn alle.
do bekante man in dem schalle
ruolandes horn olifanden.
dô weinten ruolanden
alle die von kerlingen.
dô lie sîn ros springen
karl der tugentrîche
mit fröuden ritterlîche.
durch ir liebe daz getân wart.
er hiez im ziehen sînen bart
durch des halsperges ringe
und frâgte die kerlinge,
wie im daz zeichen zaeme.
dô dûhte siz sô genaeme
daz si allesamt alsô tâten
und ez dar nâch site hâten,
unz man die berte begunde schern:
done mohtez langer niht gewern.
nu quam ze pâligâne
ein surjân sîn undertâne.
der sprach: ich was mit listen
komen under die kristen,
da ich den grimmen keiser sach
und hôrte wol waz er sprach.
er geheizzet uns grôze freise
und fröut sich iwer reise,
die ir dâ her habt getân.
er giht, sul er den lîp hân,
er gereche sînen anden.
dicke nennet er ruolanden
und ander sîne gesellen.
wir wellen oder enwellen,
wir müezen mit in strîten,
wirn wellen in danne entrîten
vil lasterlîche hin wider.
si vielen ir venje der nider.
dô viel ich ouch mit in zetal,
darumbe daz ich mich verhal
und ouch ir willen bevant.
ir wurdet dicke dâ genant.
si bâten ir herren krist,
an dem ir trôst aller ist,
daz er iuch müeze vellen
und ander iwer gesellen
und in gaebe saelde unde sige.
waz hulfe uns ob ich daz verswige?
in gesach sô ritterlîchen sin
von gebaerden nie als an in
und enweiz wes ich uns troesten mac.
in gelebte mir nie sô leiden tac.
dô sprach der künec pâligân:
lâ dîne tumbe rede stân.
ez ist ir jungister tac.
swaz ir mir kumet in den slac,
die müezen nâch ruolande wert.
dar zuo betwinget si diz swert:
daz ist preciosâ genant
daz lât iu allen sîn bekant,
daz ist ze strîte mîn ruof.
iesâ gebot er unde schuof
daz die heiden iesâ
preciosâ! preciosâ!
alle riefen dâ zestunt,
daz in daz zeichen würde kunt.
unz daz ruofen was getân,
do begünde der künec pâligân
dem keiser alsô nâhen,
daz diu her einander sâhen.
dô wâfenten sich die heiden
und ahten under in beiden,
wie gelîche ir waere an der zal.
dô heten die heiden über al
zwei hundert sarrazîne
wider einem pilgerîne.
des wânde der künec pâligân
den sige vil gewis hân.
er was ouch ein starc man,
daz er sich wâfen began
mit guoten halspergen zwein.
vier hosen leite er an diu bein,
er sazte ûf einen slinshuot
und einen vesten helm guot.
sîn wâfenroc was lobes wert.
dar über gurte er ein swert,
daz wol ze beiden ecken sneit.
ez was lanc stark unde breit
und schoene als ein spiegelglas.
dô er wol gewâfent was,
dô trat er in den stegereif,
daz er an den satel niht engreif,
unz er daz ros überschreit.
sîn schilt was dicke unde breit
und hete gekostet sô vil,
daz ich daz wol gelouben wil,
daz nû dehein arm man
einen solhen schilt erziugen kan.
dô si sô nâhe quâmen,
daz si diu horn vernâmen,
do begunde den heiden
der schal sô vaste leiden,
der von olifande gôz,
daz si des lebenes verdrôz.
dô sprach der künec pâligân:
swaz er wil, daz ist getân,
der mir gestillet daz horn.
mirn wart nie niht alsô zorn.
der sun zuo dem vater sprach:
herre, mir waer ungemach,
daz iemen hiute vor mir strite.
ir êret mich harte dâ mite
und êret iuch selbe michel baz,
daz ir mir hiute erloubet daz,
daz ich der êrste sî dâ hin,
wand ich daz billîche bin.
der vater sprach: daz sol sîn,
disiu êre wirt ouch elliu dîn,
der ich dir harte wol gan.
wan ich bin schiere ein alter man:
sô mache ich dir undertân
elliu diu lant diu ich hân,
daz si dir diende sint.
ich wil dich warnen als mîn kint,
bejagestu hiute di êre,
ez hilfet dich iemer mêre.
nu nante der künec pâligân
die er zen besten wolte hân,
zwêne künege grimmes muotes.
den getriweter sô wol guotes,
daz er sîn êre an si liez.
kurlens der eine hiez
und clappamors der ander.
an den selben vander
beide helfe und den muot,
die er gerne nam für guot.
ich bekenne iuch, sprach er, beide wol
und wil die wîle die ich leben sol
iwern rîchtuom gerne mêren,
und wil iuch dâ mit êren,
daz ir mînes suns gesellen sît
und füeret mit iu an den strît
zweinzic hêrlîche schar.
sô füere ich selbe zehen dar,
dern gêt uns rehte niht abe.
ich wil daz ieslîchiu habe
drîzec tûsent unde mêre.
ich fröwe mich des vil sêre,
daz ich ie gelebte disen tac,
daz mir karl niht entrinnen mac.
nu hebet iuch manlîche dar,
ich wil iu machen zweinzec schar.
nemt die von valpotenrôt.
swaz ich den ze tuonne ie gebôt,
des wârens gerne flîzec.
ir tûsent wol drîzec.
dar nâch nemt die von mers,
die hânt hie sô vil küenes hers,
daz deheine tiurer mugen sîn.
si sint geborstet alsam diu swîn
und sint ouch harte wol gar.
dar zuo nemt die dritten schar
von nobles und von rosse,
die vierde von blais und von clavosse.
von solis sol diu fünfte sîn,
von templis und von ermîn
sol diu sehste schar wesen.
die sint vil dicke alsô genesen,
daz si bejagten michel lop.
diu sibende si von jêrichop,
von valges sî diu ahte.
die sint wol in der ahte,
daz man ir lop erkennet,
swâ man die besten nennet.
von môres sî diu niunde,
die mich zeime staeten friunde
von schulden hânt gewunnen,
wan si wol dienen kunnen.
die zênde sî von balîe,
die eilfte von orkanîe,
die zwelfte von niules.
den viel noch ie ein solh ses,
daz si den sige nâmen,
swâ si ze strîte quâmen.
die drîzehenden wil ich hân,
von valsen: swer die sol bestân,
der koufet ez vil sêre.
ir behertent hiute êre:
des wirt man in jehende.
sô sî diu vierzehende
von sulten und von perre:
der trôste ich mich vil verre.
sô sî diu fünfzehende schar
von tronten: swaz mir ie gewar,
daz het ich überwunden,
zehant sô siz ervunden.
tesselsen unde glessen die
die hânt me dan vierzec tûsent hie:
daz sol diu sehzehende sîn,
die erfullent wol den willen mîn.
die sibenzehende wirt guot,
die hânt des grimmen lewen muot,
die helde dâ von tarmalot:
die leistent gerne mîn gebot.
die ahzehende sult ir nemen
von prusse: swes iuch wil gezemen,
daz muget ir mit in enden:
si geturren vil wol genenden.
sô wil ich dann dâ bî,
daz diu niunzehende sî
von clamersê die werden.
man fünde übr al die erden
ir tugende niht gelîche kraft
noch baz bereite ritterschaft.
sô nemt die zweinzecsten ze hant,
die turkopel sint genant.
ir muget mit den zweinzec scharn
unz an der werlte ende varn,
daz iu niemen mohte widerstân.
beidiu rôme und laterân
gib ich dir sun ze lône;
wirt dir der êren krône
noch hiute erteilet mit lobe,
diu êre swebet dir iemer obe.
sô wil ouch ich, sprach pâligân,
zehen schar vil wol bereite hân
und wil dar nâch vil gerne streben,
daz mir karl sîn leben
umbe marsilien müeze lâzen.
diu êrste sî von gâzen:
die sint lanc und alsô grôz,
daz es noch alle die verdrôz,
die wider si strîten solten,
wan sis vil sêre engolten.
diu ander sî von precors,
diu dritte sî von sibors,
von ungers diu vierde,
die an lobelîche gezierde
ir flîz sô sêre hânt gewant,
daz ich nie bezzer ritter vant.
von imanse sî diu fünfte.
ez wirt hiute von ir künfte
vil manec kristen sigelôs.
diu sehste sî von malrôs,
diu sibnde von argalîsen,
diu ahte von binîsen,
diu niunde von karpîne:
ir êre und ouch diu mîne
kunnen si wol gemêren;
des wil ichs iemer êren.
diu zênde sî von karpône.
ich swer under mîner krône,
swer hiute von uns entrinnet,
daz er niemer mê gewinnet
weder lêhen noch eigen.
dô swuoren die veigen
pâligân und sîne man,
swer in entrünne von dan,
swâ man den gevienge,
daz man in zehant hienge.
dô rihte man ûf einen wagen,
einen mast mit stahel wol beslagen.
dâ was sîn vane gebunden an.
den zugen vor dem her dan
zwêne starke merohsen grôz,
die man vil vaste beslôz
mit gewaefen und mit wenden,
daz si niemen kunde erwenden,
sîn zügen den wagen für sich.
der vane was harte wünneclich.
man sach von golde dar an stân
einen tracken, der was wol getân,
der was innen hol.
als er das windes wart vol,
so gebârte er alse er lebte
und gein den liuten strebte.
des küneges bruoder kanabus
der sprach ze pâligâne alsus
und zandern sînen gesellen:
alle die geheiligen wellen,
die komen her iesâ zehant.
hie ist apolle unt tervigant,
die sul wir ane beten
und den lieben mahmeten.
ir leben hât êweclîche kraft.
dô viel diu tumbe heidenschaft
ir venje für diu apgot
und sprâchen: iuwer gebot
daz müeze uns hiute fristen
unser leben vor den kristen.
helfet uns daz wir sô gesigen,
daz die kristen vor uns tôt geligen.
daz welle wir verschulden
sô sêre gein iwer hulden,
daz ir iemer êre müezet hân
des dienstes des iu wirt getân.
also knietens unde bâten.
ir gebaerde die si hâten
der wart der keiser gewar
und zeigte den kristen dar,
wie lützel si got vorhten.
nu seht an die verworhten,
sprach er, wie si sich vertobent,
daz si den tiuvel alsô lobent.
si sint vertilget unde ir name
von der himelschen gemeinsame.
daz urteil ist über si getân,
ir geloube und ir vil tumber wân
die werdent hiute an uns geschant.
dem elliu herzen sint bekant,
der müeze uns hiute erhoeren
unde ir kraft zerstoeren
durch sîne hêren namen drî.
nu wârens enander sô bî,
daz si iezuo sprengen wolten,
die dâ vorvehten solten.
daz was der sun pâligânes.
der pflac sô tumbes wânes,
daz er gewis solte wesen,
die kristen mohten niht genesen.
daz ander wâren di swâbe:
die fröuten sich der gâbe
und der êren grôzlîche,
daz si solten vor dem rîche
des tages und iemer strîten.
si begunden frôlich rîten
mit dem herzogen gêrolde,
der si dâ leiten solde.
munschoy riefens alle
unt punierten mit dem schalle.
dô riefen di heiden iesâ:
preciôsa! preciôsa!
si bliesen diu horn über al.
des guoten olifandes schal
tet den heiden solh ungemach,
daz pâligân vil dicke sprach,
swer im daz horn gewünne,
beide in und al sîn künne
wolt drumbe iemer rîchen.
nu liez zesamne strîchen
malprîmes unde gerôlt.
die wolten des tôdes solt
einander geben, mohte ez sîn.
daz tâtens mit gebaerden schîn.
der kristen und der heiden
si stâchen daz in beiden
diu ros gesâzen der nider.
si sprungen aber ûf wider.
dô zeigtens mit den swerten
einander wes si gerten.
ir slege wurden vîentlich.
iedoch geschieden si sich:
daz schuof ein grôz gedrenge.
daz wîte velt wart zenge
vil manegem sarrazîne.
gêrolt und die sîne
die begunden ir nider schrôten,
unz daz si ûf den tôten
ze jungest muosen rîten.
man sach die swâbe strîten
guoten rittern vil gelîche.
si begunden daz gotes rîche
nâch ritters rehte koufen.
dô liezen di heiden loufen
eine schar ze helfe dirre schar.
des wart der keiser gewar.
der liez dar nâher springen:
mit den edelen kerlingen
er reit si zeswenthalben an.
dâ wart gestochen manec man,
daz er in dem schilte gelac
und sînen jungesten tac
mit sînen ougen an sach.
gotfrit des keisers venre stach
durch einen künec heiden,
daz er sich muose scheiden
von dem rosse und von der krône.
dô hôrte man klingen schône
ein swert, daz hiez joyôse,
daz des gelouben ein rôse
karl fuorte in sîner hant.
da wart manec heiden mit entrant
sô sêre daz im diu sêle enpfiel
hin in des hellegrundes giel.
nu der keiser in was geriten,
don wart niht langer dâ gebiten:
die kristen sprancten alle.
munschoy wart mit schalle
gekroyert von den kristen.
don wolten niht langer fristen
der heiden ahzehen schar.
die kêrten mit einander dar.
si heten die kristen umberiten
und liezen mit gelîchen siten
an allen ende zuogân.
dô liezen die kristen stân
ir ros stille, daz was sin,
und kêrten diu sper gegen in
und liezens dar an rîten:
dô gie ez an ein strîten.
die kristen habten ze wer:
dô dranc der heiden her
al umbe und umbe ûf sie,
des maneger dâ sîn leben lie.
swelhe da solten dringen
ûf die von kerlingen,
die heten den habech angerant.
si mohten eine steinwant
als sanfte hân durchbrochen.
dâ wart ruolant gerochen
des tages von sînen mâgen,
daz der heiden vor in lâgen,
als ez ein hâmît waere
von kurzen boumen swaere.
swaz ir wineman beruorte,
der durndarte fuorte,
des muose des tôdes hervart.
waere der guote durndart
ûf zwelf heiden geslagen,
swaz si an mohten getragen,
si waeren von eime slage tôt.
dô si gesâhen die nôt,
dô begundens von im varn,
als diu huener von dem arn.
die des tages solten strîten
ze karles zeswen sîten,
daz wâren di von lutringen.
die liezen ir swert klingen
durch maneges heiden lîp,
die ir kint unde ir wîp
niemer mohten verklagen.
dâ wider wart ouch in erslagen
der kristen ein vil michel teil.
si heten aber daz unheil,
daz si ersluogen deheinen,
si müesen ie umb einen
tûsent oder mê verliesen.
da lie got sin wunder kiesen.
zuo der andern sîten
sach man burgundaere rîten,
die manegen heiden versniten
und alsô ritterlîche striten,
daz si vil lützel verlurn
und alle den tôt kurn,
die ir swertslege dolten
und niht entwîchen wolten.
die von britanje vâhten
als sie ze gote gâhten,
sin liezen sich niht durchbrechen.
man sach si vaste rechen
des werden ruolandes tôt
und der kristenheite nôt.
von normendîe rîchart
der mahte manegen helm schart:
sîn alter was dâ niender schîn.
er unde die von normendîn
êrte sich selben unde got.
im half des obersten gebot,
daz er einen rîchen künec sluoc
und werder heiden genuoc
und vor in allen genas,
swie grâ im doch der bart was.
ruolandes neve gebewîn
der tet mit sînem lîbe schîn,
daz im ruolandes tôt
ein riwe was vor aller nôt.
von der grôzen beswaerde
het er rehte die gebaerde,
die der küene eber hât,
sô er vor den hunden stât.
die danne erreichet sîn zan,
die lât er sehen waz er kan:
als tet der helt gebewîn.
der sluoc vil manegen sarrazîn
des tages mit sîn selbes hant.
er unde die von engellant
verstuonden harte wol ir stat
und mahten manegen strîtes sat.
von flandern grâve aymunt
der mahte ir manege ungesunt,
er und die flaeminge.
dâ wart helm und ringe
sô vil von im verschrôten,
daz si in mit den tôten
mahten eine brustwer
gein dem ungetouften her.
swelh heiden dar über zuo zin
gereit, daz was sîn ungewin:
dem wart sîn alter benomen.
ern mohte wider niht komen
vor den slegen der si pflâgen
und vor den tôten die dâ lâgen.
jôzerans und die friesen
die teten des tages verliesen
vil manegen heiden sîn leben.
die dâ gein in begunden streben,
die wurden alle bedaht
mit der unzeganclîchen naht.
oygier von tenemarke
der werte sich sô starke,
daz sîn êre und der sahsen
von schulden muose wahsen.
der beier herzoge naymis
der mahte des tôdes gewis
vil manegen ungetouften.
die der beier slege kouften,
die funden alsô harten kouf,
daz alle heiden den touf
vil gerne enpfâhen solten,
ob si gedenken wolten,
wie diu kristenheit genas,
dâ zwei hundert heiden was
gein einem kristen ze wer:
dô mohte daz saeldelôse her
bî dem zeichen hân bekant,
daz si got hâte in sîner hant.
dâ vâhten die rînfranken
mit werken und mit gedanken
nâch dem himelschen prîse,
in sô ritterlîcher wîse,
daz si dâ niemen endranc,
wan den man schiere des betwanc,
daz er die sêle varn liez,
swar si der leide tiuvel hiez.
sus vâhten die sarrazîne
an den keiser und an die sîne
mit grimme an allen orten.
beide strâzen unde porten
woltens in ir her gehowen hân.
diu state wart in niht verlân,
swie harte siz versuohten.
swelhe des geruohten,
daz si ze vorderst drungen hin,
daz wart ir êwec ungewin.
swie vil si ersluogen der nider,
die andern habten niht wider:
daz wart ouch in ze sûre.
hôch alsam ein mûre
lac der heiden zwischen in:
daz was der kristen gewin.
swelh heiden drûf gesprancte
dem wart sîn saelde benomen.
im mohte hilfe niht komen,
sone mohte er niht entwîchen.
dô lie dar über strîchen
der junge künec von persiâ,
der wolte den lîp verliesen dâ
oder tuon dem keiser den tôt.
dô quâmen die kristen in nôt.
er brâhte zwêne künege dar
und brâh in der beier schar
mit einem kreftigen her
und sluoc si vaste ûz der wer
mit des grimmes tôdes spil:
dâ starp der kristen vil.
des wart naymis gewar,
der kêrte manlîche dar
und wolte loesen sîne man.
er reit den jungen künec an.
dâ wart mit slegen geslagen,
daz deheinem boesen zagen
diu nôt ze sehene tohte,
der niht entwîchen mohte.
ir slege gâben solhen schal,
daz die andern slege über al
bî disem schalle wâren tôt.
nû hôrte karl dise nôt
und sach ouch dâ vil dicke
von dem fiure grôze blicke.
wol dan, sprach er, wineman,
ich muoz besehen, ob ich kan,
waz den beiern werre.
nu was dar hart verre,
ouch irret in diu enge.
dâ was vil grôz gedrenge.
swie kûme er wec dâ hin gewan,
doch quam er unde wineman,
als der spâte regen kumt,
der den liuten sêre an fröuden frumt,
wan man sîn kûme hât erbiten:
alsô quam karl geriten.
in sach der herzoge naymis
dâ gerne, des sît gewis.
wâ von, daz wil ich iu sagen.
in hete der heiden geslagen,
daz er ûf dem satelbogen lac.
waer im noch worden ein slac
sô werez ros von im entladen.
nû erwante karl den schaden.
er fuorte einen ûzerwelten spiez,
ze rehter tjoste er loufen liez
und stach durch pâligânes kint.
die noch vor dir genesen sint,
sprach der keiser, deist mîn wân,
die mugen wol dînen fride hân.
diz sprach sîn veter kanabus,
der sprach ze karle alsus:
du hâst geschallet genouc.
er reit dar nâher unde sluoc
dem keiser einen slac grôz,
des er vil lützel genôz.
er sluoc in alsô sêre wider,
daz er von dem rosse viel dar nider.
die mit im dar wâren komen,
den was der trôst sô gar benomen:
si wâren des tôdes gewis.
dô neic der herzoge naymis
dem keiser frôlîch unde sprach:
den longînus an dem kriuze stach,
der lône iu daz ich bin genesen.
mîn was ein ende nâch gewesen.
done mohten sich die heiden
von den kristen niht gescheiden,
die nâch dem jungen künege riten,
der nû den tôt het erliten.
der wâren wol tûsent hundert,
daz si dâ niht gesundert
von den kristen werden mohten:
des wart dâ wol gevohten.
sîn gerten nihtes mêre,
wan daz si den lîp vil sêre
vergulten und verkouften:
als teten ouch die getouften.
dâ wart der stahel geschrôten,
daz die wunden und die tôten
von den rossen vielen dicke.
man sach die fiures blicke
von den swerten vaste springen.
man hôrte joyôsen klingen
und den guoten durndarten
durch die helme und durch die swarten
vil vaste zallen stunden.
ê die heiden bevunden
die tugent von durndarte,
do was ein michel scharte
dâ mite gehouwen in ir schar.
ze jungest wurden sis gewar
und mohten in niht entrîtn.
sît adâmes zîten
erstarp nie niender anderswâ
eins tages sô maneger alse dâ
von strîte an sô kurzer stat.
si wurden alle strîtes sat,
die under die kristen wâren komen:
in wart der lîp sô gar benomen,
daz ir dâ nie deheiner
hin wider ûz quam wan einer,
der sagte paligâne,
daz er sînes suns was âne.
owê herre, sprach er,
daz wir ie quâmen dâ her,
daz wil ich iemer gote klagen.
iwer lieber sun ist erslagen:
unser saelde hât ein ende,
wir sîn nu ellende.
die aller besten under uns
volgten der banier iwers suns,
unz si alle tôt sin gelegen.
uns enkan nu niemen gewegen,
ezn sî an unserm valle.
unser gote slâfent alle.
daz si der tuivel brenne
und in die helle renne.
noch hete der künec pâligân,
als ich iu ê gesaget hân,
zehen künege und zehen schar.
nu hiez er im gewinnen dar
die zehen künege zehant
und klagte in wie er was geschant
zuo dem schaden den er hâte.
dâ wider sprach vil drâte
ein künec, der hiez ammoch:
wir haben hie zehen schar noch,
sô lebent dort noch wol zehen schar.
nu rîte wir in ze helfe dar
und tuon diz schiere, daz ist guot.
ir sult tuon alse karl tuot,
der ist der vorderst an der nôt.
ern fürhtet marter noch den tôt
noch deheiner slahte pîne:
also tuont ouch al die sîne.
dâ von gesigents alle zît.
ich fürhte der kristen nît
noch hiute harte sere.
doch ensuln si die êre
an uns hie niemer bejagen.
wir werden gerner erslagen,
danne wir entwîchen einen fuoz.
ich weiz wol swer hie sterben muoz,
dem geschaehe diu selbe swaere,
ob er dâ heime waere.
die veigen mugen sih niht bewarn,
si ligen stille oder varn,
lânt si sich niemer gesehen,
in geschiht doch daz in sol geschehen.
ze den sînen sprach pâligân:
nu lâzet alle nâch mir gân.
swie sich karl mit listen wer,
ich briche hiute durch sîn her
sô dicke her unde hin,
daz wir ze jungest under in
deheinen lebendigen sehen.
dô hiez er rîten unde spehen,
wâ der keiser selbe rite,
daz er den alêrst ane rite,
und swuor bî allen sînen goten,
er slüege benamen rapoten,
der in muote mit dem horne.
er getet im alsô zorne,
daz enmohte er niemer bewarn.
dô sprancte er zuo mit zehen scharn.
als in der keiser ane sach,
dô sach er ûf unde sprach:
krist herre durch dîne wunden
loes uns von disen hunden,
mit dînes boten trôste,
der gedeônen lôste.
lâz uns die sunnen schînen,
unz ich den lieben neven mînen
an ir lîbe habe gerochen.
unz er daz hete gesprochen,
dô lie der künec pâligân
mit grimme an rapoten gân,
der in muote mit dem horne.
den stach der gar verlorne,
daz er tôt viel der nider,
und zuhte sînen spiez wider
unde nam des keisers war.
do sprancte karl und neigte dar
einen alsô kreftegen spiez,
daz er sich niht zebrechen liez.
swie harte in dirre zuovart
der rosse kraft enbunden wart,
si heten doch beide die kunst,
daz si nâch vîentlîcher gunst
einander rehte trâfen
an den schilt ûf diu wâfen.
dô hete ir ietweders schaft
von der groeze solhe kraft,
daz si vor dem stiche ganz beliben.
si wurden alsô dar getriben,
daz die setele beide brâchen
und beide einander stâchen
von den rossen der nider.
dô habten diu her wider,
die kristen und die heiden.
daz was wol kunt in beiden,
ob si zuo gesprengt haeten,
daz si diu ros ertraeten.
dâ waere worden ein strît,
daz si beide in kurzer zît
daz leben muosen fliesen,
nu woltens rehte kiesen,
weder den sic erwürbe.
si jâhen, swer dâ stürbe,
des er würd überwunden
dar nâch in kurzen stunden.
dô dise künege beide
in selben harte leide
nider quâmen an daz gras,
alse ez dâ gevallen was,
dar nâch musen siz ouch geben.
swiez niht engülte wan daz leben,
si wâren idoch vil unverzaget.
si liefen beide, sô man saget,
vil vîentlîche einander an.
ir schilte wurden her dan
in kurzer zît gehouwen.
si liezen beide schouwen
mit den slegen die si sluogen,
daz si einandr truogen
vil grôzlîche vîentschaft.
nu hete pâligân die kraft,
daz er zwêne halsperg an truoc
und ouch sô grôze slege sluoc,
dâ karl kûme von gestuont.
doch tet er als die frumen tuont,
ern erschrac vor sînen slegen niht.
moht er hin wider geslahen iht,
dazn wart ouch niht gesûmet.
in was alsô gerûmet,
daz si dehein griezwarte schiet.
daz dûhte die heidenische diet
ein saelde nâch ir wâne.
si westen an pâligâne,
sô si jâhen, solhe kraft,
daz er wol würde sigehaft.
swaz er nu wunders begie,
im entweich der gotes kempfe nie:
er vertruoc im ouch deheinen slac.
ez was ein herter bejac,
des ir ietweder gerte.
dô dirre strît gewerte
mit harte grôzer île
ein vil lange wîle,
dô sprach der künec pâligân:
karl wir suln uns scheiden lân.
du solt mir dîn swert geben,
ich wil dich gerne lâzen leben,
umbe daz du werdest mîn man.
swa ich dich danne gêren kan,
dâ wil ich niht wider streben
und wil dir guoten fride geben.
ich wil durch dîne frümekeit
mîn laster und mîn herzeleit
beidiu verkiesen und verklagen.
du hâst mir mînen sun erslagen,
der mîne fröude bî im truoc
und werder fürsten genuoc
und hâst mîn erbe besezzen,
des wil ich alles vergezzen,
und hâst verwüestet mîn lant.
des hân ich dich durch daz gemant.
daz du wizzest wie vil
ich durch dich verkiesen wil.
wiltu mir des niht verzîhen,
so wil ich dir spanje lîhen
und wil dir lîhen unde geben,
die wîle wir beide samet leben.
dô sprach der keiser mit witzen:
ich wil daz erbe besitzen
vil gerne, ob mirs got gan,
daz niemen wol verdienen kan,
daz wert ouch wol die lenge,
daz mir von anegenge
gemachet und geheizen ist,
dar mich der heilige krist
mit sînem bluote gekoufet hât.
wiltu haben mînen rât,
so geloube an den mit alle,
der uns von adâmes valle
mit sîner marter hât erkouft.
wirdestu durch in getouft
und behaltest sîn gebot
und verkiusest dîn apgot,
er gît dir mê rîchtuomes
und êren unde ruomes,
dann allez menschen künne
ûf der erden ie gewünne.
dô sprach der künec pâligân:
waz hâstu veiger man getân,
daz du versprichest dîn leben,
daz ich dir gerne wolte geben
und dar zuo michel êre?
nune hâst doch niht mêre
wan einen blôzen halsperc an dir.
dâ wider hân ich zwêne an mir.
mîn got der heizet tervigant,
der dir den schilt von der hant
mit mînen henden hât geslagen.
nu wil ich dir widersagen,
sît du genâden niht engerst:
so ist ouch reht daz dur enberst.
wâ ist nû dîn herre krist,
des helfe du sô gewis bist?
swes er muge, des helfe er dir.
ich füere dîn houbet mit mir
über sînen willen hinnen,
mînen lieben goten ze minnen.
du vermizzest dich sô vil,
daz ichs niht mê hoeren wil,
sprach der keiser zehant.
nu helfe et dir tervigant,
dîn lieber hergeselle.
der sol dich in die helle
in kurzen zîten bringen.
nu liezens aber klingen
diu swert mit kreftegen slegen,
der begundens ûf einander legen
swaz ir geleisten mohten.
dâ wart sô vil gevohten,
daz si alle wurden wunderhaft,
wa si beide naemen die kraft.
do ir ietweder gap unde enpfie
manegen slac der nâhen gie
und doch den stahel niht ensneit,
und der grôzen arbeit
einen last ûf sich geluoden,
do begunde der keiser muoden.
swaz er ûf den heiden gesluoc,
wand er zwêne halsperg an truoc,
dâ durch moht er geslâhen niht.
verscharte er den einen iht,
den andern muose er ganz lân.
dô trat der künec pâligân
dem keiser sô mit nîde
und schriet im sîn gesmîde,
den helm und den halsperc.
er worhte im sô getâniu werc,
daz er im den helm abe sluoc,
dar zuo des hâres genuoc.
do begunden di heiden schallen.
daz karl muose vallen,
daz was ân aller slahte wanc
beide ir wân und ir gedanc.
do gedâhte ouch got etewes:
dem keiser quam under des
ein helfe und ein solh trôst,
daz er von sorgen wart erlôst.
ich sage iu wâ von daz geschach.
er hôrte daz ein stimme sprach
von dem himele her nider:
karl habe dir gar wider
ruowe saelde unde kraft,
daz du hiute an der heidenschaft
behertest al dîn êre.
nu spar den man niht mêre:
daz urteil ist über in getân.
die dir hiute wellent widerstân,
den ist verfluochet ir leben:
dir ist der sige an in gegeben.
dô der keiser daz vernam,
sîn lîp ze solhen kreften quam,
daz er sich des wol versach
und es dar nâch offenlîche jach,
daz von menschenlîchem künne
nie man die kraft gewünne.
dô neic er hin ze gote wert
und huop joyôsen sîn swert
und sluoc deiz pâligâne wuot
durch den helm und durch sîn flinshuot,
daz er vor sînen füezen lac,
und gap im aber einen slac
der schiet in von dem lebene.
dô ruohte got ze gebene
ein lieht der kristen diet,
dâ mite ers allesamet schiet
von der müede und von der hitze:
er gap in kraft und witze.
daz pâligân lac erslagen
des begunden di heiden verzagen,
die verlurn ir kraft und ir sin.
michel nôt wart under in:
ze flühte huoben si sich.
dâ nerte sich manlich,
als in diu nôt dar zuo twanc.
der keiser ûf sîn ros spranc
vil rinclîch âne stegereif.
einen scharpfen spiez er begreif
unde rief die kristen an.
er sprach: swer mir guotes gan,
der helfe et daz der werde
ruolant gerochen werde.
des wâren die kristen gereit.
si hulfen im rechen sîn leit
und êrten ouch die namen drî.
beidiu verre unde bî
sluogens ir sô vil zetal,
unz daz velt über al
geverwet mit dem bluote was
und beidiu bluomen unde gras
mit bluote dâ bevlozzen
und diu wazzer drabe ergozzen.
diu saybra wart drabe rôt:
sô vil gelac ir dâ tôt
do si fluhen zuo den schiffen.
ê si die vart ergriffen,
dô sluoc mans alse gar der nider,
daz ir deheiner hin wider
gesaget nie daz maere,
waz in geschehen waere.
dô marsilies hôrte sagen,
daz sîn herre was erslagen,
dô schuof sîn grôze swaere
und ouch diz boese maere,
daz er sô grôzlîche erschrac,
daz er vor leide tôt lac.
pregmunda sîn getriwez wîp
diu klagte sêre sînen lîp
und doch die sêle michel mêr.
ez ist mîn tôtlîch herzesêr,
sprach diu frowe wolgeborn,
daz du die sêle hâst verlorn.
moht ez dir komen ze heile,
darumbe waere veile
allez daz guot daz ich hân.
nun mac des leider niht ergân:
dich mac niemen wider gewinnen,
dîn sêle muoz iemer brinnen.
an der walstat und anderswâ,
in den schiffen und an der saybrâ,
nâmen die kristen gar,
swaz die heiden brâhten dar,
ein michel wunder guotes.
got ist noch des muotes,
daz er die im triwe sint
beraetet alse sîniu kint.
dô die heiden ersturben
und die kristen erwurben
einen roup unmâzlîche grôz,
dô kêrten si gein sarragôz
ze des küngs marsilies veste.
dâ wurdens liebe geste:
daz wart mit guoten werken schîn.
pregmunda diu künegîn
diu gebôt unde bat,
daz man bürge unde stat
ûf slüzze unde lieze in
mit allem sînem her drin.
di künegîn gein im gienc.
dô si den keiser enpfienc,
mit dem selben gruoze
viel si im ze vuoze.
heileger keiser, sprach si dô,
ine wart nie nihtes sô frô,
sô daz ich iuch gesehen hân.
swaz ich wider gote habe getân,
daz büeze ich vil gerne.
helfet mir daz ichs gelerne,
ich bin unwizzende verlorn.
ich wândez beste hân erkorn:
dâ bin ich leider an betrogen.
der tiuvel hete mich hin gezogen
und hete mir den sin benomen.
nu sît ir mir ze trôste komen.
ich geloube an iwer wârheit
und bin des toufes bereit.
nu helfet mir armen wîbe,
sît daz ich an iwerm lîbe
alle gotes gâbe sint,
daz ich der kristenheite kint
werden müeze unde sîn.
ez ist ein gir des herzen mîn,
daz mir der oberste got
und sîniu heilegen gebot
ze rehte werden bekant.
ich bin gehôrsam nû zehant
und hie nâch iemer mêre
aller gotlîchen lêre
und stên in iuwerm gebote.
des begunde er ir unde gote
genâde unde danc sagen.
dar wart ein wazzer getragen,
daz wart gesegent alsô wol,
alse ein touf ze rehte sol.
alse schiere daz geschach,
den gelouben man ir vor sprach
und touftes in die namen drî,
dâ wir noch got erkennen bî,
und hiez si jûliâne.
der gotes undertâne
karl der huop die frouwen,
und lie sî dâ bî schouwen,
daz er ir toufes frô was,
daz si an der sêle genas.
dô diu frouwe vollequam,
daz si mit wârheit vernam,
wie si got minnen solte,
als si vil gerne wolte,
daz sach man si wol zeigen.
beide ir erbe und ir eigen
und dar zuo alle ir varnden habe,
der tet si sich durch got abe
und stifte ein bistuom rîche.
also rehte volleclîche
quam ir der heilige geist zuo.
des anderen morgens fruo
wart karl des ze râte,
daz er hin wider drâte
an die walstat rite,
da er mit pâligâne strite
und bestatte die tôten sîn.
dô reit diu reine künegîn
mit dem keiser umbe daz
ir getet nie kurzewîle baz,
sô daz sin hôrte unde sach.
diu wort diu er von gote sprach
der nam si mit dem herzen war
und erfultes mit den werken gar.
si behielt die gotes lêre.
des minnte er si sô sêre,
daz er sprach, swes si gerte,
daz er sis gerne werte.
des gap si sich in sîn gebot
und sprach: nu saget mir durch got,
hât mîn sun noch sîn leben,
der iu ze gîsel wart gegeben?
er sprach: frowe der ist tôt.
dar zuo twanc mich grôziu nôt;
dô mich sîn vater sô betrouc
und mir vil schedelîche louc,
dô liez ich ir eines niht genesen.
moht ez mit gote sîn gewesen,
ich hete dô mîn selbes leben
umb alle heiden gegeben.
dô der strît was gewesen,
dô hiez der keiser ûz lesen
sîne kristen tôten gar.
der nâmens bî den berten war:
dâ bî wurden si zehant
funden unde wol bekant.
daz ir sô maneger lac erslagen,
daz begunde karl sêre klagen,
unz ez diu frouwe gesach.
zuo dem keiser si dô sprach:
durch got lât iwer klagen sîn,
daz ist doch der geloube mîn,
die an dem rehten sint gelegen,
den sî der grôze gotes segen
sô volleclîche gegeben,
daz si vor gote iemer leben.
ir tôt ist saeldenbaere,
man klage die fündaere,
die dâ tôtlich sint erstorben.
dise hânt gotes hulde erworben.
got müeze uns ir geniezen lân,
si sint alle heilec âne wân.
nu nam der keiser wunder
und die kristen albesunder,
daz si sô wîslîche sprach.
er mâzte sîn ungemach
und klagte si niht mêre
dar nâch sô rehte sêre
alse er dâ vor tete.
mit salmen unde mit gebete
ir tôten si begruoben.
die wunden si ûf huoben.
swaz dâ herren lac tôt,
die schuof der keiser daz man sôt
und fulte mit ir gebeine
drî sarke von marmelsteine.
nu besazte er die marke
und sante die drî sarke
ze sante rômâne.
dâ hânt si manegen âne
gemachet sîner harnschar;
der durch ir willen kumet dar
sündec oder ungesunt,
dem wirt dâ solh genâde kunt,
daz der dannen vert mit heile.
an dem jungesten urteile
müezens unser niht vergezzen.
si hânt daz gotes rîch besezzen.
dô dirre strît gestriten was
alsô daz karl genas
und er die nôt überwant,
dô kêrte er wider alzehant
da er ruolande weste.
sîn triwe was sô veste,
daz er sîn selten vergaz.
er gâhte ie baz unde baz.
in betwanc sîn grôziu triuwe,
daz im des herzen riuwe
beide ruowe und ezzen benam,
unz er ze runzevâl quam
vil trûreclîche hin wider.
er erbeizte gâhes der nider,
dâ er sah ligen eine
ûf eime marmelsteine
sînen neven ruolanden.
mit sîn selbes handen
huop er in in sîne schoz.
mit armen er in umbeslôz
und dructe in an sîne brust.
er wart vil dicke gekust,
des karln vil lützel verdrôz.
der regen von sînen ougen flôz:
swie der waere wazzervar,
er gie iedoch von herzen gar
umbe sînes lieben neven tôt.
ez ist vil gar âne nôt,
daz iemer man den tac gesiht,
da im grôzer jâmer geschiht,
dan in allen dâ geschehen was.
si erbeizten nider an daz gras
und giengen nâch ir mâgen,
dâ die erslâgen lâgen,
und liten solh ungemach,
daz ez niemen gesach,
ern müese mit in weinen,
do si manegen helt reinen
ûf huoben unde klageten
und manege sô verzageten
durch die schedelîche nôt,
daz si nider sigen für tôt.
wer enthabte sich dar under,
der da sach diu grôzen wunder,
ezn müeze in wol erbarmen,
do karl zwischen sînen armen
hete ligende ruolanden?
er want in mit sînen handen
vil dicke hin unde her.
owê ruolant, sprach er,
herzelieber neve mîn,
des müeze got mîn geziuc sîn,
daz ich vil ungerne lebe.
ez waere mir ein liebiu gebe,
daz ich mit dir müese in daz grap.
du waere mînes alters stap,
du waere ein sûl mîner êren,
die kundestu wol gemêren,
und waere ein vorhte aller der,
die mir vîent wâren unz her.
du waere mîner ougen wünne
unde trôst in dînem künne.
du mahest manegen dienest mir,
in gewan nie fröude wan von dir.
an dir stuont aller mîn rât.
in getet nie lobelîche tât,
ezn quaeme von schulden dîn.
von dir quam al diu saelde mîn:
du waere mîn zeswiu hant.
owe lieber neve ruolant,
wie gar mîn dinc an dir stuont!
swaz mir die vînde nû tuont,
dazn richet niemen âne bete,
als dîn vil reiner lip tete.
getriwez herze, reiner lîp,
ezn getruoc nie frowe noch wîp
sô gar ein ûzerweltez kint.
alle die tugende die nu sint,
die heten an dir ganze kraft
mit vollekomener meisterschaft.
waere ez niht wider gote
und wider sînem gebote,
sô baete ich in vil sêre,
daz ich niemer tac mêre
von hiute müese geleben.
der dich mir hât gegeben,
der hât dich mir ze fruo genomen.
ez war alrêrst dar zuo komen,
daz ich dir solte lônen.
daz man mir zweinzec krônen
in mînem dienste treit,
daz quam von dîner frümekeit.
in allen künecrîchen
muoz man dînes glîchen
unz an den suontac entwesen.
der elliu diu buoch solte lesen,
diu iender in der werlt sint,
sine zeigten deheiner muoter kint,
da so gar der wunsch an waere.
got unser schepfaere
der müeze dich nemen in sînen segen
und müeze dîn êweclîche pflegen.
sus klagte er sînen tôten.
die traehen begunden rôten
die im vielen von den ougen.
er sprach: dest ist ungelougen,
mîn êre diu habe ein ende.
ich bin nu ellende
under mînen mâgen allen,
sît du mir bist enpfallen.
ich hân deheinen mâc nû,
der mich gewaldes alse dû
in mînem lande bewar.
wir sîn mit dir verderbet gar,
beide ich und al mîn künne.
die bürge die du mir gewünne
unde mir mit dîner kraft
die herren mahest diensthaft,
in swâben unde in franken,
die beginnent nu harte wanken:
des si ê niht entâten
und mich mit vorhten hâten,
do du in under di ougen saehe:
den wirde ich nû vil smaehe.
sine furhtent niht mê dîne hant.
owe lieber ruolant,
nu verstu alsô von mir,
daz du füerest mit dir
mîn saelde und al mîn êre.
swaz fröude ich iemer mêre
unz an mîn ende solte haben,
diu wirt vil gar mit dir begraben.
du lâst mir grôze swaere.
owê der leiden maere,
vil lieber neve ruolant,
die nu fliegent in diu lant,
swenn ich von hinnen wende.
er huop ûf sîne hende.
gein dem himel er dô sach,
disiu wort er weinende sprach:
got herre ich bite dich sêre
durch des heiligen ganges êre,
den du zem kriuze taete
und dur di angest die du haete,
dô dich die juden viengen
und an daz kriuze hiengen,
und durch der marter dâ mite,
die du herre hangende lite,
und durch daz grôze ungemach,
daz dîn reine muoter an dir sach,
daz du dir bevolhen lâzest sîn
ruolanden den lieben neven mîn.
lâz in hiute haben dînen segen
und alle die hie sint gelegen
in kristenlîchem glouben tôt.
lâz in deheiner slahte nôt
an der sêle niemer werden kunt.
des bat der keiser drîstunt
von rehtem herzengrunde,
und treip ez an die stunde,
daz daz bluot von sînen ougen flôz
sô vil daz er den stein begôz,
dâ der keiser ûfe saz.
der ist iemer mêre naz
von dem selben bluote.
mit worten und mit muote,
dar zuo mit der gebaerde,
het er sô grôze beswaerde
daz da gnuoge vielen für tôt:
sô nâhe gienc in sîn nôt.
dô sprach frou jûliâne,
diu gotes undertâne:
diz ungefüege herzeleit
missezimt iwer wîsheit.
sît dissiu reinen gotes kint
heilege martaere sint
und sint ze gotes rîche,
nu tuot ir dem gelîche
als iu diu saelde leit sî.
iu mac grôziu riwe wesen bî,
daz ir mit in niht varn solt.
ine bin niemen sô holt,
west ich in ze gotes rîche
sô rehte wizzenlîche,
als disiu liute dâ sint,
waere er tûsentstunt mîn kint,
ich weste in michel gerner dâ,
dann hie oder iender anderswâ.
ich wolte vil gerne tôt wesen,
daz mir diu sêle waere gnesen.
nu sprach si zuo den fürsten,
ob si daz tuon getürsten,
daz sin trüegen von dem steine
und ez allesamt gemeine
durch ir tugende willen taeten,
daz sin troesten unde baeten,
daz er den lîp niht verlür
und im daz waegest erkür.
er hete schaden grôzen
an den zwelf genôzen.
stürbe er nû vor leide,
sô waeren die schaden beide
grôzer danne der eine.
alsus geschuof diu reine,
daz die fürsten dar quâmen
und in von dem steine nâmen.
alse si daz getâten
do beswuorens in und bâten,
daz er sô niht klagete,
daz im sîn volc iht verzagete,
ob es im nôt geschaehe.
swie gerne er langer saehe
sînen neven ruolanden,
si nâmenn in von den handen
und liezen in niht mê sehen.
zehant dô daz was geschehen
dô hiez man dâ zesamne tragen,
swaz der kristen was erslagen,
die man bekennen kunde.
in einer kurzen stunde
wart ein gruobe dâ bereit.
dâ wurdens alle in geleit
mit manegem guoten segene,
die über die gotes degene
bischofe und pfaffen tâten.
dô si die kristen hâten
von den heiden gesundert,
done wâren ir niht wan hundert,
die dâ wurden in gehaben.
die wurden alle begraben
unz an der werdesten drî,
die lâgen dannoch dâ bî,
ruolant und die gesellen sîn,
olivier und turpîn:
den nam man abe ir kleider.
ezn geschach nie manne leider,
danne karl geschach an in.
man sach in nâch in allen drin
vil grôzen kumber lîden.
von almarischer sîden
truoc man rîche pfeller dar,
die wâren alle goltvar:
dâ wurdens in gewunden.
swaz si erdenken kunden
beide leyen unde pfaffen,
daz dar zuo was geschaffen,
daz ez reinen smac und guoten bar,
daz gewan man allez samt dar.
des wart zuo in sô vil geleit,
alses wol gezam ir edelkeit:
si wâren vil werde liute.
do gewan man herzes hiute
und versûte si dar inne.
in truogen grôze minne
alle die von kerlingen.
des wolten si si bringen
dâ man si gêren möhte,
als ez ir wirde töhte.
unz diz allez geschach,
dô was ir aller ungemach
den tac gewesen sô grôz,
daz si des weinens verdrôz,
wan si vil müede wâren.
nu begundens alle vâren,
daz si geschüefen ir gemach.
der reine keiser dô sprach:
mirn geschach nie sô leide
dann ob ich hinnen scheide,
ê disiu reinen gotes kint
gescheiden von den heiden sint
und bestatet zuo der erden.
sol ir fleische den vogelen werden,
daz ist mit iemer swaere.
si sint heilege martaere
und sint alsô gescheiden hin,
daz ich des vil gewis bin,
daz got ir sêle gekroenet hât.
ez ist mîn bete und mîn rât,
daz wir wachen über maht
und biten alle dise naht
unseren herren got vil sêre,
daz er die lîchnamen êre
und si uns helfe scheiden
von der gemeinsam der heiden.
ir sêle ist nie sô reine,
ir fleisch und ir gebeine
sî wol der selben êren wert,
des ouch diu sêle wirt gewert.
ist diu sêle in gotes hulden,
daz ist von des lîbes schulden.
wir geniezen ir heilekeit
und der vil lieben arbeit,
die si ze gote hânt getân,
daz si des leben hânt verlân
in so reinem gemüete,
und ze vorderst gotes güete,
daz uns got deste ê vernimt:
wand ez sînen gnâden wol zimt,
daz wir an den lîchnamen sehen,
waz den sêlen sî geschehen,
daz got vil wol gevüegen mac.
do er uns lengete den tac,
dô wart uns krefteclîche schîn
diu genâdenrîche milte sîn.
got ist aller gnâde vol,
wir suln im des getriwen wol,
daz er sich selben êre
und ouch uns vröuden mêre
an den reinen pilgerînen,
den lieben knehten sînen,
und uns zeige ir lîchnamen.
als si den rât vernâmen,
do vergâzens ir gemaches gar
und nâmen deheiner ruowe war.
si knieten nider gein gote.
swaz von sîme gebote
ie geschach in ertrîche,
des wart er vil inneclîche
bî sînen tugenden gemant
und wart vil dicke genant
mit allen den namen sînen,
daz er an den pilgerînen,
die minne schîn taete,
die er zen rehten haete.
des bâtens in vil sêre
durch aller der saelegen êre,
die er in sîn rîche hete genomen
und iemer dar solten komen.
dô des sô manic edel man
sus sêre flehen began
mit reinem gemüete
und got ir grôzen güete
beide hôrte unde sach
und daz michel ungemach,
daz si heten mit der bete,
ein dinc daz got doch gerne tete,
wie mohte er in versagen daz?
ez zowete aber deste baz,
daz si in sô sêre bâten.
di si diz gebet tâten,
unz diu naht ein ende nam
und der vil liehte tac quam,
daz si sich mohten umbe sehen,
dô was ein zeichen dâ geschehen,
des got und elliu sîniu kint
von schulden iemer gêret sint.
die kristen wâren gescheiden
betalle von den heiden
und lâgen da beide sunder.
zwei ungelîche wunder
sach man an in beiden.
durch ieslîchen heiden,
der dâ ze tôde lac erslagen,
was gewahsen ein hagen,
und wâren alle gestalt,
als si waeren sehs jâr alt.
sus lâgen die unwerden
gezwicket zuo der erden.
die kristen lâgen hin dan.
dâ sach man ieslîchen man
bî sînem houpte stân
eine wîze bluomen wol getân.
do die gotes pilgerîne
von des liehten tages schîne
die hagedorne sâhen,
si begunden dar gâhen
und sâhen die heiden sô geschant,
daz bî den schanden wart erkant,
daz die sêle verlorn wâren
und aller gnâden enbâren.
die kristen lâgen michel baz,
got hete an in erzeiget daz,
daz er ir helfaere wolte wesen,
dô si sô lâgen ûz gelesen
gezieret mit den bluomen wîz.
got hete sîner gnâden flîz
an ir lîchnamen gewant.
des wart im michel lop gesant
von der kristen herzegrunde.
mit gedanken und mit munde,
mit worten und mit muote,
mit lîbe und mit guote
gnâdeten si gotes hulden.
daz quam von rehten schulden.
die dâ vor umbe ir friunde tôt
von jâmer liten grôze nôt,
die klagten nû niht mêre.
si fröuten sich vil sêre,
dô si diu zeichen sâhen.
dâ wart ein michel gâhen,
unz man die gruoben ûf gegruop
und die tôten wider ûz gehuop,
die dâ wâren ê begraben.
desn wolte karl niht rât haben,
dane würde ein gruobe bereit,
da si alle wurden in geleit:
daz geschach in kurzen stunden.
swaz si erdenken kunden,
daz gotes lop mêrte
und die tôten êrte,
des wart dâ alsô vil getân,
daz ez got êre muose hân.
ouch galt in got die êre
aldâ zehant sô sêre,
daz si wol lusten mohte,
swaz in ze tuonne tohte.
da geschach zeichen genuoc,
dô man si ze grabe truoc.
die dâ wâren siech oder wunt,
die wurden heil und wol gesunt
ob der pilgerîne grabe.
sus kunde in got ir ungehabe
ze vollen vröuden kêren.
mit alsô grôzen êren
wurden die vil werden
bestatet zuo der erden.
der reine keiser do sprach:
mir hât got mîn ungemach
gesenftet ein vil kleine,
daz er dise helde reine
sô grôzlich hât geêret
und sîn selbes lop gemêret.
hie lît sô manec gotes kint
ze den zeichen diu hie geschehen sint,
daz disiu stat heilec ist.
man sol den heiligen krist
hie loben die wile die werlt stât,
sît er sô grôziu wunder hât
begangen hie ze runzevâl.
ich wil im einen spitâl
hie machen und der muoter sîn,
daz man des lieben neven mîn
hie gedenke und sîner gsellen.
die mir wol râten wellen,
die helfen mirn orden alsô,
daz es die beide werden frô,
die den spital beruochen
und die hie genâde suochen.
do die tôten wâren begraben,
dô wart der spital erhaben
mit geistlîchem muote,
mit michelem guote.
er gap dar, alse uns ist gezalt,
daz des jâres volleclîche galt
vier hundert tûsent marke wert.
ez wart der êren gewert,
daz ez lêch fünf künecrîche.
also rehte volleclîche
stifte karl ze runzevâl
sînem schepfaer ein spitâl
und hiez froun jûliânen
die gotes undertânen
in dem spitâle sîn.
da erwarp diu reine künegîn,
daz ir daz êwige leben
nâch disem lîbe wart gegeben.
noch schuof er vor der heimvart,
daz ein gotes hûs gemachet wart
über den stein dô ruolant verschiet.
do er daz mit widemen wol beriet
ze helfe sînem neven ruolande,
dô schiet er von dem lande.
nu gie ez an die heimvart.
da sîn êrste herberge wart,
dâ stifte er willeclîche
ein klôster, daz wart rîche,
in sante johannes êre,
daz man ruolandes iemer mêre
da gedaehte und sîner gselleschaft.
sîn triwe hete grôze kraft,
die er ze ruolande truoc.
daz zeigte er dicke genuoc.
nu reit der keiser dannen
und sante ze viannen
sîner getriwesten mannen viere
und hiez si komen schiere
daz was wide und nevelîn
und gotfrid der neve sîn,
der vierde der hiez rîchart.
nu hoert waz den geboten wart.
er hiez in sîn grôze nôt
und der zwelf gesellen tôt
bî sînen hulden verdagen,
und hiez dem margrâven sagen,
daz er engegen im rite
und des niht langer enbite,
ern spraeche in kurzer stunde
ze blavî an der gerunde,
daz er balde dar gaehte
und die frowen mit in braehte,
oliviers swester alîten:
dâ wolter ir selber bîten
und er wolt si ein teil entladen
ir leides und des grôzen schaden,
des si ze runzeval gewan
an ir bruoder unde an ir man.
nu rîtet balde, sprach er,
und bringet mir die frowen her,
ich erbeite kûme, unz ez geschiht,
daz sî mîn ouge an siht.
ich wil si troesten ob ich kan:
sît mir ir bruoder unde ir man
sô schedelîche nôt sint,
nu wil ich si als mîn kint
durch ir beider willen immer hân.
ine wil iuch des niht erlân,
irn müezet mir des alle swern,
desn mac deheiner sich erwern,
daz ir mîn herzeleit verdaget
und niwan guotiu maere saget.
des werten si sich kleine,
si swuoren im algemeine
und gâhten von dannen.
si quâmen ze viannen
an dem zwelften tage dar nâch.
in was ernest unde gâch:
dâ von kurzte sich diu vart.
der edele margrâve gêrhart
enpfie si, alse im wol gezam.
er beite kûme, unz er vernam,
wie in gelungen waere.
er sprach: sagt mir diu maere
durch iwer verte willen
umbe mînen bruoder marzillen.
kumet er lebende in daz lant
und der keiser unde ruolant
und olivier der liebe neve mîn
und der erzebischof turpîn
und die zwelfe und ir geselleschaft?
wer ist dâ worden sigehaft?
si sprâchen als si solten,
wan si behalten wolten
beide den keiser unde ir eit:
unserm herren ist dehein leit
an dirre verte geschehen.
des begundens alle jehen:
er enbôt iu willigen muot,
sîne hulde und allez guot,
und hiez iu sagen mêre,
sîn fröude und sîn êre
dine würden niwe mê sô grôz.
uns reit der künec von sarragôz
mit sehs hundert tûsenden an:
der quam nie deheiner dan.
zehant dô daz wart getân
dô quam sîn herre pâligân,
der grôze künec von persiâ,
und bestuont uns aber iesâ
mit einem kreftigen her.
der brâhte mit im über mer
zwêne und vierzec künege dar.
die sluoge wir aber alsô gar,
daz nieman dâ behielt den lîp.
do bekêrte sich marsilien wîp
und stifte ein rîchez bistuom.
alsô lobelîchen ruom
hât der keiser erworben,
daz si alle sint erstorben,
die uns dâ werten daz lant:
ez stêt nu gar in sîner hant.
dô sprach der margrâve gêrhart:
daz der keiser ie geborn wart,
des habe got lobe und êre,
beide hiute und iemer mêre.
nu vernemet, sprâchen die boten,
waz iu der keiser hât enboten:
ir sult gein im rîten,
er wil iwer selbe bîten
ze blavî an der gerunde.
so er ernstlîchest kunde,
so enboter iu daz ir gaehtet
und froun alîten mit iu braehtet,
als ez ir êren wol gezeme.
dâ wil er daz si ruolant neme
und füeres ze kerlingen.
irn mohtet sim niemer bringen,
da si meniger ritter empfienge
und diu hôchzît ergienge
lobelîcher danne si dâ ergât.
desn sol sîn dehein rât,
irn grîfet noch alsô der zuo,
daz wir rîten morgen frou.
dô sprach der margrâve gêrhart:
ez hilfet sêre zuo der vart,
swaz si gewandes haben sol,
des habe wir uns gewarnet wol.
ich gewinne ouch ritter noch sô vil,
swie fruo ich morgen rîten wil,
daz mich daz niht gesûmen kan.
do besante er friunt unde man
des tages unde bî der naht,
und hiez si gâhen über maht.
dô flizzen si sich sô der zuo,
daz im des morgens fruo
zwei hundert ritter waren komen.
nu wart dâ urloup genomen
von der frouwen alîten.
do si dannen solten rîten,
do kniete diu lobes rîche
vor ir frowen zühteclîche.
sus sprach diu süeze guote,
diu reine wol gemuote,
diu werde wol geborne,
diu schoene ûz erkorne,
diu getriuwe, diu staete:
ob ich der sinne haete
tûsent der ich eine hân,
ine mohte des ir mir habt getân
niht gedanken als ich solte
und ouch vil gerne wolte,
ob ich moht oder kunde.
ir habt mich sît der stunde,
daz ich wart vaterlôs
und ouch die muoter verlôs,
gezogen alsam iwer kint.
dem elliu herzen offen sint,
der müeze iu lôn darumbe geben
und lâze mich den tac geleben,
daz ichz müeze verschulden:
ich var mit iwern hulden.
ûf stuont diu margrâvinne dô.
si sprach: ich bin des iemer frô,
daz ich den tac gelebet hân,
deiz dir nâch êren sol ergân.
ich hân durch daz an dich geleit
mîne kost und mîne arbeit.
mîn herre hât sich ûz getân,
daz er iuch zerben welle hân,
beide dich und den bruoder dîn.
sît daz wir âne kint sîn,
sô gan ichs niemanne baz.
ich wil gerne füegen daz
dînem bruoder unde dir,
ob ir langer lebet danne wir,
daz ez iu niemer niht engê.
nune wart der rede niht mê:
si weinten unde kusten sich.
ir scheiden daz was friuntlich.
der margrâve gêrhart
huop sich froelich an die vart
mit sîner nifteln alîten.
swaz si mohten gerîten,
daz kêrtens an ein gâhen,
unz si daz her gesâhen.
dô wart nâch ritterlîchen siten
froelîche gein in geriten,
si enpfiengen hovelîche
den margrâven rîche
und alîten die frouwen.
dô si begunden schouwen
die ritter al besunder,
done sâhens niene drunder
olivieren noch ruolanden.
die si von viannen fanden,
dern sâhen si deheinen dâ.
dar nâch quâmens iesâ,
dâ si der keiser enpfienc.
ê dâ iht ander rede ergienc
dô sprach der margrâve gerhart:
owê deich ie geborn wart!
wa ist mîn bruoder marzille?
wie ist er hie sô stille?
und olivier der liebe neve mîn,
ruolant und der bischof turpîn?
die hânt mich sô lange verborn,
ich waene wir haben si verlorn.
unz er daz wort volle sprach,
dô wart des keisers ungemach
von herzeleide sô grôz,
daz im der ougen regen flôz
nider über die wangen.
nu begunde sêre belangen
alîten die frouwen,
daz si niht solte schouwen
ir lieben bruoder und ir man.
sus huop si selbe ir rede an.
herre, sprach si sâzehant,
wa ist mîn man ruolant,
den ir mir gâbet und mich im?
wie gerne ich in nu wider nim.
wa ist mîn bruoder unde er
und waz woltet ir mîn her?
frowe, sprach er, liebez kint,
sît dich diu maere verswigen sint,
nu wil ich dir rehte sagen,
si sint leider beide samt erslagen.
ich hân durch daz nâch dir gesant,
olivier und ruolant,
die hânt wol gedienet mir.
des wil ich frowe lônen dir:
dâ soltu niht wider streben.
ich wil dich mînem sune geben,
der ist künec ze kerlingen.
dem wil ich dich nu bringen,
dâ soltu küneginne sîn.
nu tuoz durch den willen mîn,
sît si mir beide tôt sint,
und ruoche wesen mîn kint,
daz ich ein teil mit dir verklage
der grôzen swaere die ich trage.
owê mir armen, sprach si, wê,
got helfe mir daz mîn sêle ê
sich scheide von dem lîbe,
ê danne ich zeime wîbe
deheinem manne si geborn,
sît ich ruolanden hân verlorn.
ich bite dich reiner meide barn,
daz ich umbewollen müeze varn,
dâ dîne megde alle sîn.
durch die vil lieben muoter dîn
gip mir hiute die gebe,
daz ich niemer fürbaz gelebe.
dô wart die frowe überladen
mit herzeleide und mit schaden,
mit jâmer und mit riuwe,
mit klage und mit triuwe,
unz ir daz grimme ungemach
ir jungez herze enzwei brach.
si saz zer erden tôtvar.
nu neigte sich der keiser dar,
dô ir kraft und varwe entsleif.
unz er si vollen an greif,
dô hete si gote uf gegeben
den geist dâ mite si solte leben,
und starp im under den handen.
do begunde er ruolanden
alsrêrst klagen und weinen.
dô si an der vil reinen
die gotes tougen sâhen,
benamen si alle jâhen,
diz waere ein zeichen sô getân,
daz man si für heilec solte hân.
dô sprach der margrâve gêrhart:
owê mir dirre hervart,
sît ich âne muoz sîn
des bruoder und des neven mîn.
daz ich die nifteln hân verlorn,
die ich ze erben hete erkorn,
daz ist ein sô getân geschiht,
daz man mich niemer mê gesiht
weder frô noch hôhes muotes.
nune wil ich niht mê guotes
gewinnen noch behalten
und niht mê fröuden walten.
sît ich erben âne stân,
nu wil ich got zerben hân
und wil im hiute ûf geben
guot und werltlîchez leben
und wil der werlte widersagen
und wil daz iemer gote klagen,
daz ich ir künde ie gewan,
sît si niht anders lônen kan,
wan mit jâmer und mit leide.
die hân ich von ir beide
sô volleclîche enpfangen,
daz mîn fröude ist gar zegangen.
dâ wart diu reine werde maget
vil sêre geweinet und geklaget
von dem her algemeine.
karl der vil reine
der sprach: ich bin nu saeldelôs.
do ich ruolanden verlôs,
dô starp mir saelde und êre.
dien gewinne ich niemer mêre.
ich muoz in mînem herzen tragen
unvröude weinen unde klagen,
die wîle diu sêle bî mir ist.
got herre himelscher krist,
mug ichz mit dînen hulden gern,
sone lâ mich langer nicht gewern.
waz sol ich dir unde mir,
sît ich der saelden enbir?
ine mac nu niemen gevromen,
sît du mir saelde hâst benomen.
nu dâ vil wart geklaget,
dô wart dem keiser gesaget,
dâ waere ein frowen klôster bî,
die waeren hôhes muotes frî
und waeren iedoch frî genant.
dar gap der keiser zehant
ein guot, dâ von si rîche sint.
da bestatte man daz gotes kint.
nu vernemt waz dâ mêr geschach.
dô man die frowen sterben sach,
dô quam daz her alsô gar
geriten und geloufen dar
daz genelûn bleip unbehuot.
dô tet er alse ein man tuot,
der dem tôde entrinnen wil.
dâ was ouch sîner mâge vil,
die in gerne hin heten brâht.
des was in alle zît gedâht.
als in nû diu state wart,
dô hulfen si im an die vart.
er wart vil schiere enbunden
und was in kurzen stunden
gewâfent ûf ein ros komen.
ê dâ würde vernomen
diu verlust diu an im geschach,
dô was er dâ in niemen sach,
in einem dicken walde,
und reit für sich vil balde.
dô si hin wider quâmen,
die sîn mit huote war nâmen,
und sîn dâ niht envunden,
ir hende si sêre wunden.
in was ein herzeleit geschehen,
daz si niht mohten gesehen
wa er rite oder gienge,
daz man in aber gevienge.
dar nâch schiere quam der schal
hin in daz her über al,
daz er entrunnen waere.
daz was ein herzen swaere
dem keiser und den sînen.
daz liezen si wol schînen.
si begunden suochend umbe jagen,
umb in wart ein noch grôzer klagen,
dann umbe die frowen waere gwesen:
so ungerne sach man in genesen.
dô genelûn fliehende wart,
dô kêrte der rehte sîne vart
in daz lant ze kerlingen.
dâ triwet er baz gedingen
denn er iender taete anderswâ,
want sîne mâge wâren dâ.
er reit vil ernestlîche.
nu quâmen von francrîche
gevarn wol zwelf koufman.
als er die schouwen began,
do erquam er harte sêre.
do erquâmen si noch mêre,
daz si in gewâfent sâhen.
als er begunde nâhen,
dô gruozte er si unde sprach:
furhtet dehein ungemach;
hie ist der fride alsô guot,
swer iu naeme einen huot,
der müese den tôt kiesen.
ir muget hie niht verliesen.
ir seht in kurzen zîten
den keiser gein iu rîten.
tuot ein dinc des ich iuch bite,
dâ mêret ir iwer saelde mite.
ir sehet mir schiere nâch jagen,
ich hân einen ritter erslagen,
der âne schult mîn vîent was
und kûme vor im genas.
tuot ez durch die grôzen nôt
und durch den heiligen tôt,
den got an dem kriuze erleit,
und durch iuwer sêle saelecheit,
und saget ich sî sô verre,
daz mir nu niht enwerre;
swaz mir nâch gegâhen,
sine mugen mir niht genâhen.
daz geloubtens im vil sêre.
nu beleip er dâ niht mêre.
dar nâch schiere quam gerant
der margrâv otte zehant.
als er si sach, dô sprach er:
reit ein ritter dâ her?
saget mir diu rehten maere.
er ist ein verrâtaere,
der ungetriuweste man,
der ie von muoter lip gewan.
do begunden die koufliute jehen:
wir haben in alle wol gesehen
als wâr als daz wir kristen bin;
dâ sint wol sehs mîle hin,
da er uns hiute widerreit.
ez ist ein verlorniu arbeit,
daz ir in suochet oder jaget.
nu si diz hâten gesaget,
dô kêrte er wider zehant.
die nâch im quâmen gerant,
den begunde er allen sagen,
si verlürn suochen unde jagen,
want er ze verre waere.
sus schuof er mit dem maere,
daz si allesamt erwunden.
dar nâch in kurzen stunden
wart dem keiser gesaget,
si heten in vürbaz gejaget,
hete si der margrâve lân.
der hete in allen kunt getân,
im heten koufliute verjehen,
daz si in haeten gesehen,
dâ waeren wol sehs mîle hin
und erwünden alle durch in.
nu bringet mir otten balde her,
er muoz vernemen, sprach er,
wes mir darumbe ze muote sî.
nu was er nâhe dâ bî
und quam vil kurzlîche dar.
dô was der keiser zornvar
und sprach ouch zornlîche:
ezn sî daz mir geswîche
elliu diu helfe die ich hân,
du hâst mir hiute ein leit getân,
des du vil sêre engelten solt.
ine wirde dir niemer mêre holt.
do du mir niht dienen woltest,
als du von rehte soltest,
wan waerstu beliben hie,
und hetest aber ander die
die vart niht heizen vermiten,
die gerne waeren geriten,
wand in mîn leit vil nâhe gât.
ez ist dîn wille und dîn rât
und dîn geschaefde gewesen,
daz genelûn ist genesen.
daz kumet dir zunheile,
wand ich dir darumbe verteile
lêhen eigen unde swert.
dune wirst niemer mannes wert
ze hove noch ze teidinge,
sît dich sô rehte ringe
mîn herzeleit gewegen kan.
als ein vil ungetriuwer man
hâst wider mich getân.
des wil ich dich iemer hân
zeinem verrâtaere.
wan daz ez laster waere,
ich raeche ez iezuo an dir.
nu strîch vil balde von mir,
ine wil dich niemer an gesehen.
nu mac ich wol von schulden jehen,
daz mînes herzens riuwe
ist anderstunt worden niuwe.
mües ich an im gerochen hân
den mort den er mir hât getân,
des fröut ich mich vil sêre.
daz er mir fröude unde êre
und mîne mâge hât genomen
und sol genozzen hin komen,
daz ist mir rehte ein tôtslac.
ez was mir leider ein tac,
do ich ruolanden verlôs,
daz mich diu saelde verkôs.
ich muoz nu leider wider leben.
mir hât got vil unz her gegeben
beide saelden und êren.
daz wil er gar verkêren.
nu helfe er mir durch sîne kraft
und durch sîne liebsten geschaft,
daz ich doch ê ersterbe,
dann ich sô gar verderbe,
daz mîne vîende jehen,
si haben ir fröude an mir gesehen.
der werde margrâv otte
enpfie ez niht ze spotte,
daz man im an die triwe sprach
und im daz âne schult geschach.
er gie vil trûrec dannen
und klagte ez sînen mannen.
do begunden die tumben sprechen,
si woltenz im helfen rechen
mit urliug an daz rîche.
ir râtet mir tumplîche,
sprach der vil wol geborne.
sô waere ich der verlorne,
swie gar ich unschuldec bin.
swenn ich mich satzte wider in,
sô würde ein lantmaere,
daz ich vil schuldec waere.
mir enist niht alsô guot,
sô daz ir wîslîche tuot.
sît dem keiser dicke bî:
swâ im dienstes nôt sî,
dâ dienet im alle deste baz
und dienet den fürsten umbe daz,
daz si mir helfen dar zuo,
daz er sô genaedeclîche tuo
und mîn gerihte drumbe neme.
swaz uns beiden wol gezeme,
daz saget im vür die wârheit,
des gerihtes sî ich vil bereit.
gegen den himel er dô sach,
er kniete nider unde sprach:
got vater sun unde geist,
wan du mîn unschult wol weist,
nu gevüege mir genelûnen zuo,
daz ich der werlt kunt getuo,
daz er alle sîne missetât
âne mîne schult begangen hât
dô nam er zwêne sîne man
und reit vil gâhes von dan,
die wâren ze prîse wol geriten.
dane wart grôz gâhen niht vermiten,
si riten den tac und die naht
sô sêre daz der rosse maht
vil gar zegangen waere,
waeren si niht wandelbaere.
otte reit in verre vor
und riten si ûf sîme spor.
des andern morgens vil fruo,
do quam otten ein gebur zuo,
den gruozte er unde frâgte in:
reit ein riter dâ hin?
do begunde der gebur jehen:
ine hân dâ niemen gesehen,
wan einen gewâfeneten man.
ine weiz aber noch enkan
niht gesagen ob er ein ritter sî.
im stêt ein schône ros bî
gebunden zeime aste.
er ist entslâfen vaste
da vor under einem boume.
ich sach an dem toume
vil wol der von dem rosse gât,
daz er vil sêre geriten hât.
nu gâhte er für sich deste baz.
des rosses. dâ er ûfe saz,
wart genelûnes ros gewar,
ê daz er volle quaeme dar.
do begunde ez lûte weien.
des begunde sich mit im zweien
sîn saelde diu sin ê pflac.
er begunde wachen unde erschrac,
alse die gevêhen dicke tuont.
er hete, dô er ûf gestuont,
daz ros vil schiere überschriten.
dô quam otte geriten.
als er in verrest ane sach,
dô sprancte er dar unde sprach:
weiz got du triwelôsez vaz,
dune kumest du niht fürbaz.
verworhter lîp, vervluohter geist,
des êwegen tôdes volleist,
du muost den keiser gesehen,
dir sol dîn reht von im geschehen.
nu hete er sô grôze kraft
und was dar zuo sô manhaft
genelûn der unreine,
daz in vorhte kleine,
wand er otten eine sach.
er reit in an unde sprach:
daz du mich hâst gescholten,
daz wirt dir wol vergolten.
diu rede was wol strîtes wert.
nu wart ouch strîtes dâ gegert,
si wâren ze strîte beide guot.
ir ietweder hete den muot,
daz er dâ wolte ersterben
oder aber den sic erwerben.
niht anders heten si gedâht.
si heten beide dar brâht
vil guote schilte unde sper.
nâch vîentlîcher ritters ger
spranctens unde stâchen,
daz die schefte beide brâchen.
do erbeizte der verworhte
genelûn, wande er vorhte,
ob im daz ros würde erslagen,
daz in noch hin solte tragen,
sone mohte er niht entrinnen.
des wart der margrâv innen,
der quam ouch schiere ze fuoz.
si begunden sô herten gruoz
einander beide bieten,
daz si die schilde schrieten,
unz si der blôz wurden gar.
alrêrst sluogen si dar
und begunden des lîbes râmen.
wan daz si vil balde quâmen,
die nâch dem margrâven riten,
er waere so sêre versniten,
daz im der lîp waere benomen
und waere genelûn niht komen,
heten si sich gesûmet iht.
desn wolde got verhengen niht.
si quâmen, als ez zît was,
und hulfen daz er wol genas,
der werde margrâv otte.
dô gie ez ûz dem spotte
genelûne dem ungetriuwen man.
si ranten in beidesamt an
und stâchen en nider mit den spern.
dô muose er biten unde gern,
daz man im lieze daz leben,
und muose sîn swert ûf geben.
sus wart er überwunden.
si viengen in und bunden
im füeze unde hende,
mit sô starkem gebende,
daz si sînes willen wâren frî.
si bunden ir halsperg alle drî
unde ir helme hinder in.
sus vuortens in gevangen hin.
der margrâv otte was frô.
die zwêne wâren ouch alsô,
die in im dâ hulfen vâhen.
nu begunde er wider gâhen
umbe des keisers hulde.
er triwete sîn unschulde
vor dem rîche wol gezeigen
mit dem ungetriuwen veigen.
daz im des keisers hulde
versagt was âne schulde,
daz was sîn groestiu bürde.
ê des tages ende würde,
dô was er er zuo dem her komen.
nu wart vil gerne dâ vernomen,
daz er mit genelûne quam.
do ez der keiser vernam
und daz wâre urkünde sach,
do genâdet er gote unde sprach:
otte wis got willekomen,
du hâst mir vil gar benomen
den zorn den ich ze dir truoc,
und hâst bewaeret genuoc
daz ich dir unreht hân getân.
du solt den zorn varn lân.
ich wil nâch grôzem dime frumen
vil gerne an dîne hulde kumen.
dô sprach der margrâv alsô:
herre ich bin des iemer frô,
daz ir sehet mîn unschulde
und daz ich an iwer hulde
bin komen und ziwerm gruoze.
ich wil ez umbe die buoze
an iwer genâde setzen.
ir mugets mich wol ergetzen.
dô sprach des rîches herre:
sîn huote wirt nu merre
danne si ê gewesen sî.
nu stuont sîn beste friunt dâ bî,
der beier herzoge naymis.
du dunkest mich genuoc gewis,
sprach der keiser wider in,
wand ich wol zende komen bin,
daz disiu werlt nie gewan
deheinen getriwern man,
danne dû bist und ie waere.
nim mînen verrataere
mit flîze in dîne huote.
bî lîbe und bî guote
und dar zuo bî den hulden mîn
soltu dirn bevolhen lâzen sîn.
swie ich im von schulden vîent bin,
ine wil niht rihten über in
nâch vîentlîcher râche.
ich wil die vürsten z âche
urteiles über in frâgen
vor allen sînen mâgen.
dâ sol man hoeren unde sehen
den mort, der von im ist geschehen.
der herzoge des niht enliez,
er tet als in der keiser hiez.
genelûn wart behalten,
daz im der lîp wol alten
von herzeleide mohte.
swaz im ze lebene tohte,
des wart im lützel getân.
ich wil nu lange rede lân.
der keiser und die sîne
die riten gein dem rîne.
die von spanje mit in quâmen
und ouch diez dâ vernâmen,
die hiez er alle z âche komen.
nu si daz hâten vernomen,
dô quâmen si mit alle dar.
des wart der keiser gewar,
der gie mit guoten witzen
an sîn gerihte sitzen
und hiez genelûnen für bringen.
do hete er von kerlingen
vil manegen rîchen mâc dâ.
die underwunden sich des sâ,
daz si in ernern wolten,
swie sis niht tuon ensolten.
si begunden mit ernsthaften siten
den keiser allesamt biten,
daz er genelûnen lieze leben
und im die hulde ruohte geben,
und sprâchen alle gelîche:
swaz er wider dem rîche
und wider iuwern hulden hât getân,
des sol er iu ze buoze stân
mit lîbe und mit guote
und mit willigem muote.
dâ sul wir im helfen zuo,
daz er des alsô vil getuo,
unz wir iu an verdienen daz,
daz wir iuwern angestlîchen haz
und iwern zorn gestillen.
durch iwer swester willen
und daz wirz iemêr verschulden,
lât in komen ziwern hulden.
die ze runzeval sint erslagen,
die muoze wir leider verklagen.
wir mugen si wider gewinnen niht:
ez ist uns leit, hulfe ez iht.
nu nemt die lebenden der für.
ob genelûn den lîp verlür,
sô hete er deste mê verlorn.
mâzet herre iwern zorn
und lâzet genelûnen leben.
wir wellen iu dienen unde geben,
unz wirz bringen an die vart,
daz niemen baz verdienet wart.
dô sprach der rihtaere:
iwer bete ist mir sô swaere,
daz ir si gar verliesen solt.
der mir gaebe allez daz golt,
daz man z arabîe gwan,
umbe disen ungetriuwen man,
ine naeme ez niht für sînen tôt.
ez ist der kristenheite nôt,
daz si werde von im gereinet.
er hât vil wol bescheinet,
daz si ist mit im geschendet.
sîn leben wirt hiute verendet
umbe den mort den er hât getân,
ode mir geswîchent alle die ich hân.
unz diu rede wart vernomen,
dô was genelûn für komen,
der bat vernemen sîniu wort.
er sprach: ich hân deheinen mort
begangen alse man mir giht.
ine lougen aber des niht,
ine habe daz erworben,
daz die zwelfe sint erstorben.
daz geschach unmortlîche.
ich hete vor dem rîche
offenlîche widersaget
und hete ein michel teil geklaget
mîn leit daz si mir tâten.
si heten mich verrâten
und schuofen mich in den tôt.
daz ich daz rach, daz tet mir nôt.
dô sprach der keiser vollekomen:
diz habt ir alle wol vernomen,
daz er des offenlîche giht,
er lougene ez niht,
ern habe die kristen gegeben,
daz si verlurn ir leben,
hin in der heiden gewalt.
nu frâge ich beide junc und alt
allesamt bî mînen hulden,
wes er nâch sînen schulden
mir und dem rîche schuldec sî.
nu stuont ir alsô vil dâ bî
genelûnes naehsten mâge,
daz dem keiser dirre frâge
nieman getorste antwurt geben.
swer im verteilte sîn leben,
der vorhte er würde drumbe erslagen.
des begundens alle stille dagen.
als der keiser gesach,
wâ von daz swîgen geschach,
dô wart im harte leide.
er sprach: nu bite ich beide
die fürsten und des rîches man
und swer mir mîner êren gan,
daz er mir rehtes helfe hie.
ich wil rîchen alle die
und lône in iemer mêre,
die ir triwe und ir êre
hie behaltent ganzlîche
an mir und an dem rîche.
die wil ich iemer minnen.
füerent sin alsô hinnen,
daz wil ich iemer gote klagen
und wil ouch niemer mê getragen
weder küneges namen noch krône.
im wirt noch hiute ze lône
der lôn den er gedienet hât,
oder al mîn êre diu zergât.
die mit genelûne wâren,
den begunde diu rede swâren.
si wâren alsô dar komen,
daz si sich heten angenomen,
swie siz zesamne trüegen,
si woltenz alsô füegen
daz er den lîp niht verlür.
nu gie ir einer her für,
der was pinabel genant,
der sterkeste den man iender vant
under genelûnes mâgen.
der wolte den lîp wâgen
umbe sînen verworhten oehein.
des was er worden enein,
er wolte in lebendic bringen
hin wider ze kerlingen
oder bî im tôt geligen.
der wille wart dâ niht verswigen.
er sprach unvorhtlîche:
hie enist vor dem rîche
dehein man sô unverzaget,
der genelûnen schuldec saget,
ern müeze mit kampfe mich bestân.
ern hât deheinen mort getân.
ez ist der merren menege kunt,
daz mîn oeheim drîstunt
ruolande offenlîche
widersagte vor dem rîche.
sît man des die wârheit wol weiz,
swer zuo mir tritet in den kreiz,
dem zeige ich in vil kurzer frist,
daz genelûn unschuldec ist.
nu hete pinabel die kraft
und was dar zuo sô manhaft,
daz in entsâzen alle die,
die dirre kampf ane gie.
die ruolanden sêre klagten,
die swigen und verzagten,
wan einer der hiez dietrich,
der sprach: ruolant riwet mich,
daz wirt noch hiute schîn getân.
er gie hin für den keiser stân
und sprach: herre ir hoeret wol,
daz man pinabellen kempfen sol.
der kempfe wil ich gerne sîn.
ruolant der liebe neve mîn
wirt hiute an im gerochen,
sît er hie hât gesprochen,
daz er genelûnen enschuldegen welle.
du bist der untriwen geselle,
sprach er pinabelle zuo.
ob got wil, swie ich daz getuo,
ich mache dich drumbe schadehaft.
du verlâst dich ûf dîne kraft.
dâvît was ouch ein kleine man,
got schuof iedoch, daz er gewan
an goliâ die obern hant.
dâ wart daz unreht geschant:
also wirt ez an dir hiute hie.
got liez daz unreht vallen ie,
daz ist ouch iemer sîn site.
dâ eret er daz rehte mite.
ich eische dich kampflîche
ze vehten vor dem rîche.
ich bin so edel benamen,
dune darft dich niemer geschamen,
daz ich dir den kampf biute:
ich gewer dichs noch hiute.
got müeze den kampf selbe sehen
und lâze uns beiden reht geschehen.
dô sprach des keisers rât:
sô der kampf ein ende hât,
dannoch vindent si den list,
daz si etelîche frist
genelûne fristent sîn leben.
ir sult gîsel nemen unde geben
von disen kempfen beiden,
unt sult ez alsô bescheiden,
ob pinabel gevalle,
daz die selben alle,
die sich für genelûnen geben,
mit im verliesen daz leben.
die wider dem rîche sô strebent,
daz si sich für genelûnen gebent,
die verliesent den lîp mit rehte.
ir sult daz selbe geslehte
verdrucken durch die missetât,
die genelûn begangen hât.
dô man der gîsel gewuoc,
nu wart ir schiere genuoc
an genelûnes teile,
die des jâhen zeinem heile,
da si gîsel solten wesen.
nu muoz genelûn genesen,
begunden si alle jehen.
daz der kampf müese geschehen,
des wârens alle flîzec.
die aller besten drîzec
die quâmen der für gegangen
und gâben sich gevangen
und gelobten mit frîer kür,
ob pinabel den lîp verlür,
daz ouch si waeren verlorn.
si heten alle wol gesworn,
waeren dietrîches viere,
daz pinabel vil schiere
in allen naeme daz leben.
dô hiez ouch in der keiser geben
drîzec gîsel dem rîche
von dem wênegen dietrîche.
des kampfes was alsô verjehen:
er solte dâ zehant geschehen.
der keiser bôt unde bat
zen klôstern unde in die stat,
daz si gote alle baeten
und daz mit vlîze taeten,
daz er sîne genâde erzeigte
und daz unreht dâ geneigte.
dietrich und pinabel
die wâren ze velde harte snel.
dâ wart ein wîter kreis gemaht.
ir ros diu wurden wol verdaht,
also wart ouch ir lîp beider.
si leiten an diu kleider,
diu für den stehelînen wint
vil dicke guot gewesen sint.
er bedarf noch guoter kleider wol,
der stehelîn weter lîden sol.
do si nihtes vergâzen
und ûf diu ros gesâzen,
dô was der wênege dietrich
dem sige niender gelich.
pinabel sîn kampfgenôz,
der was starc unde grôz
der was dar zuo sô manlich,
daz si alle sprâchen: dietrich
der ist ze kleine und ze kranc:
sîn wer diu wirt unlanc.
im welle got vaste bî stân,
er muoz den sige verlorn hân.
des jâhens algemeine,
âne der keiser eine,
der getriwete got vil sêre,
daz er sîner genâden êre
erzeigte an dietrîche.
des bater in inneclîche
mit worten und mit muote.
die sîn vil vaste pflâgen,
daz von genelûnes mâgen
niht würde ein unrehter schal.
ouch hiez er sagen über al,
swer dâ hüebe deheinen strît,
ez waere sîn jungestiu zît,
er waere arm oder rîche,
und swuor vil ernestlîche,
swer in den kreis quaeme,
daz man dem daz leben naeme.
die kempfen wâren alsô gar
und quâmen vermezzenlîche dar.
die griezwarten si manten.
einander si an ranten,
si begunden einander gern
vil vîentlîche mit den spern.
der wart iewederez verspilt
ûf die ringe durch den schilt,
daz man die stücke hôhe sach
ûf springen: alse daz geschach,
do erbeizten si beide.
der liebe noch der leide
getorst in den kreis niender komen.
si heten alle wol vernomen,
daz ez der keiser sô verbôt,
daz ez niht gülte wan der tôt.
pinabel und dietrich
die nâmen die schilte für sich
und trâten, als si gerten,
zesamene mit den swerten.
pinabel was manhaft
und hete unmâzlîche kraft.
des verschriet er dietrîche
sînen schilt vil kurzlîche.
dietrich was kleine unde kranc.
er het aber grôzen gedanc,
im gaebe got kraft unde maht,
wand er nâch sînen êren vaht.
ouch bat dâ manege zunge
mit des herzen meinunge,
daz in got des siges werte.
ouch vaht er mit dem swerte,
daz des werden ruolandes was:
dâ von er deste baz genas.
ez was heilec unde guot,
in trôste vaste sîn muot,
im hulfe got und ouch daz swert,
daz er des siges würde wert.
in rou sîn neve ruolant.
swâ im des lîbes kraft erwant,
dâ trat aber durndart für.
ê daz er sînen schilt verlür,
dâ was ouch sînes schiltes blôz
pinabel sîn kampfgenôz.
alrêrst gie ez an die nôt.
si begunden enander den tôt
mit grôzen slegen bieten.
die ringe si verschrieten,
daz si vaste begunden rîsen.
si begunden enander wîsen,
warumbe si dar quâmen.
diu swert si vaste nâmen
mit beiden handen beide.
nâch des andern herzeleide
begunde ir ietweder streben.
dem ez dâ gie an daz leben,
der was krefte rîche
und sluoc sô freisliche,
daz man daz fiwer sach springen
und die slege hôrte klingen
sô sêre daz si jâhen,
diez hôrten unde sâhen,
ez müese ein michel wunder wesen,
solt er dehein frist genesen
dietrich sîn kampfgenôz.
dô got sîner nôt verdrôz,
dô fuogte er im vil snelle,
daz er pinabelle
eine wunden durch den helm sluoc,
die er vil kûme getruoc.
im erlasch diu kraft und der muot,
wan im daz rehte verhbluot
vil sêre über diu ougen ran.
dô sprach der vîendes man:
dietrich lâ diz understên,
ich heize mîne mâge gên
allesamt her ze mir
und enpfâhen ze lêhen von dir
elliu diu eigen diu wir hân,
und sîn dir iemer undertân
mit triwen spâte unde fruo,
daz duz bringest dar zuo,
daz genelûn den lîp behabe.
der rede tuo ich gar abe,
si ist verlorn, sprach dietrich,
ich bite gerne umbe dich,
wiltu mir dîn swert geben;
daz dich der keiser lâze leben,
daz trûwe ich wol gevüegen.
des lâze ouch dich genüegen.
wirp niht wan umbe dîn genesen
und lâze et genelûnen wesen.
mac im daz geschaden iht,
zwâre ich henge des niht,
als verre als ichz erwenden mac,
daz ich iemer deheinen tac
fürbaz langer gelebe.
in geriwet marsilien gebe.
ich quam durch genelûnen her,
dem wil ich helfen, sprach er.
mac ich im gewegen iht,
son ruoche ich waz mir geschiht.
wir suln daz leben erwerben
oder mit einander sterben.
des bedenke balde dich,
sprach der wênege dietrich.
dîne tage sint ergangen:
der tiuvel hât dich gevangen,
des hât er fröude grôze.
dich und dîne genôze
füeret er hiut in die helle
du bist der ungetriwen geselle.
dô si die rede getâten,
zesamne si aber trâten
mit houbethafter vîentschaft.
ir sinne ir manheit und ir kraft
liezens mit den slegen sehen.
dane mohte anders niht geschehen,
wan daz si werten daz leben.
wem diu saelde wolte geben
den sige und die êre,
daz versuohten si vil sêre.
daz erzeigte si kurzlîche.
si fuogte dietrîche,
der durndarten dâ truoc,
daz er pinabelle aber sluoc
durch den helm einen slac,
daz er der wer gar verpflac
und stuont als ein erslagen man,
der sich niht mê geweren kan.
dô daz der keiser gesach,
der genâden er von gote jach.
die sînen froüten alle sich.
under des warf dietrich
durndarte den andern ecke dar
und sluoc dô pinabelle gar
mit einem slage daz houbet abe.
ich waene uns got bescheiden habe,
sprach dietrich wider in,
daz ich mit rehte hie bin.
er kniete nider ûf den sant
unt entwâfentez houbet alzehant.
daz stiez er vor an sîn sper.
ûf sîn ros saz er
und fuorte ez ûf den hof dan.
dô sâhen ir herzeleit an
genelûn und sîne mâge.
mit des gâhen tôdes wâge
wart im marsilien schatz gewegen.
sin mohten in selben niht gewegen.
die im ê gâben guoten trôst,
daz er benamen würde erlôst,
den gie ez ouch an daz leben.
si heten ze gîsel sich gegeben
der besten drîzec under in.
der helfe was nu gar dâhin.
si trôsten in unz an die stunde,
daz si nieman getroesten kunde.
der keiser gâhte hin wider
und saz an sîn gerihte nider
und frâgte die er wolte
und ouch von rehte solte,
wes der verrataere
dem rîche schuldec waere.
dô sprâchen si vil drâte
die er gefrâget hâte:
heileger keiser, durch got
und durch sîniu groesten gebot
rihtet witwen unde weisen
ir jaemerlîchen freisen:
des bitens iuch vil sêre.
got gehoeret iuch iemer mêre.
erhoeret hiute der armen kint,
der veter dâ verrâten sint,
und rihtet über den wirsten man,
der kristen namen ie gewan,
und über die gîsel dar zuo.
nu ervindet wie ich daz getuo,
des frâge ich iuch beide
bi dem rehte und bî dem eide
und bî mînen hulden dâ bî,
welhes tôdes er mir schuldec sî.
dô berieten die kerlinge sich,
diu sünde war ungewonlich,
die er begangen haete,
daz man im den tôt taete,
den nie dehein man mêre erlite:
sô füere man im rehte mite.
den gîseln erteilten si baz,
den wâren si niht sô gehaz.
ez dûhte si dâ mite genuoc,
daz man in daz houbet abe sluoc.
do man über die gerihte,
genelûne man dô tihte
einen tôt nâch sîner werdecheit.
der wart im schiere bereit.
nu hoeret wie er den lîp verlür:
man hiez ziehen dâ für
vier starkiu schoeniu ros zehant,
der man dâ guote state vant.
zuo der rosse zagelen zwein
bant man im vaste sîniu bein,
zen andern zwein die arme.
swen nu der mort erbarme,
der an ruolande geschach,
der hoere hie wie man in rach.
dô sâzen knappen viere
ûf diu ros vil schiere
und sluogen sporn ze sîten.
swaz si mohten gerîten
von einander, daz geschach,
unz daz genelûn zebrach.
sus verfuor sîn ungetriuwez leben.
swie vil im rîcheit hete gegeben
marsilies dâ ze sarragôz,
er was nû der armsten genôz:
daz was ouch billich unde reht.
er was der gewisseste kneht,
âne jûdâsen eine,
den der tiuvel algemeine
in der werlte ie gewunnen.
den sul wir sîn wol gunnen.
durch sîne grôze untriuwe,
daz er gar âne riuwe
sîn ende unkristenlîche nam,
wart karl sînem künne gram.
daz verdructe er alsô sêre,
daz ez sît iemer mêre
unwert unde unsaelec was.
swaz ir vor karle genas,
die muosen aber kêren
von vorderlîchen êren.
diz tet der keiser umbe daz,
daz diu untriuwe deste baz
mit in allen geschendet waere.
also lange wernde swaere
gemahte genelûn eine
sînen mâgen algemeine,
daz si wâren unz an ir ende
von sîner missewende
vil schedelîche beswaeret.
er hât ein wort bewaeret,
daz man nu lange hât geseit:
von eines menschen unsaelecheit
muoz manec mensche unsaelec sîn.
daz wart an sînen mâgen schîn.
daz in diu schande überwant,
des wurden si sô gar geschant,
daz in diu werlt wart gehaz.
do bewaerte aber karl daz,
daz ein saelec mensche saelde birt,
des manec mensche saelec wirt.
sîn reiniu saelde was sô grôz,
daz sîn vil maneger genôz,
den er mit der gotes kraft
bekêrte von der heidenschaft,
der anders vlorn waere.
nu wil ich disem maere
ein ende machen, des ist zît.
sus stuont diu vîentschaft sît,
daz karln pâligânen sluoc
und sîner helfaere genuoc,
unz ir kint gewuohsen ze man.
die riten ouch einander an
durch daz alte herzesêr,
ludewîc und terramêr.
dô lâgen die heiden aber tôt.
mit alsô kreftiger nôt
was karl, unz im der lîp erstarp:
dâ mite er volleclîche erwarp
den stuol der êwigen jugent.
nu helfe uns got durch sîne tugent,
daz wir êweclîche müezen sehen,
wie sante karle sî geschehen.