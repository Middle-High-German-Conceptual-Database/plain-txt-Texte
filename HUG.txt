an dich gedenkhen hát erkikht
das leben mín uss aller pín,
trut kayserin. min mút, mín sín
uff endes zil dient dir sicherlichen.
wiß auch, das mích daz hertze wíst
und sich téglichen fleist
mitt gantzem mút der sínne mín,
das ich dúrch kainer slachte pín
vergesse meiner trewen.
es tút mich niemer rewen
gantz trew án argen wan,
wan ich nie lieber lieb gewan.
das zúg ich an den werden gott,
das ich doch tún nach sím gebott.
hán ich dich lieb fúr all dis welt,
fraw, des gib mír wídergelt,
das ich fúr wár werd innen
widergelts mít lieben sínnen,
mitt trewen und mit eren!
wizz, das sich sicher meret
mín stétikait von tag ze tag.
fraw, du bist mín blúyender hag,
entsprossen in minem hertzen.
du kanst mir wénden smertzen
fúr alles, das ich ye gesach.
zartes bild, ain obetach
such du dir nach ler!
fraw, hut diner eer,
bis stét án alles wénken!
du solt daran gedenken,
das er níeman vergelten mag:
wér alles, das der helle tag
úberschinet, sicherlich,
es wér doch muglich,
das sy nit vergolten wér.
zartú frow so tugentbár,
du volg meíner ler!
sícherlich fraw eer,
die muß dich úberkrónen.
fur alles vogeldónen
sich ich dein lieplich sínn.
mein hóchste kúnegínn,
weltlich auf diser erden
meín hertz, daz must verderben,
hett ich nit dein guete.
vor ungelúkh behuete
gott dich durch sein trinitát.
sin kraft doch niemer ende hát
und ist auch gar alméchtig.
min hertz, das ist furtréchtig
nach deíner sússen mínn.
in deíner guet ich brínn
mit ernst und mit stétem mút.
zwár ich gesach doch níe kain gút,
darumb ich misstét;
ob míchs all die welt dann bét,
das wér mir gleichs als ain wínd.
mein glúk, mein hail, mein selden kínd,
du bist ze tróst erkorn mir.
das sag ich sicherlichen dir,
das du mir bist, das nieman waiß:
das firmament; der zirkel kraiß,
der hát dich umbeslossen.
frow, bis unverdrossen
gen gott des ersten morgens frú.
dem sprich mit gantzer demút zú
unt bitt ín dúrch sein gúete,
das er dich wol behuete
vor grossem misselíngen.
darnach so lá dich vínden
gen der welt mit schimpf:
da such du fród mit gelímpf,
zucht und beschaydenhaít;
so wirt din lob unmassen braít,
du werdes weib, mins hertzen schrín,
du rechte mútes kikerín
meins hertzen und meinr sínn!
fraw eer, die recht mínn
hát mich auß dir geschossen:
meín hertz, das ist verslossen
mitt trewen und mít stétikait.
zarte fraw, bin ich berait,
wilt du mich ícht versúchen,
ald wes wilt du gerúchen
gen mir, das tún ich willeklich.
du macht auch wol versúchen mich,
wie dikh du wilt, meín hochster hort.
wer aventúr wil hóren,
und wil in nít betóren,
wie es mír in der iugent gie:
ain sélig weib mich umb víe
mitt ir sússen mínn.
ich gedacht in meinem sínn:
dafúr welt ich nit kaíser sín.
nu was das lieb frowelín
geschikt, als es von recht sold.
ir lieb ném ich fúr alles gold,
ir angesicht, mín sunnen schín:
als edel gestain von arabín
das mócht ir nit gelichen.
ir wandel tett mich ríchen,
den si weiplich an ir trug.
waidenlich húbsch und klug
pflag sy mit guten sitten,
untrewen gar vermítten.
in írs hertzen stammen
si schózz mit fúres flámmen
in mines hertzen klusen.
gen sénenberg behusen
ward ich do ze stúnden
tráwrig géntzlich fúnden
in grossen sórgen da:
< amor víncít omnía>
vieng mích mít gantzer kreft.
ich wén, das rítterscheft
án wér als gar níe níderlag.
ich gedácht, kém mír der selden tag,
das ich kónd erwerben
vor mines todes sterben
der frówen huld, ir guete,
so wér mír ungemuete
zergangen als der sne,
mir tét kain tráwren we.
darnach begond ich sínnen,
mocht ich sy bríngen ínnen,
wie es mir an meím hértzen leít.
ich kém zú aíner séligen zeít
gegangen zú der frowen.
ich wolt da gern schówen,
wie mír mín red gelúkhen wélt.
ich gedácht: ir guet ist úngezelt,
sy vervácht mírs túgentlich.
ich sprach:< fró gnadenreich,
vernempt mich, was ich ew sag:
es ist mer dann iár und tag,
zwang mich ewer guete.
ir kunnent mir ungemúte
mindern und auch meren.
dar nach wolt ich mich keren,
das ich in úwerm dienst welt sín.
so kém ich gar aus grosser pín.>
si sprach:< zu minem gott!
es dunkt mích ain spott
die red, die ich davor mir hán gehórt.
dik weib und man wirt betort
mítt worten, da man der werich nícht phlígt.
wie gar man es so ríng wígt,
damít die welt nu umb gát:
liegen, triegen frú und spát,
das haissent sy geschibikait.
phuch der von adel wáppen trait!
ir súlt úchs sin yemer schammen,
wann es tút an gewissen lammen!>
ich sprach:< frów, des tún ich nicht.>
erschrokhen was mín zuversicht.
daz macht an mír der ernst gróß:
die rót mir under die ógen schoß
das macht des blútes hítz.
ich kónd doch das noch ditz
und stieß auch an den worten mín.
damit erkant die frowe so vín
den ernst, der mír nahe was.
si sprach:< gesell, ích merkh wol, das
du wilt zu ainem stummen werden.
ich lass dich nit auf erden.
du solt in minem dienst bestán,
wann ich dir des mít eren gán.
darauff macht du wol buwen.
des lob ich dir mit trewen
und tú mir das herwider!>
hiemít da ward gevíder
tréw, stét mít hóhem mút:
< wérlich dín lieb sich meren tút
als dúrch den barillen tút die gesícht.
nú ist als mín laid enwícht.
fráw, ir gend mír úwern segen,
wann ich wil rechter trúwen phlegen,
was ich euch verhaissen hán!>
hin húb ich mích auf des strasses pann.
darnach was ich wol iar und tag,
das ich nie rechter ruwe phlag;
von rechtem senen hinder sich.
zú ainem hof was loblich
kam ich gerítten in das land,
da ich die wolgemuten vand
und rítterschaft aín míchel taíl:
graven, fryen, herren gaíl.
die woltend triben ritter spil,
turniren, stechen zu dem zil.
min mút was fry mit gedingen gút,
als noch vil maníg ritter tút,
den hofnung nert und zuversicht
suß wér die mínn vil gar enwicht.
in solicher mazz was ich auch da.
ich gedacht: wie macht du werden grá;
in kurtzen iaren beschicht sin nicht:
wenn dich die mínneklich an sicht,
so bist du alles laides bár.
hiemit zoch man die rosse dar
und berait, als es gewonlich íst,
gar maisterlich nách maisters list:
die rózz gar wol gezieret,
mit dekhen durch florieret,
darauf maníg schilt gar rich erschaín
von sechs várwen sunder aín
( án zwo so mag nit wáppen sín);
drey varw mach ich zwifalt schín
von harm und von zobel,
unnen und och oben snel,
in schiltes rant, ín egg, ín ort.
kel dik darín gehórt,
als es die vísiment lert
gar maisterlich darín gekert.
manig schilt gab von golde schín,
silber weiß was auch darín.
sólt ichs als blasíníeren,
die wappen also zieren,
des wér mir zevíl:
der silmen zal, der stunden zil,
der mag ich nit gewalten,
in minem sínn behalten.
darzu gehórt der suchenwirt,
der dik mit red als nahe schírt,
man mocht es griffen mit der hand.
er ist ín mángem land erkand.
das sag ich úch mit aínem wort:
er ist der best, den ich ie gehort
von gott und von den wappen.
da tribt er kaíne gráppen.
er váchtz mít geblúmten worten an,
des ích doch laider nit enkan.
i
gott grúzz dín líeben ógen,
dín mund und auch din hírn!
ich stán sín áne lógen:
du bist in minem hertzen ain senlich liebi dírn. ii
und kúnde sich din gút
us klugen silmen richten,
ich welt nach meím gemút
diner trew ain minne liedli tichten. iii
din sehen gab mír ze stúr
in mines hertzen grund,
din scharphen blikh gehúr iv
mir sínn und mút ín rechter lieb enzunt.
ich wánd, ich wolt
nach deiner mínn verbrinnen.
du geist mir fróden reichen solt.
din guetikait sol des werden ínnen. v
< als lieb zergát mit laid
weltlich auf diser erden>,
sprich ich auf meinen aíd
es mag nit anders werden. vi
also bin ich nit geschaiden:
des wil ich got getráwen.
niemand lazz mich dir layden.
ich wolt auf dein stétikait ainen hohen turn bawen. vii
o lieplich zart, du súss,
meins hertzen fród und lust!
zway áphelli ich grúss,
gewachsen uß deiner brust. viii
die sind gar wol gedrón
und stand ital eben,
gar wirdeklich und schón.
in selden mússist leben! ix
furbas ich nit reden kan,
... din gueti loben sol.
gott, der mích geschaffen hát,
der waiß mín gedenken wol. x
hab guten mút, mín lieber búl,
bis fry vor allem trawren,
setz mich auf der fróden stúl!
uff mích so macht du muren. xi
was ich dir ye verhaissen hán,
das hást du also funden.
gluk gang dich mitteinander an,
des wúnsch ich dir ze stunden! xii
du solt in deinem schreiben
mich furbas nit me nénnen;
an dir wil ich stét beleiben.
geschrift und schriber kan ich wol kennen. xiii
der schreiber ist deíns handels
gott geb ím sélig zit!,
ains zúchtígen wandels;
sín gebérd gar eben lit. xiv
wil er darzu verswígen sín,
so hát er gnád von gott,
wann< nachred brínget grosse pín>
und wirt aíns selber ze spott! xv
ich waíß von im nít denn gút.
ich warnen ín suß daran,
daz er sich hab ín rechter hút,
wann ích im gútes gan! xvi
aíns tú nit vergessen,
daran gedenk ze aller stúnd,
sunder mit sitten messen:
níeman óffen deins hertzen grúnd, xvii
es sy óch denn dinem getrewen búlen
( ald deinem bichtigár),
so belibst dest bas in rúwen:
< von red kunt grosse swár>! xviii
du la dir nieman tichten,
schreib aus deines hertzen grund!
slechte wort mít trúwen richten,
die tund mích sicher gesund. xix
du fragist denn den schreiber glich,
das er dir gebi rát.
den grúß mír tugentlich:
sein weis im wol an stát! xx
got dank dir dines trewen rát!
daby ich wol bekenn,
das deín hertz ain senen hát,
das ich doch trewe nenn. xxi
mich dunkht, din guet,
die hab nach mir ain liden.
mein hertz nach díner guete wuet.
ze widergelt wil es dich nit míden. xxii
das macht dein weiplich gebér:
die ist gar schon gemessen,
es ist án alles gevér.
o tú meín nít vergessen!
< aller weishait anevang
ist ze brúfen an dem aussgang>
an mannen und an weiben!
wer mócht in froden beleíben,
solt mans als bedenkhen,
was sich tút ze sunden senkhen?
yy geitikait, du bitter hórt,
du stifftest maín, du stifftest mort
und hást vil bóser artikel!
der sel ain bóser stikel
bist du mít sneller yl.
ach giftig bóser phíl
in aller menschen hertzen,
du brúfest iamer, smertzen,
aller menschen verderben!
davon so kumpt ewig sterben,
wer sich darínn lát vínden,
in sólicher sach erblinden.
ach herre gott, durch die guete din
án sund so mag ich hart gesín
hilf mir zu ainem gúten énd:
bicht, rew und puss mir sénd!
án dich ward nie noch niemer wirt,
als gút aus díner gothait pírt.
wéren álle wasser timpten,
daraus geschriben mit worten gerímpten
der fúrín hímel papir fín,
alles mergries subtil schín
schriber, und schribent tausent iar
als lob gras vedren clár:
nieman mócht es volschreiben,
die hóch, die tieff durchtreiben,
die brait, die léng durchgrúnden.
mitt kaíner slacht fúnden
mag es nieman gedenkhen.
nieman sol sich darín sénken:
gott was ye und iemer ist.
daz ist ze clár aller menschen list.
nút hát ín umb vangen.
er hat es als umbgangen;
davon haist er alméchtig.
án zwifel hát er den sig.
das glób ich auch und belib daby:
< ain slechter glaub ist wandels fry>.
o gott, waz hast du ze dankhen mír?
sel, recht, vernunst hán ich von dir!
hán ich daby ye únrecht getán,
da bist du gar unschuldig an.
minn aigen willen hast mir geben:
damit so mag ich also leben,
das ich tún úbel oder gút.
nu bin ich flaisch, bain und plút:
daz zúhet den elementen nách,
zu góttlichem dienst ist im nit gách.
ich bekenn: ích bín aín arm man
án dich so mag ích nít bestán!
und solt ich tusent iar leben,
du must mír hilf und rát geben,
sol ích dín huld erwerben;
suß múst ích gar verderben.
was du mír geist, das gib ich dir:
kain gútét tún ich selb von mír.
ach gótt, dúrch deíne trew
gib meinem hertzen rew
und hilf mír mínem hobet,
das es nit werd beraubet
sínn und auch vernunst!
gib mír gerechte kunst,
damit ich clag mín míssetát,
die mín leib begangen hát!
mich rúwet án allen spott,
wa ich der zehen gebott
ye kaíns hán gebrochen.
o gott, lazz ungerochen!
genad tú gen mír schiben,
wá ich die gaben siben
des hailigen gaistes tugent
in alter oder in iugent
nitt hán gehalten!
des tút nun rew walten,
und íst mir auch hertzen laid,
wa ich die acht selikaid
in wird und in er nícht gehabt hán
und darauf gantz meín fleizz getán,
all súnd und wa ye sund von kan,
wa ich der dehain begangen han:
starkher gott, das rúwet mích.
din erbérmd an mích sich
und lá mir die zestatten komen,
wann ich hán in der gschrift vernomen,
das du moyses mit seinem her
zwólf straß machtest durch das mer
nu hilf mir auss der súnden rút!
ich man dich an dín tugent gút,
die da geschach, da du wért kind
vor esel und gehornem rind.
die múter dein gar gútlich phlag.
der menschhait erschain der selden tag,
dein demút gróss, als lucas sagt.
sy was din múter und doch ain magt
án all mail daz glob ich wól.
got vatter, ich dich loben sol.
von deiner gnád hán ích den sín:
< leib und gút múss als dahín>!
wer mich daran wolt wenden
und mich an dem glauben phenden,
ich glaub gar starkh; da behalt mich by!
alle deine wort sind wandels fry.
ains ich in grossen sorgen bín:
< glaub án werch ist halber sín>.
damit so mag ich nit bestán,
ich múss ye werch zu dem globen hán;
daz waiss ich wol. got hab mín gewalt!
ich wirb, also ích sterb iung oder alt.
daz macht mín aigen will.
gott, mich vor súnden stíll!
ich man dích an dín trinítát.
din marter úns erlóset hát.
wie wár, daz nieman kan
kain wideréd doch gen dir hán
vor gericht am iungsten tag.
dem ist also, das ich úch sag:
all profetíen werdent kunt
gar snell getan aller menschen munt,
die vor vil tusent iaren sind beschehen.
all welt muß in der warhait iehen,
daz es dann als geschehen ist.
da hilfet weder kunst noch list:
wer sich vor nit gefúrdert hát,
pett und álmúsen íst denn ze spát
und hilfet auch núma recht tún,
das unrecht hát weder frid noch sún.
ungelob, der muß sich smúgen.
zwólf potten sind gezeugn
in all die welt( sy lieb oder lait),
da hánd sy ye die warhait gesait
nach gotz gebott, als ich vernam.
der hailig gaist do zu in kam
und machtz als gar durlúchtig.
ir hertz daz ward inbrúnstig
in góttlicher lieb und minn.
kain arger gedankh noch sínn
mocht sy nit me berúren;
daz recht daz woltentz fúren
gar willeklich unverdrossen.
des hánd sy ir plut vergossen
hie und da, in méngem land;
gezeugen werdentz da zehand.
ains wirt ain urchúnd:
yedes ménsch des andern súnd
bekent und sein missetát,
als die es selb begangen hát.
da sehent wis und tóren,
das níeman wírt verloren,
denn mit dem rechten und umb sín schuld.
wer nu hat des schóphers huld,
der ist geséliget ewenklich:
ze lón wirt im das himelrich.
nu sitzt der herr gar unversmogen
gleichs als auf aim regenbogen,
und zu denselben stunden
zaigt er sein fúnf wunden,
die er umb úns gelitten hát.
daz gericht ist snell und beschicht vil drát,
wann das unrecht stát bloß, án wer.
des sicht denn zu als hímelsch her.
nu spricht der méchtig kung behend
( sin ye sín iemer ist an énd):
< gánd her ir séldenrichen,
besitzent ewenklichen
das rich, das úch ist berait.
die fród hát kainen underschait,
wann ewigs leben án énd
zu miner zeswen hénd.>
zu der linggen siten stát ain schar,
die sind vor schrikhen hellevar,
vor grossem iámer und nót,
das sy der ewig tod
mitt irm willen hát gevangen.
des mússent sy cléglich prangen
vor gottes angesicht
ir pett, dú ist enwicht
und wúnschent uber sích
berg( sy dekent glich
und weltint noch mer pin hán),
damit sy wérint des gerichtz án,
won si sehent wol und we
und iamer in der sunden se.
nu spricht der herre mit zorn:
< wolhin, ir sind verlórn!
ewer súnd tút euch verflúchen:
ir woltent nie gesúchen
min reich und stund doch offen.
davon sind ir geloffen.
des varend hin behend
in yemer we án end!>
ich wénn, daz nieman nu sy,
im won aín anvechtung by,
das sich doch zúhet wider got;
< unrecht tun, das ist ain spot
und nimpt nit guten end.>
in iugent frú behend
zwang mich auch ain lyden,
das kund mín hertz verschniden:
das warent selig frawen.
die tett ich gerne schawen
und darzú liebe tóchterlin;
die tátent mínem hertzen pín.
ain wil lieb, die andern laíd
der wechsel hétt vil underschaid.
so sprach man, ích welt toben.
ich gedácht, ich múss ye loben
mitt wórten, so ich pest kan.
hiemit hept sich dú red an:
ir har brúf ich fur siden,
ir gút ist hert ze myden.
daby ir liebe tínn
geschikhet nách der mínn
in rechter brait und eben.
darunder so hát geben
der element des luft
gemachet mit clárem guft
zway ógen wol geschikhet.
darínn ist mít verblikhet
ain scharpfe gesicht und gútlich
das tóchterlín, daz sicht lieplich
und sind doch nit von fúr.
das git sy mir ze stúr.
des múß ich úch veriehen:
haiß macht mir ir sehen.
ir wéngli weyss nách berlen art,
darinn ist sicher níchtz gespart:
sangwineus, das edel blút,
die rót sich ín die wisse tút,
subtil gar schón gedrungen.
ir mundli lieplich entsprungen
in rechter rubins róti flukht,
ir zénli schón darín gedrukt,
lieb, eben und daby claín,
weiß recht als ain helfenbaín.
ir hélsli runt, ir nékli blank,
ir lib geschikt nach wunsch gedank:
daran was nutz vergessen.
fró venus hett gemessen
mitt ainem zirkel ussgeschiben
rechte lidmázz by ir beliben.
der lauff werte mich furwár
vierdhalbs und drissig iár.
der was ich alt án allen spott,
do gedácht ích erst an gót.
was trugnúss in der welt was,
daz glich ich zu ainem grúnen gras:
der anvang ist húbsch und vín,
bald so kumpt snell darin
ain swartze varw und gel,
daz ist der tod so snel
oder aber trugnuss und wanklmút,
das auch die lieby zertrennen tút.
das bedacht ich snell und bald.
vor unmút luff ich ín ain wald
und wolt da sin beliben,
die welt haben ausgeschiben
vor ir unstét und truffny
dunkh ich mich in der willnust frý.
ich lag unlang dozemál,
do kam der held, her parcifal,
geschlichen haimlich durch den tan.
ich sach in mít sórgen án
daz macht sin léng, sin kreftig lib.
ich gedacht: das ist ain selig wib,
die den held hát getragen.
sol ích nun mín leben wagen,
sol ích sinr kunft hie bestán,
oder sol ich fliehen ín den tan?
min mút, der riet mir beliben.
ich gedacht mích davon nit ze schiben
und wil bestan der aventúr.
gott ze hilf und auch ze stúr
wil ich nemen auf disen tag,
kain sach mir nit geschaden mag.
der held, der grúßt mich tugentlich.
ich sprach:< gnád, herr!> gar sénfteklich.
er sprach zu mir:< lieber knab,
nu merkh die wort, die ich dir sag,
und tét mir kund din kinthait:
wie lept man in den landen brait?>
ich sprach:< herr, ich bin aín man
fur war ich úch wissen lan
und hán me kraft denn daz mertail der welt.>
er sprach zu mir:< daz ist perner gelt.
sind ir darzu kómen,
ich welt mit reis von bómen
der held wol hundert bínden.>
ich sprách:< man mags nit vinden:
kain wib, die trúg kain sólichen helt,
daz leben wér ir abgezelt.
darzu so vindet man kainen man,
der kraft der natur mug han.>
er sprach zú mir in gút:
< bist du von cristam plút?>
< ich lán mích des nit berauben
ich hán yé cristann glauben.
min gott ist von ainer magt geborn.
daz tett den tiefeln sicher zórn:
do ward ir gewalt zerbrochen.
vil maníg tusent wóchen
tátent sy den gerechten laid.
daz understund die selig maid
mitt irem kind ihesum.
daz pracht den gerechten grósß frúm,
daz sich hernach gar wol erfand.
er band den tiefel mit seiner hand
und ist darzu drivaltig:
gott vatter, gott sun gewaltig,
der hailig gaist ain gotthait ist.
sant iohans ewangelist,
der hátz geschriben mit seinr hand,
des setz ich euch min hopt ze phand.
darumb so wil ich sterben,
mein sel mag nit verderben.>
er sprach zu mir:< hab gúten mut!
zwar ich tót kain cristan plút
án schuld; davon bis án vórcht.
damit hett ich mín sel verworcht.
ich múst sin gar swér widerkomen
gen gott, daz hán ich wol vernomen.>
er sprach zu mir:< nu merk gar eben:
bekennest du icht der fúrsten leben,
hast du die welt icht recht gesehen?
des solt du mir hie veriehen.>
ich sprach:< ia herr, ich sag ew fúr war:
ich hátt der tag min viertzehen iar,
sid hán ich wunders vil gesehen.
was plágen der welt ist beschehen,
ich glaub, es kom von súnden.
wir tund es also nit grúnden:
máníg sach, die sich vergangen hát,
des ist vergessen gar ze drát.
vil súnd ist vor úns beslóssen,
vor gott als aus gossen.
wir bekennent án ir andern hertzen nícht,
da durch gott gar luter sicht.
er waiß auch all gedankhen,
durch muren und durch blankhen
da ist vor im nicht verborgen.
wir stánd bíllích in sorgen.
so spricht oft ain tumber man:
« wes gát den muy und arbait an,
er hátz doch zwár verdienet nícht? »
wer waiß aber, warumb es beschicht:
sy lang ald kurtz vergessen,
gott kan es dannocht messen:
tausent iar ist im aín angesicht.
derselben sach verstán wir nícht.>
do sprach der held, her parcifal:
< der red hást du wár zemál,
doch tút gott ettwenn die sínen
laydigen und pinen.>
< das tut er als umb die geschicht,
daz sy sin vergessen nícht
und verlátz dóch nit am lesten.
so kumpt es in zu dem besten:
wem all sín sach nach wunsch gát
án arbait, der sol haben rát.
ob es glúkh oder unglukh sy,
er mag also nit wesen fry,
es muss hie oder dórt zergán:
« zway hímelrích mag nieman hán. »>
do sprach der held zu mir behend:
< gib mir der ersten frág aín end!>
ich sprach:< und kónd ich es sagen,
ich welt nit lenger dagen.
die welt ist so gar verirret,
mitt mánger sach bewirret.
doch sag ichs, so ich best kan.
gott rúff ich ze hilf an,
daz er mir geb die vernunst,
daz ich mit sínn und auch mit kunst
sag úch von weíb und óch von man.
nu heb ich mit dem hóchsten an:
gott gab úns hie auf erden
den hohen und den werden
sant petern hie ze tróst,
daz er von súnden lóst,
und ander bépst nach im,
wer mit rechter stím,
mitt rúw und púzz fur in kém,
daz es im all súnd beném.
das gebott ist zerbrochen,
mitt valsch yetz vast betrochen:
zwén pébst sind gewellet;
der tiefel hát gesellet
wérlich sich zu dem ainen.
die bósen und die unrainen,
die hánd erdácht die valschen wal.
den wirt ze lón der ewig val.
o mortio uber die geitikait!
sy stifftet iamer, ewigs lait;
das kan sy vil wol núwen.
die sach, die hat sy geprúwen,
und sol doch nur ain pabst wesen.
wer hát die hailigen warhait gelesen?
das got selb hát gesprochen,
das hát der geit zerbrochen.
min red sol wesen nieman zorn:
der sach wirt nieman nie verlorn
dann grosse hopt prelaten.
die blasent iren áten
zu der sach durch geitikait,
welem bapst wirt zu gelait
umb gáb und nit in rechter mínn.
daz in wißt anders nít sín sínn,
wann daz er rechter babst sy,
der mag da wol beliben by.
tét er es aber umb gáb oder umb gút,
zwár der hát ain bósen mút:
der verkauft die gerechtikait.
das wirt sínr sel ain ewigs laíd.
nu dar ir kung, ir fúrsten, ir herren,
ir soltent sólich unrecht werren
mitt ewer macht behend,
das es ném snell ain énd!
wann solich zwayung ist nit gút
die cristenhait es verwisen tút.
ir churfúrsten( ir sigint tód oder leben),
hettint ir euch des nít begeben,
das ir aínn knaben walten!
das tút das recht nicht halten.
ir soltent gewelt han aínn gestanden man
den túrsten, den man vinden kan,
ze kúng, und hettínt ir das getán,
so wérint wir der zwayung án
und wér die cristenhait wol behút.
ir hettent da nicht wisen mút
mitt ewerm kunig von pehem land.
ir hánd die cristenhait gephand
an recht, an fúrstlich zucht und sitt.
der wónt gar wénig by im ytt:
wenn wil er umb das kaißertúm werben?
er liess die welt verderben,
ee das er kém von prág.
das ist ain grosse plág.
die red ist alle laider wár,
daz sag ích úch sicher zwár.
so lebent ettlich fúrsten herren,
die tunt sich des rechten werren:
ist by in ain biderman,
den setzent da die schelk hindan
gen dem herren und verliegent ín
mitt valscher claff nu merkh den sín!
und sprechent: « herr, nu melt mich nícht!
dú red von rechter trew geschicht,
die ich zu ewern gnáden hán. »
wie sol aín byderman bestán?
gaistlich gericht und weltlich
án zwifel des einander gicht:
« hór énen tail engegen,
wilt du des rechten phlegen ».
so ist der herr also gemút,
sím gewalt er denn globen tút
und fúrcht in gleich als ain kínd.
er ist in gesehendi augen blínd.
und gult es im das leben,
er solt dem unrechten widerstreben.
so phlegent priester símony,
darzú sint sy nit wúchers fry
und suntlichs fúrkauffen.
etlicher wirt noch rauffen
sich selber an dem iungsten tag.
sin schatz im nít gehelfen mag.
« ye hóher ampt, ye grosser púss. »
« wer es verdient, er es lyden múss. »
die méchtígen herren wústent zwár
die ritterschaft das ist sicher wár:
wer loyk tríbt und phennig hát,
der ist gewaltig an dem rát.
beschidikait hát yetz den val,
die welt verwústet úberal.
zwar: « es ist kain wiser mút,
der mit wissen unrecht tút. »
es solt ain herr doch gedenkén:
túst du din zungen lenken
durch mínen willen wider recht,
zwár du bist des tívels knecht
und liezz sích an den man nit víl,
der das unrecht zu dem rechten bringen wil.>
do sprach der held aus fryem mút:
< zwár das dunket mích nit gút
der lauff ist all ze hert.
sag an, wie hát gevert
ritterschaft und frówen,
wie lánd sy sich schówen?>
ich sprach:< der lauf ist mengerlay:
ettlich mínner hánd geschray
mitt schryen wayen
als esel in dem mayen
und hánd dóch weder zucht noch scham:
mitt bósen swuren gottes nam
vor frowen wirt genennet
sich selber nit bekennet
und tribt lotters wis mit liegen.
zucht, die múß sich smíegen.
das ist gen frawen vast der loff.
mitt liegen so beschicht manig koff,
daz hernach tút gerúwen;
iamer tút sich núwen,
so man emphint der lótterhait.
damit beschicht maníger frowen lait,
won: « sússú wórt an stéten mút
wib und man betriegen tút ».
ritterschaft phligt wuchers nam
daz wér ettwenn gewesen scham.
yederman tút trachten
umb gút und wil nit achten
manges priesters wis und ler,
darzú des adels er.
búrger und auch gebúren,
die tunt mit wúcher muren.
nieman wil doch sehen daran,
das « all sach muss end hán
uff diser welt mit iámers pín ».
« was man verdient, es muß ye sín. »
gott kan es vil wol messen,
sin gericht tút nútz vergessen.
davon verstand und hórent mínen mút:
es ist auch méngs wúchergút,
was unrecht wirt gewunnen
( das ist nit wol besunnen)
mitt gewált án recht ungetrúwlich.
das ist der sel grúlich
und tút sy ser versenkhen.
die welt, die solt gedénkhen
und solt nit tragen nyd noch haß,
so wér úns allen dester baß.
wer mit der klugen loyk ticht,
den lúten das ir ab bricht,
der wirt wol gewar, so man in trait,
gar kléglich in die erden lait:
« valsch gericht ist mordaio »;
der selben sel wirt selten fró.
wer sich daran nit stossen wil
( die red ist lang und ir vil),
der mócht noch geleben íamer núw:
wirt im ze kurtz, so ist es ziphel rúw.
noch vínt man mangen byderman,
priester und auch layen wolgetan,
der durch kaíner slacht miet
von sel noch eren nit schiet.
so vint man noch méng wiplich wib,
die in eren haltet íren lib;
der tút sy nit vergessen
und kan wol trew messen.
ainr gúten gewissen, aíns stéten mút:
gott hab dieselben vast in hút!
des wúnsch ich ín mit gantzer gír.
das mugentz wol gelauben mír.>
o priesterschaft, du werdes ampt,
wer dich mit kainen geverden schampt,
dem tú es gót vergeben:
wann ir sínd únßer leben
uff erden hie der gerechten stráss,
ir wisent úns die rechten mass!
ich glob, und wér nit priesterschaft,
der tiefel wurd sighaft
me das mertail an der cristenhaít.
so sind die gúten alweg berait
mitt rúffen hin zu gott.
es ist án allen spott,
solt under úns níeman gerecht bestán,
die welt wúrd licht undergán.
die gerechten helfent úns súndern hín
uff pessrung. als, ach gott, nim ín
und hór mích bas, wann ich dirs sag:
hílf, das mích der selden tag
in dinen gnaden beschín
des hailgen gaistes gaben dín,
din gottlich kraft tú sénden,
bós begir tú án mir wénden!
durch all din werden marter
erbarm dich úber den tíchter!
nu wil ich euch die warhait sagen:
barcífal ist tod vor mengen tagen.
ich hán in nun ze pispel gezelt,
daz er ist gewesen ain ritter uss erwelt.
i
min dienst und grúzz me tausent stunt,
denn gestupp ist ín der súnnen!
aller zwifel ist mir unkunt,
unmút ist mir zerúnnen.
hett ích din huld( ích fúrcht din zorn),
so wér mír wol ze múte.
lazz ab, du lieber engel vín
es kumpt dir noch ze gúte!
sich an min rew, ním von mir puss,
durch gott tú mír vergeben!
wenn ich verlúr din wiplich zucht,
so laidet mír das leben.
mitt willen fró des bin ich zwár,
wann ich sich an dir ítel recht.
und solt ich leben tusent iár,
so bin ich doch din aigen knecht.
das ich der pénder ye gedacht ii
mitt grúnen sunder wénkhen,
daz hát mir oft ain ruw bracht
mitt mengerlay gedenkhen.
< der vatter zurnet dik dem kind>:
das kunt von trewen stét.
das er aim andern nit entút,
der in es fleissklich bét.
was mir ist lieb, da ist mir lait:
was im kumpt nit ze gút
an leib, an er, an wirdikait,
das bekrenkt mir den mút.
mitt willen fro des bin ich zwár,
wann ich sich an dir ítel recht.
und solt ich leben tusent iár,
so bin ich doch din aigen knecht. iii
ich bin dir doch mit trewen bý
und stán des áne logen.
ich waiss ir yetz nít lebend fry,
die bas gevall mínn ógen.
din wiplich zucht und och din scham,
du hást die mázz gemessen.
und hett ich aller welt fród,
ich kan dín nit vergessen:
< die frómdi schadt den steten icht>
wie man tút selten sehen.
so< vervacht gehaim gen wankel nicht>;
das ist och dik beschehen.
mitt wíllen fro des bin ich zwár,
wann ich sich an dir ítel recht.
und solt ich leben tusent iár,
so bin ich doch din aigen knecht.
i
wes zichst du mich, mín liebster búl,
mitt clagen sunder waín?
sólich sach, die hilf mich nit:
gen dir so stán ich ain.
din únmút mír nít fróden bríngt,
davon so kumpt mír trawren.
gen dir so bin ich zwivels án,
uff dich so wolt ich múren.
wol hin, lazz loffen all ze wald
untrew mit irem saile:
in únßern wiltpan hórt sy nit
wolhin, dem tiefel ze taile! ii
wer wil all sach ze unmút nen,
der múss mit willen alten.
ain wiplich zucht mit gantzer trúw,
die solt du mír behalten.
daby so hab aín gúten mút
darzú so wil ich keren.
zwar und kém der túrkgen herr,
ich liess mirs nieman werren.
wolhin, lass lauffen all ze wald
untrew mit irem saile:
in únßern wiltpan hórt sy nit
wolhin, dem tiefel ze taile! iii
ich wil ye haben guten mút.
wer kan all red verbieten?
und lepti noch kúng karlus,
er mocht sich zornes níten,
ee er all red zu dem rechten brecht:
es hát sich ze verr vergangen.
méng man rúmt sich eggen nun,
er hát me hasen gevangen.
wol hin, lazz lauffen all ze wald
untrew mit irm saile.
in únßern wiltpan hórt sy nit
wolhín, dem tievel ze taile!
i
ich frów mích gen des abentz kunft
der nacht, wenn sy her slichen tut.
das machet als ir lieb vernunft.
davon so han ich hohen mut,
das ich ir gut solt sehen an.
frowt sy mích nit, die rain, die zart,
so wér ich gar aín húrnín man. ii
aín glóggli man erklenket suss,
darnach hór ich ains hornes don:
ain halsen und ain lieplich kuss,
das wirt úns baiden nun ze lón,
wann schaiden daz tút also we.
und gedecht ich nit hinwider ze koment,
so wér mins sénens dester me. iii
mitt zuchten schón, gar án gevér,
daby so mug wir wol bestán.
sait yeman davon adre mér,
da beschicht uns gar ungútlich an.
venus und auch iupiter,
die gánd vor der sunnen:
damit so vert der tag daher.
i
es ist mir nun beschehen zwir
was min nit wil, das liebet mír.
des holtz han ich ain gigen.
was ich ir sag von miner trew,
das ich sy stét am anvang new,
gen mir so tút sy swigen.
nu wér ích doch ain gesell ím spil
und wér ir víerstund noch als vil,
so waiß doch níeman, wen sy wil.
das selb, das tút mích frówen.
zúch ab die sail, la loffen hín!
ze iagen hán ich gúten sín;
daby ich och beliben wil.
úns mócht noch wol gelíngen. ii
du fryes tier, nu hút der ban
vor sail geschútz, wann man wól kan
gar lekerlichen verbínden
hage und auch ruhe dorn!
kunst und witz ist gar verlorn,
lást du dich darín vínden.
ich iag gar fúrstlich úber land,
birssen ist mir nit bekant
darzú so bin ich nit gewant:
trew ist vor allen díngen.
zúch ab die sail, la loffen hín!
ze iagen hán ich guten sín;
daby ich och beliben wil.
úns mócht noch wol gelíngen. iii
ich iag mit wíllen uber lant,
nachtgruben sind mír nit bekant:
der tag, der tút mích frówen.
trúwen hetz ich auf die vart,
wunn, der wirt och nit gespart.
ich acht auff niemans trówen.
gesell, huet der vert daz tier ist íung,
das es túy kainen absprung!
umb iagen ist im óch nít kunt.
darnach so lass ich harren.
zúch ab die sail, la loffen hín!
ze iagen hán ich guten sín;
daby ich och beliben wil.
úns mócht noch wol gelíngen.
i
ich fragt ain wachter, ob es wére tag.
er sprach zu mir:< fur war ich dir sag,
es nahet schír hínzú.
wes sichst du nit dích selber an?
an dir ich zwár gemerkhet han:
du hast uff mitten tag
dínr zit gelept uff erden híe.
du bist doch nóch, als ich dich lie.
wenn wilt du abe lán? va,
gen dir so gat die vinster nacht.
sich uff mit sínn, hab herberg acht:
« all sach, die muß zergán »!> ii
der wachter sprach:< uff erden hie
die sach ist nit, des sag ích wie:
dín sel múss ewig sin;
schón und kraft muß gar zergán,
by sinnen macht du nit bestán
der tod, der nímptz dahín.
rúff an den herren aller macht!
daby so hab seíner muter acht,
so hast du klúgen sín!
zwelif sternen sy ze krone hát
und sitzt by dem sun, ir maiestát,
die múter maget her.> iii
< wachter, din straffen merkh ich wol.
davon ich gróssen kúmer dól,
und kan nit abelán.
durch gott wekh mích ze rechter zít,
wann all min sach an mich gewissen lit!
da múß crist helfen zú,
sol ich by kainem glimpf bestán,
damit ich mag sin hulde hán.
gott geb úns seligen tag!
des hilf mír magt an alle maíl,
das ich werd miner súnden hail!
von orient es tagt.>
i
mich stráft aín wachter des morgens frú;
er sprach:< wenn wilt du haben ruw,
dín síngen abelán?
lieder tichten tu nit mer
( das rát ich dir by miner er),
davon man tantzen tut!>
< wachter, des wil ich volgen dir:
der lied geticht ich níemer mír;
des solt du sicher sin.
suss múss ich lóben sélge weíb:
die sind der welt doch laid vertreib
ach gott, wie lieb und zart.
ich welt, wer frowen ubel sprech,
das man in durch die zungen stech;
das laster musst er hán! ii
wachter nu merkh, was da beschach:
was ich auff erden ye gesach,
das dunkht mich aín wind
gen zarter lieber frowen gunst;
da hilfet weder sínn noch kúnst
( das ist beweret wól):
davíd und auch salamon,
sampson, der mócht nit bestán
der schónst verlor den leib.
das machet als der frowen werkh.
ain iunkfrow rait der kúnsten perkh.
nu dar, ir séligen weib!
wer von den frowen schémlich sait,
das wirt im noch am lesten laid:
sy gát ain laster an. iii
wachter, sich auf an daz firmament!
er gát daher von orient;
ich hór der vogel sang.
durch gótt wek álle sélge weib!
ir er behuet, irn stoltzen leíb
vor bóser klaffer zung!>
die mínner, die da rúmser sínd,
die sind in gesehenden ogen blínd;
sy mugent nit bestán.
was ich von rosen ie gesach,
all blúmen vín, der lóber tach,
das dunkhet mich aín schimpf
gen zarten lieben tóchterlin:
ir gebérd sind gút, die blik sint vín
gott geb in sélgen tag!
i
< sag an wachter, wie was es tag,
do hímel und erd nit emphlag,
planeten zwár und auch die elementen?>
< da lúchtet weder sunn noch mán.
gott waz ín der maiestát vil schón
gewaltig ye und ist noch ewenklichen.
« gott ist das wórt, das wort ist gott »:
damít gemacht án allen spótt
all sach vil schón nach irer aigenschéfte.> ii
< gott ist ain herr aller aigenscheft,
gemachet alles mít síner kreft:
sag an, warauf státt erd und wasser?>
< als hoch hinab, als hoch hinauff,
und wenn man kém durch erdes gruff,
es swebt enbor: got kan es vil wol halten.
all creatur tút loben got
in ir geschepft nach sim gebott
der mensch, der tút doch súnden.> iii
gott vatter, herr, mit diner macht
hab min in deinen gnaden acht,
tú dich gen mir erbarmen!
behút mich vor der helle nót
durch deinen herten willig tót,
den du doch hast erlitten,
und durch die maget, die dich gebar!
mein sel, mein lib vor úbel bewar
ich ger genad, nit rechtes!
i
ich var uff wag des bittern mer.
ain scheff ist mir endrunnen:
der unschuld des ich sicher swer,
das hán ich wol besunnen.
die wellen hands zerslagen hin
mit herten stúrmes winden:
das mugent wól die súnde sin.
nu merkent liebe kinder:
sol ich mit fród ze lande komen,
sant peters scheff múss helffen.
rúw und búss, die múss ich han,
sol ich den enker werffen,
damit ich heffti auff den grunt,
dabey ich mug beleiben.
die marnerin muss by mir sin
( sol ich ze lande scheiben),
die úns doch vor geholffen hát:
do waren wir nach versunken,
und wer der edel ihesus crist,
wir wérint all ertrunken. ii
das ich die gebott ie gebrochen hán,
des sey got erbarmer,
darauss doch alle todsúnd gand
ich ellender und vil armer!
sid ich nu got erzúrnet hán,
so kan mir nieman gehelffen
won geware beicht: die múss ich bestán.
dartzú so sol ich werffen
rúw und búss uss hertzen grund.
ich hoff, es múss mich helffen.
got waiss all sach wol auff ze nend:
in sóllicher máss und es beschicht,
das das iemant anders wend,
des sin wér vil gar enwicht.
got ist ain herr und niemant mer,
das wissent sicherleichen,
er hab auch dann gewalt von im,
die armen und die reichen
sein krafft was ie und iemer ist.
behalt úns ewenkleichen! iii
wer spricht, das got ain schópfer sey
der súnd und auch des leiden,
dem wonet grosse torhait beý,
won séld, die múss in miden.
er hát úns geben aigenn mút:
das himelreich stát offen.
was ungelúks der welt ie beschach,
zwár das kam von súnden;
und rait das ainr von even her,
so tút es sich doch grúnden.
got ist úns hold: das bewart er
wol mit seinen tieffen wunden;
fúr úns er an die marter gie
( erlóschen tett die sunne,
wir wérint ewenklichen tot),
sein gerechti seit stúnd offen:
sein gótleich krafft, die gab úns daz.
er hát vor úns nit beschlossen.
o magt, ain lieb der drivaltikait,
bis bittens unverdrossen!
ein vatter seinem sun riet:
< dien gott vor allen dingen!
er geit dir séldereiche miet,
dir kan nit misselingen.
der fromen solt du haben acht.
mit zúchten solt du fróleich sein
by tag und auch by nacht.
all priester solt du haben schon.
den frawen solt du by gestán.
hút dich vor argen worten:
nicht sméh weib noch priesterschafft,
so bist du vor got tugenthafft,
dein lob, das tút sich hóhen!
sun, hút dich vor géhem zorn,
won damit ist dikch eer verlorn:
tú es mit sitten bedenken!
der búben weys solt wesen gram,
won da ist weder zucht noch scham
und fúgt auch kainem herren.
bist du ain herr, das hast von got:
dem sag des lob án allen spott,
sein almécht tút dich bedenken!
nit bis rúdisch, hab clúgen sin,
hút dich vor argem truren
daran so hast du gúten gewín!
deine wort solt du muren,
das man dich vind, als man dich lie;
dinr red solt nit vergessen,
won liegen ist ain sólich sin,
es kan wol ungelúkch messen.
hab mass ze essen und ze trank,
solt du langwirig bleiben
by sinnen und gútem gedank!
von unkúnsch tú dich scheiben!
bis grússam, dabý tugenthafft;
bis gútiger red, bis manhafft:
den freunden hold, den veinden gram!
in allen dingen solt mass hán.
gerechtes gerichtes solt du sein
nicht nimm gút fúr ere dein!
bis getrew vor allen dingen
( davon la dich nicht dringen),
ains stéten múts und manleich:
recht tún setz allweg fúr dich!>
i
wol auff und wach, est an der zeit!
wir hand ze lang geschlaffen.
mein tag mir auff dem ruggen leit,
des mócht ich schrýen< wáffen>. ii
sich auff mit sinn und tú die welt bekennen:
< wenn der schimpf am besten ist,
( so spricht die witz) es sóll sich allweg trennen>! iii
< all sach, die nacht dem end>
an ewikait doch got.
ich wén, das iemant wend
bépstleich gericht noch kaiserleich gebot. iv
davon so la dir súntleich begir zerrinnen,
won:< weltleich fród ward nie so groß,
es liess sich an dem lesten trurig vinden>. v
und hettist du dein lieb nach deinem willen schon,
und das dir éllú kúngreich dientint
mit zepter und mit krone, vi
dannocht so macht du sterben nit gestaigen.
es hulff dich an dem lesten nu,
als ob es tét ain tor mit vinger zaigen. vii
daran solt du gedenken
und hab ain gúten mút!
dein sel láss nieman krenken,
won sicherleich es kunt dir nu ze gút. viii
wann wenn du wirst die sach nach sinnen messen,
so ist dir nicht me ach
fród, die hast, truren ist vergessen. ix
davon so gunn mir eren
an sel und auch an leib
und lass dirs nieman weren!
all dein hoffnung zú got scheib! x
ain widerker ist noch bas ze messen
von sachen, die man gern tút,
dann ob man wér in ainer klosen gesessen. xi
ker fróleich von den sachen,
hút dích vor todes súnd,
so macht du fróleich lachen!
hie hast du lob und dórt ewig frúnd. xii
natúrleich wol ze bedenken,
dein hertz, das sy in leiden:
wil dich dann liebi krenken,
mit senen gar das gemúte dein verschniden, xiii
dannocht so hilffet got aim gerechten willen,
wa er des grundes innen wirt:
da kan er schnell dem menschen kumber stillen. xiv
ich han die welt gemessen.
ob ich es hán besunnen,
hán ich da icht vergessen,
so bekenn ichs doch, das dunkt mich ain wunder, xv
won all ir sach, das ist zergankleich leben
und ist auch nicht won ach:
< ain weyl ain fród, darnach kans truren geben>. xvi
ich han gar vil gehóret
von ritterschafft und frowen,
das doch den mút enbóret.
weib und man, die móchtintz gern schowen xvii
und ist auch als bey kurtzer zeit zergangen
von den und ichs gehóret hán;
die sind davon, ab ist der fróden anger. xviii
wa ist kúng davids macht,
sein werdes edels tichten?
des hat nu nieman acht,
nach seinen búchen túnt sich die weýsen richten. xix
wa ist kúng salamons macht
( mit weyshait tet er wunder)?
er tet im selber schlacht:
in schmácht der minne zunder. xx
das er seim glust ze verr verhangt,
das táten weibes liste.
das was seiner weyshait grosse schand
wie wol er das nu wißte. xxi
aristotiles, der weys,
in kúnsten bey den besten:
er buwt auch auff ain eys
der tod, der nám in auch am lesten. xxii
karolus magnus, der starkch:
mit vechten tett er wunder.
er múßt ín todes sarch
die zeit, die bracht in under. xxiii
und mócht in nit gehelffen
sein gerechtes edels richten:
der tod, der tet in werffen.
davon so múss ich dise zeit vernichten. xxiv
kúng artus, milt und her,
hatt ritterschafft und frowen:
den bót er zucht und ér,
in seinem hof da mocht man wunder schowen xxv
von allem lust,
den iemant mag erdenken,
und was doch als umb sust:
der tod, der tet den hof an fróden krenken. xxvi
tschinachtilander tet werben,
eren wolt in nie benúgen.
davon so múßt er sterben:
das kond im hertzog orelus wol fúgen. xxvii
eggenot, der schlúg den selben fúrsten;
das tet er umb seins frúndes tót,
und warent baid an manhait die getúrsten. xxviii
barcifal, der edel,
sein manhait ich nu blúm:
er stúnd an grales zedel;
davon ích witz und manhait von im rúm, xxix
won er húb sich mit dem grál
gen yndia behend
( er vorcht der súnden quál
ich wén, kain weýser in darumb pfend), xxx
das land, das ist genennet
< in der yndia>:
die súnd davon getrennet;
priester iohan so haißt der herre da. xxxi
da sass er by den besten
án sund mit ere schon.
davon múss ich in gesten
hie das lob und dort ain ewig lon. xxxii
all creatur auff erden
múss sterben und hie vollenden,
es seý ald es sóll noch werden:
der tot, der lát sich niemant darumb pfenden. xxxiii
tot, ich waiss den maister dein;
sein gebott, das múst du halten,
sein willen túst du laisten hin
auff diser welt gen iungen und gen alten: xxxiv
der kúng ob nún kóren
der kan des vil wol walten
die red sol nieman tóren,
all sach tút er mit seiner macht auff halten. xxxv
es kunt auch noch die zeit,
das< surgite> wirt gesprochen
in all die welt weit,
< die toten auff!>, da ist nicht lenger sochen. xxxvi
der ist ain herr, dem toten mússen wachen
von dem selben dos
mússent elementen vier erkrachen. xxxvii
sid wir nu mússent bekennen,
das got ist ie der wernde,
kain anvang an im nennen:
er was auch ie und ist der selden bernde. xxxviii
solt ich sein lob durch grúnden,
des mag ích nicht gewalten.
ee so wolt ich zúnden
mit ys an schne ain fewr
und das in wasser bhalten. xxxix
alméchtig got, mein herr,
erbarm dich úber mich ellenden
durch deiner múter eér!
bicht, rew und búss tú mir am lesten senden! xl
an deines gaistes gúte
so múßt ich gar verderben.
ich fúrcht der súnden glúte
drivaltig got, behút mich vor ewig sterben! xli
die sach hán ich betracht,
der welt ze reimen bracht
( got hab mich in deiner acht!)
ich háns gar recht bedácht. xlii
und behút dich got,
bis ainer gúten gwissen,
won ettleich sach bschiht niemer me
mit gots hilff, und sólt ichs hertz verbissen! xliii
ich hán ain búch gelesen,
aller tewtsch ain blúm
( das mag nicht anders wesen),
genant< títterel>, ist es sunder rúm. xliv
darnach hán ich gesunnen,
die reimen auch gemessen.
ist daran icht zerrunnen
( die leng, die kúrtz oder hán ichts vergessen), xlv
so singt der gauch
mit der nachtgall in dem maýen;
also ticht ich auch.
tún ich recht, ich tantz den rechten raýen. i
mir bkam ain gsell am mayen tag
und bracht mir lufft von orient
mit botschaft lieb( das ich euch sag);
die red, die ist mit lust benent: ii
vil sach, die vacht mit grúnem an,
damit die welt sich neren tút,
der may mit fróden auff den plán
davon so habent hohen mút! iii
die vogel singent úberal
quint und quart mensur
mit mangem sússen lieben schal;
etleicher halt tenur. iv
octáf die stimm erhellen tút
in wald und auff gevilde
manig vogel freý gar hochgemút
sein fleigen, das ist wilde. v
meng blúmli rót und blá in bláw
gar liepleich sind entsprungen,
dabey so vindt man ytal gráw,
grún ist darin gedrungen. vi
blúmli gel, brun und weyß
gar liepleich sind entsprossen
der maý mit allem seinem fleýß!,
mit taw sind sy begossen, vii
meng blatt gekrispelt und gebogen,
hin und her gezindelt.
auff mengem holtz gar unversmogen,
etleichs ist gewindelt. viii
dafúr hort ich ainn sússen don
auss frowen mund erhellen;
das géb mir fródenreichen lón
fur vogel und fúr schellen. ix
ir múndli rót fúr blúmen schein
ist liepleich an ze sehen,
ir zenly weýss und daby vein,
die sicht man aussher brehen. x
ir bréwli brawn bý augen clar
mit scharpfen, lieben blikken:
der selben blúmen nem ich war
die kunnent hertzen strikken. xi
ir hár ist gel fúr blúmen schein,
blaw stét in irem hertzen,
grún ist sy gesund und ýtal vein:
das kan wol wenden smertzen. xii
es mócht leicht sein, ich red ze vil
meinr sel tét bas ain sweygen.
ich lob die weyb fúr saiten spil,
fur harpfen und fúr geigen. xiii
orgellen don und pfeiffer schall,
beggen laut erhellen,
das hat gen frawen doch kain wal
als raussen gegen schellen. xiv
busunen schal und gloggen klang,
es ist als gút nicht ze hórn,
und dartzú aller vogelsang:
es mag nicht mút enbórn, xv
als túnt die weib auff erden hie
vor allen creaturen.
lieber ding gesach ich nie;
si sind zwar gút fur trawren. xvi
wer schelkcht die weib und úbel spricht,
es wirt in noch gerewen
( ain zaichen, das er ist ain wicht),
sein ungelúkch wirt sich newen: xvii
verdorben hie ald eren blóss
es ist doch dikch beschehen.
der frowen wirt er selten genóss,
hór ich die weysen iehen. xviii
ir werden weib und tóchterlein,
gedenkent mein zem besten,
got hab euch in den hulden sein!
úwer lob wil ich ie gesten. xix
ir bkent mich nicht, ich bkenn euch wol:
ir kunnent laid vertreyben.
die sélgen weib sind tugent vol
glúkch múss zú euch scheiben!
i
lebent schaiden, das tút we,
noch wirser dann ain senffter tod.
mein augen, die stand gleich als ée,
des ist mein hertz in grosser nót: ii
gewissen hát ainn krieg mit im,
darczú so hilffet die vernunst;
ob ich mich nu vast grim,
mich hilffet weder sinn noch kunst. iii
y hertz, lass ab dein valschen bgier!
dein úbermút, der ist ain mist:
wen ich stirb, es hilfft kain zier,
du wirst fawl in kurtzer frist. iv
und woltest mir die sel verlaiten,
die mir got ewig hat gegeben.
sein krafft wil ich ze hilff beraiten,
deins willen wil ich nicht me leben. v
du runst mir in das hobet mein.
gewissen tút sein werleich nit;
vernunst wil by ir sein:
die bkent gar wol deinn bósen sitt. vi
o lieber engel, nu hút der sel
du bist mir doch ze húter geben
und beschirm mich vor der súnden quel,
damit mir werd das ewig leben! vii
< núma tún ist grosse búss>,
hán ich gehórt den lewten sagen.
mit willen gib ich dir den grúss
und varn auff der fróden wagen. viii
was ich ie vor getichtet hán
den frawen und den tóchterlein,
das ist beschehen in aim tron
gen der liebsten frawen mein. ix
der aigen diener ich wil seín.
ir lob, das lautet ýtal wol,
das brúf ich fúr des mayen schein.
ir gút macht mich fróden vol. x
hett ich die wal im rómschen reich,
so gevelt sy mir am besten:
ir gúte, die ist tugentleich;
davon múss ich sy gesten. xi
das macht ir weipleich zucht und sitt.
das kan ich an ir brúfen wol,
won trew und stét, die wont ir mit
davon ichs billeich loben sol. xii
ach got, wie gar lieb ist sy mir
an wenken und abelán:
ir angesicht ich kum enbir,
won ich nie lieber lieb gewan, xiii
ich hett nicht gedacht, das kurtze zeit
sólleich senen iemer tét.
est wunder in der welt weit,
won all mein sach ist abgemét xiv
untz an ir gút, die grúnet schon
án zweýfel in dem hertzen mein.
< was wol wil, das vacht beyzeiten an>:
mit eeren múss sý sélig seín!
i
hett ich ain richter, ich wolt clagen
úber den liebsten búlen meín
und gútekleichen fúr tragen: ii
< sy macht mir senen, haimleich pein!>
wenn ich entschlaff, so sich ich irn schein
und redt als schon und gútleich.
wenn ich erwach, so ist sy dahin.
á lúg, wie hát sy gelaichen mich! iii
ains háts mir kurtzleích getán:
ich wand, sy lég an dem arme min.
do ich erwacht, do was sý davon
geflohen von mir hin. iv
mein kússi hatt ich gehalsen schon:
ich wand, ích hett sy selber da.
wil sý mich schimpfes nicht erlán,
ich glaub, ich werd von senen grá. v
ich waiss nicht, wie ich leben sol.
auff meinen aid, mir ist doch ernst,
das ích so grosses senen dol.
von ir so wißt ich aller gernst, vi
ob sý mir wér, als ich ir bin;
so hett sý zwar nicht rúwen vil.
des túg mir antwurt schin,
won mich des wol benúgen wil. vii
ist sý mir nu, als ich ir bin,
der trewen vindt man selten me,
won ich doch stét wil sein
es túgi wol oder we. viii
seh ich all frawen vor mir stán
iunkfrawen und die tóchterlein,
ich wólt kain ander fúr euch hán;
das sag ich bey den eren mein. ix
< ain trew hílfft án die andern nicht>:
davon hett ich ain antwurt gern.
ich man euch weipleich zucht und sitt:
durch got so túnd mich ains gewern x
und sagt mir, wie euch gen mir sy!
und wér euch halben weg als mir,
so wér ich aller sorgen frý,
wann ich der antwurt ungern enbír. xi
ich bin euch doch als senleich hold,
das ich mag haben kain gemach.
ir liebt mir zwár fúr alles gold
das séhint gens in ainem bach. xii
o milt, ir rain, ewer súss gemút
zú allen gúten dingen!
mein hertz doch nach euch wút
von rechter lieb: ich wénn, es well zerspringen. xiii
uwer weipleich zucht,
die mag das wol bekennen.
von euch so hab ich kain flucht;
wir sind nicht weys, land wir das iemant trennen. xiv
dú liebi ist mit eren
und léssig vast gen got.
ich lán mirs niemant weren;
wann wer das tét, das dewchte mich ain spott. xv
wir sóllintz graben
mit trewen in die hertzen
also sond irs auch haben!
und túnd wir das, so mugen wir fróleich schertzen. xvi
all creatur hát lieb án krieg,
lieb in mangem stammen!
< ain kind in ainer wieg
frówt sich seiner ammen.> xvii
also ist lieb gar vil
in menge maß gemessen,
des ich doch zwar nicht sagen wil;
ich wurd sein halbs vergessen. xviii
von lieb ist all sach beschehen:
das got ze menschen ward,
das wil ich mit der warhait iehen
lieb ist ain sóleicher hort. xix
gepawen und gesprochen
hat liebi als volbrácht;
an zorn das haißt gerochen,
da wirt lieb nicht gedácht. xx
< ze hýmel und ze hell
ist liebi mit dem rechten>:
das merkch, wer da well;
darumb sol niemand vechten. xxi
wann gerechte lieb,
die wont in hýmels kórn.
ungerechte lieb, die ist ain dieb:
die welt, die tút sy tórn xxii
und senkt sy in der helle grunt
mit iemer werenden banden.
das wirt der valschen liebi kunt
das ist ain herter handel. xxiii
got man darumb loben sol,
die gerechter liebi walten,
won:< unrecht tún gerát niemer wol>
den iungen noch den alten. xxiv
han ich ie unrecht liebi gehebt,
herr got, tú mir vergeben
durch deiner hóchsten nammen drý!
halt mich bý rechten wegen, xxv
das ich behalt dein gótleich genad,
dein huld mug erwerben;
gib mir deins hailgen gaistes gab,
behút mich vor ewig sterben! xxvi
nu dar, mein fród, mein wunn, mein hail:
mir liebst vor allen weiben!
vier maister gsach ich nie so gail,
die móchtint das vollschreiben. xxvii
die liebi, die ich zú euch hán
weltleich auff diser erden,
davon so wil ich niemer lán;
also so wil ich sterben. xxviii
was ich von schóni ie getichtet hán,
mit klúgen rimen gemessen,
damit so mag kain fraw bestán
und tút sy ains vergessen: xxix
und hát sý nit ainn stéten mút,
got lieb und auch ir eer;
ir schóni tút ir niemer gút,
irs lasters wirt dester mer xxx
und nimpt am alter spótleich end.
weiben und auch den mannen:
wer sich nicht bóser sachen schemt,
der leit in herten banden. xxxi
< wer nícht well steln,
der hab nicht diebes genge!>
die red wil ich niemer heln,
es gerát nicht wol die lenge. xxxii
wer seinem glust nach volgen wil
natewrleich, als es ist geborn,
seins ungelimpfs wurd gar ze vil,
sein sel, die wurd darumb verlorn. xxxiii
davon hát got dem menschen geben
vernunfft und auch gewissen.
dem bósen sol man widerstreben.
sein hertz, das sol ains bissen xxxiv
mit gerechten dingen nacht und tag
und fróleich dannocht leben!
es ist vil war, das ich euch sag:
hút dich vor bósen wegen! xxxv
man sait vil krafft von edelm gestain:
krýsolitus und adamast,
smaragden grún und dabý rain,
karfunkel( die hand liechten glast). xxxvi
als edel gestain, das ist doch nitt
fúr ain sélig, biderb weib
das macht ir ér, ir zucht, ir sitt;
das ist ains mannes laid vertreib. xxxvii
ie klúger sinn ain man doch hát,
dest bas halt er ain biderb weib:
es sey frú oder spát,
er bkent die eer, die an ir leit. xxxviii
rechtúnden leuten ist gnúg gesait.
die bósen wend kain gúts verstán:
und der all stráff an sey lait,
so wil doch kain séld in sy gán. xxxix
wer wil mich fúr ainn narren hán,
ob ich hán lieb ain biderb weib,
sid macht noch witz nicht mocht bestán?
sy hand bezwungen der tewrsten leib, xl
die swert in dhand ie hánd genomen.
wie soltz mir toren denn ergán?
ich werd von ainr auch úberkomen.
mit eren mússen wir bestán! xli
got vatter, herr, durch all dein gnad
und durch die magt, die múter dein,
gib úns deins hailgen gaistes gab
und hilff úns hie auff erden hin, xlii
und gib úns únser tegleich prot!
dein will, der werd an úns volbracht.
behút úns vor der helle nót!
dein mentschait hát nie súnd gedácht. xliii
ewiger got, nu gib úns baiden
ain rechtes alter auff erden hie!
all súnd múss úns vor sterben laiden,
als ob wirs habint begangen nie. xliv
o starker got, ain herr der hýmel,
all sachen hept dein macht enbor.
án dich ward nie und wirt auch niemer.
kain súnd ist dir beschlossen vor, xlv
all sach, die ist dir offen zwár
ich hán auch lieb, das waist du wol.
o hilff úns an der fróden schar,
dein gnad ich darumb bitten sol! xlvi
mir ist gleich gen dem búlen mein
als ainem kranken, siechen man,
der wént, das iemant wirser seý
dann im: das hanget mir auch an. xlvii
ich wenn, mein trew sey also gross,
das sý mirs nicht vergelten mag
und hán zú ir doch allen tróst:
sy ist mein ros, mein blúyender hag. xlviii
ich hán der welt getichtet vil:
das wil ich niemer me getún.
all sach, die stát bis auff ain zil
herr got, gib úns dein ewig sún! xlix
han ich getichtet ie wider dich
der welt ze lust mit liebem grúss,
dein gótleich gnad doch daran sich:
< nicht me tún, ist grossi búss>. l
fraw, sóltint nu die lieder sein
nach willen, den ich zú euch hán,
kain gticht ward nie als húpsch und vein,
titterel mócht daby nicht gestán. li
der will ist gross und dannocht mer,
das ist an allen zweýfel da.
herr got, behút uns leib und sel,
in eren mússen wir werden grá! lii
fraw, hand vergút, das ist das lest
der welt geticht ich niemer mer
und, wólti got, wér es das best:
des wér wol wert ewer weipleich er! liii
ich rát euch mit trewen( das ist daz best)
und allen selgen weiben:
hand stéten mút, das ist das lest,
daby sond ir beleiben, liv
won unstéten, wankeln mút,
das hát got dikch gerochen:
es kam fraw even nicht ze gút
si hatt ain apfel gebrochen. lv
da weibes bild gehaissen wirt
fraw dichtlunday und wankelmút,
die weis in niemer sélde birt:
ir er sind gar unbehút. lvi
davon schétz ich ainn stéten mút,
ain gruntfest wol der ere,
wann wer den hát, der ist wol behút,
und fúr er úber mere. lvii
wem ere nicht liebt, der ist nicht weis
oder er hát sich eren verwegen:
< wer gern gat auff hélem eys,
der tút nicht weýshait pflegen>. lviii
< wer zúndt bey stro,
der bedarff wol stéter sinn
( das red ich gar án argen dró),
das es im nicht verbrinn.> lix
welch fraw all red auffnemen wil
und antwurt darúber geben,
si macht ir selb ain narrenspil
sol sey kain lengi leben. lx
wer sel und er behalten well,
der hab got lieb in hertzen;
dem widerfert kain ungevell
das ist án alles schertzen. lxi
was all die welt auff erden hát
von silber und von gold
oder alles, das sy hinder ir lát,
das geit nicht rechten sold: lxii
denn nach sterben ain gút wort
weib und auch den mannen,
das schétz ich fúr den hóchsten hort
das ist gar unverbannen. lxiii
die welt, die hát unstetikait
in grossen spott und lyden bracht:
iudas tet verraten gott
ain stéter mút hetz nie gedacht. lxiv
wer steten mút in hertzen hát
und hát daby ain gwissen gút,
die selben got doch niemer gelát,
wann sel und er ist wol behút. lxv
wer ich weis, mir mócht ab sterben grawsen,
wann:< all weltleich sach, die múß zergán>;
so ist vor mir tod als manig hundert tawsen
davon wil ich von sorgen lán lxvi
und leben recht mit der welt dahin.
meim búlen bin ich ýtal hold.
und wißti sey dann recht mein sin,
sey liebt mir zwár fúr alles gold. lxvii
ich waiss nicht, wie ich leben sol:
das mir die liebi tút so we,
davon ich grossen kumber dol;
so ist meins senens dester me. lxviii
nu hin, ich getraw ir zwar des besten!
das ist mein ernst án allen spott.
sy bedarff mir me kainn búrgen setzen:
ir er behút der ewig got! lxix
all blúmen vein,
was wurtzen hát und holtz:
dafúr ném ich den búlen mein
si dunkchet mich so stoltz. lxx
ich hort ir gút
fúr harpfen und fúr geigen:
das géb mir sicher hochgemút.
ir angesicht fúrbas wil ich nu sweygen. i
mein getrewen dinst mit gewissen gút,
dartzú mit gantzem willen!
dein ere, die geit mir hohen mút,
dein gstalt tút in mich pillen. ii
geformt als in ainn gamahú
wachst du in meinem hertzen.
die liebi ist gross und ist doch núw
ich reds án alles schertzen. iii
dein gesunthait an er, an leib, an gút,
das hort ich allzeit gern von dir
und geb mir sicher hohen mút
und mócht nicht liebers beschehen mir. iv
ach lass mich wissen, wie du macht,
won ich bin gesund von gnaden gots;
hab mein in deiner liebi acht,
won ich stán gerecht án allen spot! v
du solt werleich án zweýfel seín,
das ich nicht liebers hán dann dich
aussgenomen got, suss bin ich dein.
dein weipleich zucht doch daran sích vi
und lass mich dir enpfolhen sein!
sich an meinn willen( der ist gantz),
bis getrew und stét und daby vein
und spring mit fróden an den tantz! vii
gemacht und geben in grosser kelt
verbotten was da switzen.
ob des iemant wundern welt,
mein hertz, das tet sich hitzen viii
von gedenken, die ich nach ir hett;
ich wand, ich wér im maýen:
der schne was mir ain sússer mett,
ich acht nicht windes wéyen.
i
der edeln, wolgeporn
enbewt ich mein willig dinst!
von trew bin ich in sorgen,
wann rechte lieb hát mein hertz versent, ii
das ich nicht waiss,
wie sol ich mich nu halten.
du machst mir kalt, du machst mir haiss:
meiden dich, das tút mich sicher alten. iii
ich seh dein sélden tugent
vor allen dingen auff erden,
dartzú dein werden iugent.
in diser zeit mag mir nicht liebers werden, iv
ausgenomen got, den herren:
der ist da gen nicht ze messen.
gelukch múß er úns nu meren,
won deinr gút kan ich nicht vergessen! v
solt ich mein trew voll schreiben,
als mir nu ist ze mút
( vil sach, die múss ich meyden),
ich bdórfft vier schreiber gút. vi
davon so nimm meinn willen
mit trewen áne wenken!
du kanst mir kumber stillen
mein hertz, das tút kain anders nicht gedenken, vii
denn stét an dir beleiben
án allen zweyfel zwár.
solt ichs die lengi treiben,
so mócht ich werden grá viii
von senleich gross belangen,
das ich doch hán nach dir.
mein hertz, das hast gevangen,
das solt du gelauben mir. ix
des solt du mich lan geniessen
sich an mein stéten mút
und la dichs nicht verdriessen,
wann sicherleich es kumt dir nú ze gút! x
du solt mein trew
mit rechter stete gelten,
so wirt die liebi tegleich new
und habent lob: des mag euch niemant schelten. xi
dein trew han ich verstanden wol,
als du mir schreibst deinn stéten mút;
des ich dir sicher danken sol.
vor wankel bin ich wol behút: xii
mein búrg, der hút mein sicher schon:
dartzú hán ich ain gwissen gút.
von dir so wil ich niemer lán,
dein er, die geit mir hohen mút. xiii
sólt mich ain súntleich sach nu frówen
als ain rains seligs leben,
so wólt ich zwar im weinter hówen
und hett die sinn ze wéschen geben.
so wol dem tag, die nacht, die músse selig sein,
do ich an sach die zarten, lieben frawen mein!
ich lob die zeit und auch die stund,
do sy mir ward ze tail.
ich lob irn rosenvarwen mund,
der brehet als das abent rót:
ir gút, die hát mich angezunt.
ich lob ir har gar wol gevar,
ir claren augen nimm ich war
mit scharpfen, lieben blikchen.
ich lob ir zen fúr helffenbain,
ir helsel runt und nicht ze klain:
si ist mit gúten sitten.
ich lob ir brúst fúr berlen weiss,
in rechter gróss nach allem fleiss;
untrew ist da vermitten.
ir achslen gesenkt ain klain ze tal,
dartzú so sind si harm val;
ir gút, die sol ich bitten.
ich lob ir seiten: die sind lang,
und in der mitti so ist sey klain,
ir bewchli lieb und dabey rain;
der brewn ist nicht vergessen.
wass haben sol, das hát sy zwár,
und vélt das nicht als umb ain hár.
nach wunsch ist sý gemessen,
hochristig, smal ir fússlein hol:
sý gevelt mir auss der mássen wol
an ir ist nichts vergessen.
i
fraw, wilt du wissen, was es ist,
glúkch, er und gút auff erden?
das sag ich dir in kúrtzer frist;
des solt du innen werden:
got ist das glúkcht, dein er, dein gút
des tút er alles walten.
hast du dich selber denn in hút,
so macht in eren alten. ii
got hat úns aigen willen geben
auff erden hie ze werben.
wir mugent aber also leben,
wir mússent ewig sterben.
und wirt auff erden dik gebússt,
wer úppig lóff tút treiben
und wirt im alter gar unsúss;
davon solt mans vermeiden iii
und stét an gerechten sachen sein,
sich fróleich dabey halten:
glúkt und seld, das gát dir ýn
und macht in wirden alten.
wann:< aller weysshait anefang
ist gótleich vorcht fúr wár>
und vindt sich an dem aussgang;
das vélt nicht umb ain hár. iv
wer gótleich vorcht in hertzen hát,
dem laidet all súnd auff erden,
es sey frú oder spát.
wie mag das mensch verderben?
die vorcht, die geit dir stéten mút,
des macht du wol geniessen:
dabey bhaltst du er und gút.
des lá dich nicht verdriessen! v
fraw, merk die wort und auch den sin
und tú darnach gedenken
und bis mir nun, als ich dir bin
an dir wil ich nicht wenken!
fraw, wiss fúr war, das got der herr
das unrecht nicht tút leiden
in die lengi minder, denn das mer
mag werden ze weisser seiden. i
mein willig dinst mit leib und gút,
das ist dir alles undertán!
dein ere, die geit mir hohen mút,
dein weipleich gebérd mag wol bestán. ii
dein frówleich zucht und auch dein scham,
das ist gar hoch ze messen
und ziert wol ainn edeln stam,
wer sich nicht tút vergessen. iii
dein gótleich vorcht, dein gwissen gút,
das prúf ich fúr des maýen schein.
vor wankel bist du wol behút:
darumb wil ich dein diner sein. iv
dein zarter mund rot rosen var
mit stéten waren worten,
deinr claren augen nimm ich war
( die bschliessent eren porten), v
dein lieben brúst barillen weiss,
in rechter gróss und rain:
du bist ain mensch nach allem fleíss
in meinem hertzen ain. vi
dein hertz, das trúg mit recht ain krón
mit saphirn von orient,
won all dein weis, die stát dir schón;
mein hertz sich gróssleich nach dir sent. vii
dein stoltzer leib in rechter leng,
die gróss nach wunsch gemessen
das ich doch zwar nicht anders bkenn:
an dir ist nichts vergessen. viii
was sol ich sagen? es ist kain schertz:
ich gsach nie weib als recht gemút
du bist gleich ain mensch ins hertz.
got hab dich vast in seiner hút! ix
gesigelt mit meínr rechten trew,
damit ich dir versprochen hán.
mein lieb ist tégleich gen dir núw;
des macht dich freyleich an mich lán. x
gemacht und geben ze ensishain
nach crists gebúrt drewczehenhundert iar
( in ainem stúblein, das waz klain)
im sechs und núntzgosten das ist war xi
von mir, deim getrewen diener vest
mit willen ane wenken.
bis án sorg aller frómder gest
der tún ich nicht gedenken!
i
wachter, mir hat getrómt ain tróm,
darnach han ich gedacht,
das ích ze vil getichtet hán:
dartzú hát lieb mich brácht. ii
mein frow wolt haben sússi wort
mit reimen schon gemessen:
den maýen schatzt sý fur ain hort
des kond sý nie vergessen. iii
darumb hán ich getichtet ze vil,
nach dem ichs hett gesprochen:
mein hertz wil doch nun, wie sí wil.
ach got lass ungerochen, iv
und leg mirs zú dem besten dar
es ist beschehen án argen list!
vor hauptsúnden du mich bewar;
allr sachen du gewaltig bist! v
< ain weýser man wirt hart betrogen
dann mit weiben und geitikait>;
das mess man unden und auch oben
damit ist mangem beschehen laid: vi
helen, die schón von kriechen,
umb sy ward troy zerbrochen;
auss gesunden ward vil der siechen,
erschlagen und erstochen. vii
hector mit andern fúrsten
verlor auch da sein leben.
man schatzt in fúr den tewrsten
den breys múßt man im iehen. viii
david, der kúng mit tichten
( darauff was er gar clúg),
ain fraw tet in entrichten;
in grossen unfúg ix
kam er mit haupsúnden.
das macht urýas weib:
sy kond im an entzúnden
sein witz und auch sein leib. x
kúng salamon, den weysen,
ain weib betrog in auch:
den abgótten tett er neygen;
do ward er zú ainem gauch. xi
samson, der sterkst auff erden,
den blant sein aigen weib;
darumb so tet er sterben
und verlor sy auch iren leib. xii
absolon, der schónst auff erden,
umb frawen kam er in nót;
darumb so múst er sterben
und nám ainn herten tót. xiii
aristotiles, der gemait
in allen kúnsten zwar,
ain iunkfraw in da rait,
do er was worden grá. xiv
kriemhilt, die schón vom rein,
die bracht all held in nót:
ze etzelburg tett es die vein
da lagentz all tót, xv
als ich es hán gelesen
und háns zwar hórn sagen;
es mocht nicht anders wesen,
sý wurdent all erschlagen. xvi
her dietreich von bern,
den nert sein manleich mút;
an krefften was er der wernd
das kam im da ze gút. xvii
die weib, die hand der welt
gross lieb und laid getán,
das ich sy darumb schelt.
davon so wil ich lán, xviii
won seligú weib mit rechtem mút,
die hát got lieb auff erden:
vor wankel sind sy wol behút,
des mugentz nicht verderben. xix
nu dar, her geit, du hast die welt
mit mangem mort durchbrochen
( das túst du alles umb das gelt),
erschlagen und erstochen! xx
gelúptbrúchig und verrétreý,
das kanst du vil wol machen.
phuch deiner bósen kúnste! phý,
der tivel mócht dein lachen! xxi
du bist ain súnd, die ungelúk hát.
du merst dich gen dem alter.
es seý frú oder spát,
so túst du gelt behalten. xxii
wen bóser geit begriffen hát,
der achtet weder er noch sél.
es sey frú oder spát,
so ist im nach dem pfenning we. xxiii
die sachen zwo han ich bedácht,
da weys man werdent betrogen mit;
vil wunders habent sý vollbrácht
mit mangem manleichem sitt. xxiv
ich han nach sachen vil gedácht:
so ist recht tún an dem besten;
úppikait gát hindan nach,
das vindt sich an dem lesten. xxv
ach got, sol ich der frawen mein
sússi wort nicht tichten mer?
got hab úns in den hulden sein,
behút úns baiden sel und ér! xxvi
und wér ain sach, ich schult die welt
sust so wil ich sweygen;
sy geyt am iungsten bóses gelt,
wie súss ist yetz ir geygen. xxvii
darumb wil ich nicht tichten mer
der welt ze lust mit reimen clúg.
es túy wol oder we:
< all sach die solte haben fúg>; xxviii
wer kúnd die maß, daz wér gar gút;
got múßt im dartzú helffen.
vor súnden múßt er sein behút,
wolt er den ankel werffen. xxix
ich sprich wérleich, das ich mit list
die sach dik hán gemessen:
was fród mit grossen súnden ist,
da tút sich das mensch vergessen. xxx
won:< gross laid volget den froden mit
am iungsten hie auff erden>
wirtz ungebúßt und beschiht des nit,
so btútz ain ewig sterben. xxxi
zwar:< was der welt ie kam ze we,
das bschach von todes súnden.>
in der alten und in der newen ée
da tút es sich doch grúnden. xxxii
les ains die búch, die geschriben sind
vor mangen hundert iaren:
< gross súnd macht den menschen blind>.
der tivel kan des varen, xxxiii
das es gesicht noch gehórt
und liept im schnód sachen;
die gúten sinn sind dann zerstórt
des tút der tievel lachen. xxxiv
die súnd sind súss und liebent vast:
das machet bóser glust und bgir.
sint gúter gewissen nicht ze lass,
so túnd ir recht das glaubent mir! xxxv
ewiger got, verleich úns gnad
durch deiner múter gúti,
gib úns deins hailgen gaistes gab
und sterk úns únser gemúte! xxxvi
dein will werd an úns volbrácht,
behút úns baiden sel und er,
das wir nicht komen in súnden bácht;
mit deinen gnaden du úns ner!
ich gieng ains morgens, frú am tag,
in ain hewsel, darinn lag
vil gebain von den toten:
die zarten múnd, die roten,
die warent gar verblichen.
die stoltzen leib gestrichen,
die warent gar zergangen.
die róselochten wangen,
die warent gar dahin.
ich gedacht in meinem sin:
< owe iamer und nót,
wie entschópfet úns der tót!>
in den gedenken ich entschlieff.
ain haupt mir vientleich rieff:
< wol auff und wach und gang zú mir!
clégleiche mér, die sag ich dir:
ich was ain weib unmássen schón,
man lobt mein stimm fúr vogel dón.
gott hatt mir sinn auch gnúg gegeben:
hett ich angeleit zú rechtem leben!
do was mir als den affen,
die in die spiegel gaffen:
ich gfiel mir selb unmassen wol
davon ich ewigs leiden dol
und was unstétes múte.
des hailgen gaistes húte
schlúg ich von mir mit súnden gróss.
mich dunkt niemant mein genóss:
hochfertig und unkúnsch was ich.
ich bin verlorn ewenkleich.
das hán ich als mir selb getán:
wes mich lust, das wolt ich hán
ich wolt mein lust nicht meiden.
des múss ich ewenkleich leiden.
ich trost mích meins stoltzen leib,
dartzú was ich ain wankel weib.
hett ich mein lieb gelegt an die ée,
so wér mir nicht als clégleich we.
owe, das ich ie wart geborn!
ich bin doch ewenkleich verlorn,
mein leiden ist án end.
ze potten ich dich send
zú allen stoltzen weiben,
das sý das túgint meiden,
darumb ich armi bin verlorn.
sag ins und fúrcht nicht irn zorn!>
in grossen sorgen ich entschlieff.
das ander haubt mir veintleich rieff:
< wol auff und wach und gang zú mir!
clégleiche mér, die sag ich dir:
ich was ain herr gar wolgestalt
von leib, von antleut und hett gewalt
land und leut ze pflegen.
gott, der hatt mir geben
weyshait, er und gút.
hett ich gelaitet meinen mút
zú gerechten gúten dingen,
so hort ich engel singen.
des hán ich laider nicht getán,
ich was ain úber geitig man:
umb gút do was mir nieman zlieb.
die loyk traib ich als ain diep
und hatt unstéten mút;
das tett ich alles umb das gút.
ungerechter richter, der was ích
ich bin verlorn ewenkleich.
das han ich als mir selb getán:
vil frómder weib, die wolt ich han
und liess mein eleich weib gán;
mein lust wolt ich durch nieman lán
und brach tegleich mein ée
des múss ich haben ewig wé.
ach got, das ich ie wart geborn!
ich bin doch ewenkleich verlorn,
mein leiden ist án end.
ich dich ze botten send
zú grafen, deinen genossen,
und zú allen herren grossen:
und warn sý an den sachen,
das sý die gerechtikait machen
und legint vast dem rechten zú
( so gewinnent sý die ewig rú)
und habint got lieb fúr élle ding;
dast aller weyshait urspring.>
in der red ich do entschlieff.
das dritt haubt mir gútleich rieff:
< wol auff und wach und kum zú mir!
vil gúter sach, die sag ich dir.>
es sprach zú mir:< ich was ain weib
gár schón von antleut und von leib
und hatt dartczú gút sinn.
mich betrog nie valsche minn:
ich namm got ze hilff und was gar vest
und schlúg da auss die bósen gest.
mein hertz, das tet ich halten,
das es múßt trewen walten
es wér frú oder spát.
so schlúg ich auss des tiefels rát
und satzt mich vestekleich dawider
mit sinnen und mit gelider.
mit betten tett ich dem tiefel we
und hatt gar stét die hailgen ée
unhoffertig und demútig.
den armen was ich gútig.
neid noch hass hatt ich nicht acht
und floch allzeit den bósen bracht.
dartzú so was ich méssig,
gúter sach nicht hinléssig.
getrew was ich meim lieben man:
ich wólt kainn andern fúr in hán
gehebt in all der welt.
unrechtfertig gelt,
das tett ich allweg fliehen.
ód red, die tett ich schiehen.
also tet ich mich halten
und namn ain recht alter
und hatt fród mit grossen eren
ich liess mirs niemant weren
und liess meinen erben ere und gút.
das machet als mein stéter mút;
da gab ich gantz meinn willen zú:
des gab mir got die ewig rú.
darnach do tett ich sterben;
do enpfalh man mich der erden.
nu hát mich got enpfangen schón,
genomen in der hýmel trón;
da hán ich ewigs leben,
das hát er mir gegeben.
die fród ist gross, daz ist án zal;
und hett ains all der welt wal,
es mócht ir nicht erdenken:
rotten, saiten klenken,
dartzú der engel stimm.
da sitzt die kúniginn,
die múter, maget rain,
von gold und edelm gstain
ain krón auff irem hobet
( aller sorgen gar beraubet):
da sind zwelff sternen ínn
gemacht mit gótleich sínn.>
daz haubt sprach:< nu tú so wol,
darumb ich dich zwar loben sol:
die sach sag allen weiben,
das sý sich túgint scheiben,
als ich fraw hán getán;
so wirt ín auch der ewig lon.>
von rechten fróden ich entschlieff.
das vierd haupt mir frewntleích rieff:
< wolauff und wach und gang zú mir!
recht tún und fród, die sag ich dir:
ich was ain herr gar stoltz von leib,
und hett ich gesehen tausent weib,
ich hett mein ée nicht gebrochen.
vier iár recht als zwo wochen
verdross mich niemer tún;
ich stifft auch gern frid und sún.
got hatt mir sinn auch gnúg geben
die lait ich an ze rechtem leben.
das recht hat ích an massen lieb:
ich tót die morder und die dieb
und schirmt witwen und waisen;
die liess ich niemant naisen.
ain rechter richter was ich zwar,
haimleich und auch offenbar.
die séligen priester hatt ich wert.
ich schirmt das recht zwar mit dem swert
und was ain held meins múte
das kam mir dik ze gúte
gen got und gen der welt.
unrechtfertig gelt,
das tett ich allweg fliehen,
bós rét, die tet ich schíehen
und hatt gar lieb mein eleich weib:
die was mir als mein aigen leib.
also tett ich mich halten
und namm ain wirdig alter.
darnach do tett ich sterben,
do enpfalh man mich der erden.
nu hát mich got enpfangen schon,
genomen in der hymel trón.
da han ich ewigs leben
das hat er mir gegeben.
die fród ist groß, das ist an máss:
und ritt ainr all der welt strass,
e man es mócht betichten,
mit schreiben ausgerichten;
du móchtist zwaintzig iar hie stán,
e ich dirs gesagen kan
als gross ist fród und wunn.>
do gieng erst auff die sunn,
das man seý an den bergen sach.
das haupt gar zúchtekleichen sprach:
< nu sag das allen mannen,
das sy vor súnden banden
sich hútint hie auff erden,
das sy nicht ewig sterben
und túgint, als ich han getán:
so geit in got das ewig lon!>
ich gieng enweg und naig dem haupt,
won es was aller súnden beraubt.
dise red haißt< der trón>.
nu geb úns gott das ewig lón!
amen
i
mein willig dinst und auch mein rát,
den schreib ich euch mit trewen!
es sey frú oder spát,
so land euch niemer rewen, ii
was ir ie gútes hand getán;
hand sinn, ir wellint meren:
so mugent ir gar wol bestán
und nement auff an eren! iii
hand gótleich lieb fúr all dis welt,
sind stét mit ewern worten
es wirt euch lieber wann alles gelt
und bschliessent eren porten! iv
hand er und scham und gewissen gút,
gotz vorcht in ewerm hertzen:
es geit die lengi gúten mút
und behút euch vor ewig smertzen v
und gewinnent gelúkt auff erden hie,
gross wird in ewerm alten;
so spricht die welt:< daz ist doch die,
die hát ir er behalten>! vi
sind frodenreich in hertzen
no me, denn ir gebaren!
hút euch vor winkelschertzen,
won sicherleich der tiefel tút des varen! vii
er úbt die welt
zú allen bósen sachen:
dafúr so ném er kain gelt,
mócht er ain biderb weib zú ainer tórinn machen. viii
uwer gesind hand tugentleichen
in rechter vorcht mit máss!
die armen als die reichen, ix
die grússent auff der stráss;
hochfart, die sond ir meyden
demútig mit gebéren
so mag euch nicht verschneiden x
die haubtsúnd! das wil ich wol bewéren,
won lucifer hát umb die sach
... gevallen:
des múss er haben ewig ach
und sein genóss in iamer mússen wallen. xi
schlahent neyd auss ewerm hertzen
und hass, den bósen sámen:
sy brúfent iamer, smertzen.
davor behút úns got nu sprechen amen! xii
hand mass zú ewerm essen!
das sond ir wol besinnen,
das ir euch nicht vergessen
von kainem trank, daz ir des werden innen, xiii
davon sich sinn oder geber
mugint icht verkeren;
das wér ain sach gar swér
und wurd sich in dem alter schedleich meren. xiv
hútent euch vor géhem zorn:
< mit gúti endt man vil>;
es wirt gar dikch verlorn,
der all sach rechen wil. xv
uwer glúkt, das hand von got.
hutent euch vor bósen weiben:
die raten nicht dann spott;
mit zauber gross túnd si die welt verschneiden! xvi
und ist vil ungelúkch
von der sach beschehen:
das machent ir valschen túkch
das wil ich wol mit gantzer warhait iehen. xvii
nu merkent meinn rát gar eben;
mein will ist gen euch gút!
got múss euch selden geben
und dartzú gúten mút!
i
o sach aller sach, du bist an end,
dein wesen, das was ie.
kum hailger gaist behend,
hilff mir auff erden hie, ii
zúnd an mit deinem fewr
die hauptsúnd von mir!
des hilff got vatter, sun gehewr
das ist meins hertzen gir! iii
wer aller menschen vernunst
beschlossen in ain haubet
und dartzú éllú kunst,
dannocht wer es der sinnen gar beraubet iv
in sóleicher mass,
das es mócht die wirdi gots durchgrúnden;
es wer auff irrer stráss,
recht als ob es wolt ain liecht mit schne anzúnden. v
mein herr ob allen dingen,
kain sinn mag dich volloben,
nieman mag es volbringen:
wie hoch man gedenkt, so bist du dannocht oben. vi
won aller engel vernunst
und all ir clúgen list,
die hilffet nicht ir kunst,
das sý wissint, herr, wer du gentzlich bist. vii
won dein drivaltikait,
die ist gar ungepfécht:
ich sprich es wol auff meinen aid:
all sach hastu beschlossen in deiner almecht. viii
herr got, du hast all sach geschaffen,
dartzú der hymel tron,
hór ich von weýsen pfaffen.
da sýgint engel schón: ix
die kunnint deinn willen bekennen
und dartzú deinen mút
und túnd sis enander nennen;
damit wirt dwelt behút. x
sý túnd deinn willen halten
gar snell und unverdrossen,
gen iungen und gen alten;
vor in ist nichtz beschlossen. xi
si sehent in deiner gothait clár,
was sy nu sóllent werben:
gar haimleich( und nicht offenbar)
her nider auff die erden xii
túnd sý nach deinem wíllen.
des habent sy wol acht;
nieman mag es gestillen,
dafúr so hilfft kain macht. xiii
unwandelbérer gott
in allen deinen sachen,
ich reds án allen spott:
die hailgen geschrifft kan nieman anders gemachen, xiv
won das du bist ain gott
unwandelbér
ich swers by deim gebott,
kain sach ist dir ze ring noch ze swér. xv
du bist gar unverkert
mit allem deinem wesen.
dein gótleich gnad uns nert;
dein lob, daz wirt vollsungen noch vollesen. xvi
ich zaig dir auch meinn willen
und tún das mit begir:
gút sach túst in mich pillen
das gib ich wider dir xvii
und danken deinen gnaden,
wa ich han gútes getán;
das sind deins gaistes gaben,
suss múßt ich ellent stán. xviii
ain schópfer alles gúten,
hilff armen súnder mir!
du schlechst mit selden rúten,
der sich ergibet dir. xix
du geist gar séldekleichen,
wers tút an dich begern:
den armen als den reichen,
die túst du zwar gewern. xx
du waist zwar allen grunt
in aller menschen hertzen.
das ist dir alles kunt,
es sey lieb, laid oder smertzen. xxi
da du denn vinst das recht
und stéten gantzen willen,
das machest alles schlecht
und túst dem menschen grossen kumber stillen. xxii
du hast úns geben aigen willen
und dartcú gút vernunst:
túnd wir dann kain bós in úns billen,
das ist nicht grechte kunst. xxiii
du hast kain ungelúck úns beschaffen,
das ist sícher wár.
wer anders redt, der gleicht sich aim affen
das vélt nicht umb ain hár. xxiv
alméchtig gott, ich bekenn:
als recht tún kunt von dir
dreývaltig ich dich nenn.
das solt du gelauben mir, xxv
das ich gentzleich verstán,
daz án dich nichts gúts mag volbracht werden:
ains múss dein gnad bey im hán.
wellen wir, du bhútst úns vor ewig sterben. xxvi
alméchtig gott, ich tún bekennen
all weltleich fród und lust
und múss das fúr ain torhait nennen
( die weýshait ist umb sust), xxvii
won:< alls weltleich lieb zergát mit laid>
das ist noch als beschehen.
wir wonent auff ainer wilden haid,
múss ich mit warhait iehen, xxviii
won weltleich fród und all ir gebér
( so hilffet auch kain gút),
es wirt am iungsten alles swér
und bringet unmút. xxix
ich hán die welt gesehen wol
und nicht durch ainen schliemen:
sid ich die warhait sagen sol,
in die lengi solt ir achten nieman, xxx
won all ir sach,
daz ist zergangkleich leben
und ist doch nicht denn ach:
ain weil ain fród, darnach kans truren geben. xxxi
kúng salamon, der weys,
der hát zwar recht gesprochen,
die welt baw auff ain eys.
won all ir sach, die werd doch hie zerbrochen xxxii
und sey nicht
dann úppikait auff erden
( dórt her von adams ripp),
iamer und not und gát dann an ain sterben. xxxiii
ich han gross lieb verlorn
mit sterben hie auff erden:
mich stach der unmút dorn.
ich wánd, mir mócht doch niemer also werden, xxxiv
als gross hertz laid
ist mir beschehen,
sprich ich auff meinen aid
und wil das wol mit warhait iehen: xxxv
wér all fród gemessen,
der ich ie han gepflegen,
es wer gen dem vergessen;
der unmút hett es gentzleich widerwegen. xxxvi
drew laid an ain fród,
das ist mir ellweg beschehen.
die sach, die dunkt mich ód
daz wil ich wol mit gantzer warhait íehen. xxxvii
ist das lust?
das kan ich nit bekennen;
dis leben ist umb sust.
die welt múß ich das iamertal nennen, xxxviii
won all ir weys und ir gebér,
das ist sicherleich ain spott
und wirt am iungsten alles swér.
vergib mir werder gott, xxxix
da ich mich hán vergessen
vor grossem unmút!
tú mirs nach gnaden messen
durch dein vil hailigs blút! xl
won unmút hát mich gevangen
( ich hatt nicht rechter sinn),
als krefftekleich umbgangen.
nu hilff mir kúniginn! xli
pitt fúr mich unsern herren
altissimum, den werden!
so múss mir truren verren,
wann wenn er wil, so mag ich nicht verderben. xlii
múter und magt, ain ros der tugent,
ain schilt der súndér,
ich man dich an deins kindes iugent
und als du in gebér, xliii
pitt fúr mich, du raine magt
( er tút dir nichts verzeihen)!
so ist mir erschinen der sélden tag,
unmút múss von mir weihen. xliv
mein herr, mein vatter, mein haus, mein hof,
all mein hoffnung leit an dír.
dein gotleich gnad gen mir lauff
das ist notdurfftig mir! xlv
mein werder got, mein lieber herr,
erbarm dich úber mich ellenden!
durch deiner lieben múter ér
tú mich an súnden pfenden! xlvi
ich hán die welt gewandelt wol
und bkenn: es ist ain glaich.
dein gnad ich darumb bitten sol;
wir sygen an der menschait waich. xlvii
hilff werder gott,
ain schópfer alles gúten,
das ich ersterb in deim gebott!
des bitt ich dich durch deine liebe múter. xlviii
du hast auss kranken sachen
úns leipleich hie geschaffen.
< ietz wainen und denn lachen>,
das kan die blóde menschait an úns machen. xlix
won wér dein gnad, sust múst
ich gar verderben.
gib mir deins hailgen gaistes gab,
o starker got, behút mich vor ewig sterben! l
ich opfer dir mein unmút gross
in dein gótleich gnad.
an dir so leit mein gantzer trost;
du geist die gerechten gab. li
herr gott, erbarm dich úber der frawen sel,
die ich hán in meinem mút,
und hilff ir auss der weýssen quel
durch dein vil hailges blút! lii
ich man dich an dein leiden gross,
und durch all dein werden marter
kum ir sel mit gnad ze trost
und nimm sy auss aller swér! liii
herr gott, erbarm dich úber meins vatter sel
und úber meiner múter
und hilff in auss der weissen quel,
du werder got, vil gúter! liv
herr got erbarm dich úber aller der sel,
der gút ich han besessen,
und hilff in auss der weissen quel
tú ins nach gnaden messen! lv
herr got, erbarm dich úber aller der sel,
von den mir ye gút ist beschehen,
und hilff in auss der weissen quel
tú gótleich gnad an sehen! lvi
herr gott, erbarm dich úber all gelóbig sel,
der nieman tút gedenken,
und hilff in auss der weyssen quel
tú sy mit gnaden trenken! lvii
es ist nicht anders daran denn sterben,
auff erden hie vollenden;
und gedéchten wir, wer wir mússen werden,
es wurd úns dikch an grossen súnden wenden. lviii
ich bitt euch all geleich,
wer dis hóret lesen,
arm und auch reich
( darumb, das euch gott geb das ewig wesen): lix
pittent fúr mich tichtér
gott den werden herren,
das er mir helff auss aller swér,
darumb das euch kumber músse verren!
i
ich gieng ains morgens auss durch aventewr
spacieren in ain walt:
vogel gesang ward mir ze stewr:
da vand ich brunnen kalt ii
flussreich durch wasen und durch staín,
ich sach vil wilder tíer.
der may mit fróden da erschaín
mitt aller seiner gezíer: iii
gezinnt, gekrispelieret,
meng blatt was gebogen;
der wald was wol gezieret
unden und auch oben. iv
von blettern blúmen stúnden schon:
orthocht, runt gemessen.
da hort ich vil der vogel don,
octaf was nicht vergessen; v
tenur und discantíeren
die langen mass, die kurtzen
hort ich die vogel zieren.
ich smacht vil sússer wurtzen. vi
rot, grún und weýss
sach ich die blúmen gelesten
und gel nach allem fleiss;
die blawen varw schétz ich fúr die besten: vii
stét an gerechten dingen,
daby sol man beleiben
wie mócht aim misselingen?
die brawne varw betewt nu ain sweygen. viii
frómd form und gebréch
sach ich an blettern, blúmen
wachsen da gar spéh
ich kans nicht fúrbas rúmen. ix
also gieng ich in gedenken
und hatt der blúmen acht.
die sunn begund sich senken,
es nahet gen der nacht: x
das taw begund nu reýsen,
die vogel herberg súchen,
gen der nacht sich speýsen.
ich gedacht:< wes wilt du nu gerúchen?> xi
ich gieng von statt gar schnell,
das ich kám auss dem wald;
zú ainem wasser hell
dar kam ich also bald, xii
lauter und was nicht ze gróss:
ain bach in rechter mass.
der angesicht mich nicht verdross,
wann er ran gen ainer stráss. xiii
vor dem wald bgond ich nu sehen
ain vest wol gepawen:
kost múßt ich daran spehen
( ich gedacht, mein gang sol mich nich ruwen), xiv
si was gepawen mit gantzem fleýß
ze wer und auch nach gemach;
dartzú so was sy berlen weiß,
ain rotes rubein tach xv
hatt sy gar kostberleichen,
die knópf, die warent schón.
unmút tett von mir weichen.
ich hort súss horn dón: xvi
pelg tretten und von mund
hort ich die horn hellen.
hin gieng ich do ze stund.
ich hort gar liepleich schellen: xvii
ir klingen was ze hóren
fur alles vogel dónen.
es tett mir mút enbóren
ich wand, es wérint engel auss den trónen. xviii
hin gieng ich zú den porten
und batt mich lassen eýn.
ainr rúfft herab mit worten:
< du solt da vornen sein!> xix
er sprach:< und kanst du lesen,
sich eben an das tor!
es mag hart anders wesen,
du beleibist auch davor.> xx
das tor was wol beschlagen
mit rotem gold, dem veinen,
mit búchstaben durchgraben;
karfunkel sach ich gar lobleích scheinen: xxi
die lagent in dem gold,
das man gesach wol ze lesen
die geschrifft den frummen hold,
das mocht nicht anders wesen. xxii
ich las, das mainaid und die zagen
soltint davornen sein;
die wolt man all veríagen;
dartzú den tóchterlein, xxiii
die gewalt tetint an iren eren,
der liess man kain genesen:
das tor wolt man in weren
das mocht nicht anders wesen. xxiv
morder und verrétér
die wolt man all da tóten.
von in da las ich grosse swér
von iámer und von nóten. xxv
ketzer und die valschér,
die wolt man brennen, sieden:
von in da las ich grosse swér;
daran wil ich nicht liegen. xxvi
rauber und die dieb,
die wolt man haubten, henken
( die hát man da nicht lieb),
die bósen schelkch wolt man all ertrenken. xxvii
valsch richter wolt man liden
( die liess man nicht genesen):
viertailen, an die wyden
das mocht nicht anders wesen. xxviii
lugner und die claffér,
den wolt man zungen abschneiden;
von den da las ich starki mér,
sy múßten iámer leyden. xxix
valsch urtailern wolt man beschneiden
oren und zungen ab,
das múßten sy da leiden
und darnach in ain bad. xxx
ebrecher bey sélgen weíben,
die wolt man zú sewen legen
( das múßten sý da leyden),
am morgen frú mit ainem scheit auff heben. xxxi
den wúchrern krotten braten
die múßten sey da essen
und dartzú ainer náter,
wann sy hand gots vergessen. xxxii
ich rúfft auss freýem mút:
< tú auff mir, torwart!>
er sprach:< hab dich in hút!
ich swers bey meinem bart, xxxiii
du hasts nicht als gelesen
oder bist ain hailig man;
es mag hart anders wesen,
du nemist schaden daran.> xxxiv
er sprach:< sich an die porten
oben an das tor:
die vers vindst du mit worten
du beleibest noch davor!> xxxv
ich las, wér bréch die zehen gebott,
der mócht nicht hin eýn;
er wurd mit worten gar ze spott
und sólt hie vornen sein. xxxvi
ich las, wér tét der siben todsúnd ain,
der wurd gar hart geschlagen:
verbotten wurd im all gemain
das laster múßt er haben. xxxvii
ich las, wér hetti neyd oder hass
und hett nicht gar vergeben,
dem wer davornen noch vil bas,
es gieng im an das leben. xxxviii
ich las, wer seinem eben cristan nicht gund
ains gúten als im selb,
wie hart man den mit strikken bund,
das er mócht werden schelb. xxxix
ains múßt all súnd gelassen hán
und niemer me getún,
das mócht án sorg wol hin in gán;
es wer ain rechter sún. xl
ich las die vers, die warent hert;
ich sprach:< torwart, ich hór nicht hin ein,
won also hán ich nicht ain gevert
ich múss laider hie vornen seín.> xli
ich sprach:< lieber frewnd, sag mír:
was wunders ist nu die sach?>
er sprach:< das wil ich sagen dír
bait ain weil und var gemach: xlii
hie inn sind fúrsten und edel herren
und dartzú werde ritterschafft;
die túnd sich aller súnden werren,
vor zeiten warent sy manhafft. xliii
auch bey der welt sind sy gewesen
in ernst und in schimpf,
zú den besten hát man sey auserlesen:
sy kunden fród und auch gelimpf xliv
und gestúnden doch dem rechten beý.
das hat sich nu enpfunden
des sind sey aller súnden freý,
unmút ist in verswunden. xlv
ir weyshait hát verstanden, das
bey der welt ist uppikait.
an gottes dinst sind sy nicht lass:
des sind sý behút vor ewig lait xlvi
und hand die welt geflohen her;
all súnd hand sy gelassen,
ze gottes dinst stat all ir ger
si sind auff rechter strassen.> xlvii
ich sprach:< frewnd, behút dich gott!
ich wil nicht lenger hie stán.>
er sprach:< nu bait án allen spott:
ich wil dir nach aim herren gán. xlviii
mich dunkt, bekennen er dich werd:
er hat die welt gewandelt vil
er was ain gesell auff diser erd
und hat auch getriben ritterspil.> xlix
ich sprach:< so wil ich also stan
und wil dein herwider warten.
davon so tú mir nach im gán
und bring in an die porten!> l
der herr gieng mit zúchten schon
gen mir zú dem tor.
aller liechter was er án,
drey karfunkel trúg man im vor: li
der glast gab liechten brehenden schein.
er grúßt mich durch die porten
also hiess er mich got wilkom seín.
zú mir sprach er mit worten: lii
< dein gevert, das nimpt mich wunder zwar:
wer hát dich her geweýset?
hie inn so ist der werde grál.
wir sind gar wol gespeyset liii
mit allem, so únser hertz begert
des hand wir gnúg ze stunden:
des sind wir als von got gewert
und haben wol enpfunden, liv
das unrecht tún ist ain verderben zwar
an leib und auch an sel.
des sind wir komen zú dem grál
und habent iemer mer lv
wunn und fród und noch vil me
wir mugent auch nicht sterben.
ir varent auff aim wilden se
davornen auff der erden lvi
( sprach der her zú mir gar schon):
wenn wilt du abelassen?
dein leben ist ain rechter trón:
du bawst ain irre strassen. lvii
ich hán dich lang erkennet wol:
davon múst du mich rewen,
das du bist also torhait vol.
du solt dich zwar vernewen: lviii
ker von dem leben und var herein
( du múst all súnd vor lassen)!
wie mócht dir iemer bas denn sein?
du werist auff rechter strassen.> lix
ich sprach:< herr, ir ratent recht:
das wer das ewig leben.>
er sprach:< dein zung ist gar sleht
du túst mir wórter geben: lx
tétist du die werch dartzú,
als du bist mit den worten,
so wurd dir dis morgens frú
geschlossen auff die porten lxi
( won: « red án werch zwar nicht vervaht »),
das du mugist komen herin;
die weil du bist in sunden bácht,
so múst davornen sein.> lxii
er sprach:< dein tichten und clúge wort,
die sind gar gút ze hóren:
tetist du die werch, so wers ain hort
und liessist von dir stóren lxiii
all súnd auss deines hertzen grunt
und tétists fúrbas niemer me,
an leib, an sel wuerdist du gesunt
und wurdist behút vor ewig we.> lxiv
ich sprach:< lieber herr,
ich waiß nicht, wie ich mich sol halten:
sóleich sin ist mir noch verr
( davon tún ich in grosser torhait alten), lxv
won leipleich begir,
das tút mich gróssleich wenden.>
er sprach:< das was auch mir,
untz das ich tett mein potschafft mit willen senden lxvi
ze got, dem werden herren,
gab ich auff als weltleich leben:
do tett mir trawren verren,
wan er hát mir all mein súnd vergeben. lxvii
hie inn ist nicht denn wol,
und haben ewigs leben
( sid ich dirs sagen sol):
got hát úns gnad tausentvalt geben, lxviii
denn menschleich sinn
iemer mócht erdenken.
aller trúbsail ist von úns hin,
únser mút, der hát kain arges wenken. lxix
wir mugent nicht mer súnden
mit gedenken noch mit sinnen.
nieman mag es durchgrúnden,
das du sein halbs móchtist werden innen, lxx
was grosser fród
... wir haben;
es wér ain sach gar ód,
der sichs an ném und mainti dirs ze sagen.> lxxi
ich stúnd als in aim tróm,
mein mút, der was verirret.
zú mir sprach er gar schón:
< dein sin ist zwár mit der welt verirret, lxxii
das du nicht waist, wa hin
oder wie du dich solt halten.
als lieb als ich dir bin,
tú nicht also in grosser torhait alten!> lxxiii
der herr, der sprach zú mir gar schon:
< dir liebet noch die welt:
sey geyt am iungsten bósen lon;
du pawst ain irres velt.> lxxiv
er sprach:< deins irens du mich erláß
oder ich gan von der porten.
sag mir auss deiner sinne maß,
beschaid mich des mit worten!> lxxv
er sprach zú mir:
< sag an, was ist das liebst auff erden?>
ich sprach:< das sag ich dir:
ain wolgerátni ée, da mag nicht liebers werden.> lxxvi
er sprach:< du hast gar recht
ich hán dich wol verstanden:
du bist der frawen knecht
und leist in unmút banden lxxvii
und waist doch wol,
das all creatawr múß sterben
( sid ich dirs sagen sol);
es ist ain rechts glaich auff diß erden. lxxviii
und ist dein mút doch waich
und sóltist doch pilleich verstán,
das es ist ain gelaich:
« als weltleich leib mit laid doch múss zergán ».> lxxix
ich gedacht aber an mein weib:
vor laid do bgond ich heschen.
er sprach:< du krenkest deinen leib
« got tút all sach im besten ». lxxx
du bist nicht weis,
der sin wil dich betriegen.
du pawst doch selber auff ain eys
und wainest gleích als ain kind in ainer wiegen lxxxi
und múst doch selber sterben:
« all sach, die múß zergán »
dein leib ze nichti werden,
am iungsten tag herwider auff erstán. lxxxii
davon so lass dich benúgen
deinr eren und deins gúts
( got kan all sach wol fúgen)
und hab ain gúten mút! lxxxiii
wain fúrbas umb dein missetát,
dein súnd, die lass dich rewen!
got ir sel ze gnaden hát
des sóllen wir wol getrewen.> lxxxiv
ich sprach:< ir ratent eben,
ich háns verstanden wol.
ich hans langs got ergeben;
seiner gnad ich danken sol lxxxv
und mag doch nicht gelassen,
wenn ich tún an sý gedenken
ich sey auff unmút strassen:
mein hertz, das tút sich truken und senken. lxxxvi
si dienet got mit willen
zúchtig und beschaiden,
unfrid tett si stillen,
all úppikait tett ir sicher laiden. lxxxvii
ich hán vil weib gesehen
beý allen meinen tagen:
breys múss ich ir iehen,
auff meinen aid wil ich die warhait sagen: lxxxviii
von sólher iugent
hán ich nicht vil gehórt
gross frúmikait und ir tugent
ir sterben hát mir des múts vil zerstóret. lxxxix
sólt ich nu ewenkleich leben,
so múßt ich iemer clagen.
so hat mir got auch geben
( die selben sorg múss ich tégleich tragen), xc
das ich wol waiss mein sterben
und waiss nicht, welhe stund
ich múss hin in die erden,
mein sel von meinem mund. xci
davon ergib ichs gott dem werden herren
der tút all sach im besten.
leiden múss ir verren;
gott nemm ir sel ze rúwen und ze resten.> xcii
der herr, der sprach:< das hór ich gern:
die clag ist recht gemessen.
wainens solt du nu enbern,
ir sel tú nicht vergessen, xciii
won si hát sich recht gehalten
gen kunden und gen gesten.
« in súnden túnd wir alten »
got nimpt das mensch im besten. xciv
ich hán si auch erkennet wol:
gréfinn ment was si gehaissen.
ir mút was eren, tugent vol;
si tett ir trew laisten.> xcv
der herr sprach:< wilt du noch verstán,
das « die welt ist ain zergangkleich leben »:
du solt von deiner torhait lán,
die narrenschúchli von dir geben! xcvi
« fúr leipleich sterben hilfft kain sach »
schón, sterk noch frúmikait.
tú auff die augen, mit sinnen wach:
« weltleich lieb zergát mit laid »!> xcvii
ich sprach:< frewnt, behút dich got!
ich wil nicht lenger hie stán.>
er sprach:< nu bait án allen spot!
ich wil dir nach ainr magt gán: xcviii
die ist ain iunkfraw beý dem grál.
die wirt dir sagen die rechten mér.
was ich dir sag, das ist vil wár:
dein sin ist noch der sel gar swér.> xcix
ich sprach:< so wil ich also stan
und wil dein herwider warten.
davon so tú mir nach ir gán
und bring sy an die porten!> c
die iunkfraw gieng mit zuchten schón
gen mir zú dem tor.
aller liechter was sý án,
siben karfunkel trúg man ir vor: ci
der glast gab liechten brehenden schein.
si grúßt mich durch die porten
also hiess sy mich got wilkomen sein.
zú mir sprach sy mit worten: cii
< du bist ain gast an disem tor,
múss ich mit warhait iehen.
ich fúrcht, du beleibist ietz davor
das ist dir wol an ze sehen.> ciii
ich sach an das gótleich kind:
ir antleut gab sunnen schein
von ir schoni ward ich blind.
des stúnd ich da in grosser pein. civ
ich sprach:< edlú, stoltzi magt,
ewer schóni hát mich geblendet.>
< es ist vil wár, das du da sagst:
dein súnd hát dich gepfendet; cv
hettist du nicht súnd auff dir,
so wers dir nicht beschehen
das solt du freyleich gelauben mir,
wil ich mit warhait iehen! cvi
dein súntleiche augen mugent nicht gesehen
die clarhait únser tugent
es ist vor leuten auch beschehen.
wir haben úns von iugent cvii
gehút vor allen sunden zwar;
davon so haben wir liechten schein
des sind wir komen zú dem grál.
kainem menschen mag bas gesein cviii
denn hie in diser vest:
wir haben nicht wann fród
und behalten nu die selgen gest;
die súnd sind vor úns schnód.> cix
ich sprach:< iunkfraw, mócht ichs von euch gehán,
das ich wurd wider gesehen?>
si sprach:< du wurdist leicht von mir gán,
es sol hernach beschehen. cx
du múst ie hóren meine wort,
ob du dich wellist verkern.
« gerechti ler, das ist ain hort »
des sol sich nieman wern! cxi
ich wil dir sagen von diser vest;
dabý solt du bekennen,
das « recht tún ist das aller best ».
all sach, die tút sich trennen cxii
an gótleich gnad
( die ist zwar iemer wernde),
er wiget mit der grechten wág,
all sélikait tút auss im ze bernde. cxiii
die mawr weiss von berlen vein
betewtet gút gedingen,
das kain christan mensch sol sein,
es sóll darnach vast sinnen, cxiv
das es werd aller súnden án
mit beichten, bússen, rewen;
das mócht dann fróleich herein gán
des sóllen wir got getrewen. cxv
inwendig an den mawren so sind die stain
smaragden, amantisten
( betewtet kewsch und rain),
gemachet mit clúgen listen. cxvi
die túrn in diser vest von sapheyrn,
crisolitus gemachen
( daran nistent nicht die speyrn
in gottes willen túnd wir fróleich wachen): cxvii
die betewtent stét am glauben,
fróleich án neyd und hass.
ich stán sein áne laugen:
úns mócht nicht werden bas>, cxviii
sprach dú maget wolgetán,
< der túrn, der sint drey:
als gebresten sind sey án,
vor allen sachen frey. cxix
den turnen mag nieman genahen,
er sey dann aller súnden án;
herein so túnd wirs nicht enpfahen,
ains well dann gentzleich ablán cxx
von allen súnden iemer me
und yederman vergeben
das ist behút vor allem we,
ze lon das ewig leben. cxxi
die túrn sind ain figawr der dreyvaltikait>,
sprach dú magt mit sinnen,
< wunsch wunder ist daran gelait
wer mócht des werden innen, cxxii
das ir ist ainr alméchtig
und sind doch némleich drey
( der sin ist fúrtréchtig),
vor wandel sind sy freý. cxxiii
da ist wunder an ze sehen
und gát doch gerechtekleichen dar,
wil ich mit warhait iehen
und sein nimet war, cxxiv
die tút schawens nicht verdriessen:
an sehen tausent iár
als ain minut tútz in erschiessen
das ist sicher war. cxxv
der red, der sóll wir hóren:
kain mensch mag es besínnen,
es wurd sich selber tóren
und mocht des gleichen niemer werden innen. cxxvi
die alméchtikait gott
mag nieman gar durchgrúnden;
ains wurd darinn ze spott
und mócht sich ser mit gedenken da versúnden. cxxvii
án in ist nie nichts worden:
als gút hat er beschaffen,
an in wers als verdorben;
wer des nicht gelaubt, der gleicht sich ainem affen. cxxviii
zwólff ergger angeschossen
sint an der vest
ain figur der zwelffbotten,
die zwar ir best cxxix
geworben hánd in mange lant
umb cristann gelauben;
ir leib und gút stúnd dik ze pfant
des stánd sy áne laugen. cxxx
daraus so rúfft man tag und nacht:
« ker wider súndér! »
wer nu des nicht nimet acht,
es wirt im dórt ze swér. cxxxi
die vest mit vier orten
das gút ze sehen ist,
das sag ich euch mit worten
ain figur der vier ewangelist: cxxxii
sie stand gar kostberleichen,
ir schreiben ist gerecht
das unrecht múß da weichen,
won sy sint gottes knecht. cxxxiii
mit mangem edelm schreiben
hand sy mit got getán;
daby wil ich beleiben,
mitt gottes hilff bestán>, cxxxiv
sprach die magt gar lobesam,
< ain haus ist in der vest,
da ist wunder wol ze sehen an.
und wers dann eben west, cxxxv
der múßt es sicher gern sehen:
also ist es gepawen,
wil ich mit gantzer warhait iehen
und reds bey meinen trewen. cxxxvi
sein liechter glast, sein brehender schein,
es hát ain beschlossen porten
von arabi rót guldein
( das sag ich dir mit worten), cxxxvii
darein gesmeltzt und ergraben
all prophecien zwár,
die búchstaben lobleich erhaben
das vélt nicht umb ain hár. cxxxviii
underschaid der prophecyen
mit mangem edelm gestaín
sicht man die kewschen freyen
schmaragden grún und raín, cxxxix
amatisten, basíaten,
saphir darczú gehefftet,
darczú die granaten,
karfunkel liepleich glesten, cxl
crisolitus und adamast
und darczú die parillen
das geit alles lieben glast,
das sag ich dir mit willen. cxli
calcidoni und onichel,
die sicht man auch da scheinen,
manig edel gestain gar michel
und gamahú, die veinen. cxlii
nu lassen wir die porten sein>,
sprach die magt gar wolgetán,
< das haus, das geit sunnen schein,
und darunder stát der mán. cxliii
zwelff sternen auff dem tach
sint liepleich an ze schowen,
als sant iohans da sach
ain figur únser frawen. cxliv
die maget rain trait si ze kron
( án alle mail ir kewscher leib),
des neýgent ir die engel schon;
si ist ain magt, genant ain weib. cxlv
das haus ist ain figur únßer frawen>,
sprach die maget mit sinnen,
< es ist liepleich an ze schawen;
du wirst noch wunder innen: cxlvi
das ich dir sag von diser vest,
das macht du gern hóren,
won: « recht tún ist das aller best »
die súnd lass von dir stóren! cxlvii
das tach ist rót,
wann sunn dran scheint, so glests als der torn blikch.
es ist gepawen fur alle nót
das schadt im wenig als ain wikch. cxlviii
die fewrein rót betewt grossen ernst
únser liebi hin ze got
das macht du hóren aller gernst,
es ist an allen spott. cxlvix
was tugent hat das haus subteil,
ich kan dirs nicht gesagen
( und wers geschriben an pappir,
es trúg zwar nicht ain wagen): cl
es ist so clár án alle mail
in gottes willen gantz und gar
und machet mangen súnder hail;
des solt du freyleich nemen war. cli
der burgberg ist ain dýamant
lauter als ain spiegel
und ist ain adamast genant.
ich wil dich nicht betriegen: clii
sein gróssi hert, er ist so hél,
her auff mag nieman komen,
aim tú dann got sein gnad ze tail
das hán ich wol vernomen>, cliii
sprach dú maget gar wolgetán,
< mitt beichten, bússen, rewen,
das mag dann wol auffher gán
des sóllen wir got getrewen. cliv
die vest ist ain figur des himelreích>,
sprach dú maget auss freýem mút,
< auff erd so ist nicht ir geleich,
vor allem wandel wolbehút. clv
da solt du nach sinnen,
das du auch komist herein
so wirst du fróden innen.
es mag nicht anders seín: clvi
du múßtist ie vor sterben.
hettist du dann recht getán,
deinr sel múßt tail hin werden,
am iungsten tag fróleich aufferstán.> clvii
ich sprach:< iunkfraw, land mich gesehen:
der tag, der gát daher!>
si sprach:< das sey beschehen
nach aller deiner beger!> clviii
ich sach den tag
auss firmamente glesten
( die warhait ich euch sag),
die nachtgall sang zwar bey den besten. clix
die iunkfraw sprach mit zúchten schon:
< du solt got darumb bítten,
das er dir geb das ewig lon,
und tús mit weýsen sítten, clx
won wilt du selb, got hát dich gern:
du wirst gar schon enpfangen.
gerechter bett, der tút er gewern
darnach lass dich belangen.> clxi
ich sprach:< iunkfraw, behút euch got
und gebt mir ewern segen!>
si sprach:< vergiss nicht seiner gebott
gott múss dein ewenkleich pflegen clxii
und helff dir got
zú allen gúten sachen,
das du nicht werdist der tivel spott!
kunst du herein, so macht du fróleich lachen: clxiii
hie inn ist weder neyd noch hass
und haben ewig fród.
wie mócht dir iemer werden bas?
all súnd sint vor úns schnód: clxiv
kains argen túnd wir nicht gedenken;
wir mugent nicht me súnden
an kainem gúten wenken.
ich kan dirs nicht durchgrunden clxv
als gentzleích gar:
únser fród ist ungemessen;
nieman mag sein nemen war,
ains múßt dannocht mit worten vil vergessen.> clxvi
si sprach zú mir:< nu gang enweg
du hast mich wol verstanden
und hút dich vor der súnden steg;
herin lass dich belangen! clxvii
pitt got den werden herren,
das er dir geb weýsen mút!
so múss dir trawren verren
und wirt noch alles gút.> clxviii
herr gott, erbarm dich úber mich ellenden
durch die magt, die dich gebar:
bós begir tú an mir wenden,
nimm mein mit gnaden war, clxix
won án dein gnad
so wer mein sach vernicht!
gib mir deins hailgen gaistes gab,
mein irren weg, die mach mir in ain schlicht! clxx
got vatter, sun und hailger gaist
ain gott und iemer wernde,
hilff, das ich dir also laist,
das meine werch mir gnad túgint bernde! clxxi
gen dir nach deinem willen
hab mich in deiner hút!
o tú mir kumber stillen
durch dein vil hailges plút, clxxii
hilff mir zú deinen gnaden
darumb rúff ich dich an
mit deines gaistes gaben!
so mag ich wol bestán, clxxiii
won enwér dein gnad,
so múßt ich gar verderben.
gib mir dein séldenreichen gab,
o starker got, behút mich vor ewig sterben! clxxiv
ich man dich an dein wunden rót,
die du doch hast erlitten,
und an deinn herten willig tót:
du hast fúr úns gestritten: clxxv
du hast mit deinem tod erworben
úns sundern ewigs leben;
an der menschait bist du erstorben,
gross gnad hast du úns geben. clxxvi
du hast án schuld gelitten
fúr úns verschulten armen,
gnad, ewikait erstritten.
tú dich gen mir erbarmen, clxxvii
alméchtiger gott!
mein herr ob allen sachen,
wa ich tún wider dein gebott,
schlaff ich in súnd, o haiss mich wider wachen!
ain kúng der kúng, clxxviii
dein macht ist ungemessen,
das es iemant grúnd,
e zalti man als mergries und dannocht deiner wirdi vil vergessen. clxxix
wie mócht ich das betichten
auss meinen kranken sinnen,
mich darauss verrichten,
das all dein engel nie mochten werden innen? clxxx
dein gothait und dein wird,
die ist zwár ungemessen.
o hilff mir, wenn ich stirb,
das meiner sel gen dir nicht werd vergessen! clxxxi
mein werder gott, mein herr,
hab mich in deiner hút
durch deiner múter er
und durch all dein hailgen gút! clxxxii
ich tichter pitt euch all,
wer dis hóret lesen,
das ir án allen schall
mir wúnschint gelúkt und dórt das ewig wesen! clxxxiii
des bitt ich euch durch gott,
o túnd an mich gedenken,
das er euch behút vor spott
und tú euch all mit seinen gnaden trenken! clxxxiv
ich pitt euch, werde priesterschafft,
wa ir dis hórint lesen,
das ir seyen so tugenthafft
und wúnschen mir in der mess das ewig wesen, clxxxv
darumb das euch got niemer verlass
...
i
< fro welt, ir sint gar húpsch und schón
und ewer lon fúr nichte:
gar liebi wort und súss gedón
als ierr, da ist kain schlíchte.
wer sich mit dir bekúmbern tút,
der ist zwar in ain iergang komen
und geit am iungsten bósen mút
das hán ich sicher wol vernomen.>
< lieber gesell, wes zeichst du mich
( ich han dir dikch doch mút gegeben),
das du mich hast so gar vernicht?
du solt mit fróden mit mir leben:
lass vógelli sorgen und gang zú mir
und spring mit fróden an den tantz
das wil ich sicher raten dír,
setz auff dein haupt ain rosen krantz!> ii
< das tantzen hán ich verhaissen:
kain schappel getrag ich niemer me
daz wil ich zwar án zweýfel laisten,
es tú mir wol oder we.
ich hán die welt gewandelt vil
und hán sey gar wol gesehen:
und ist doch als ain narren spil,
wil ich mít gantzer warhait íehen.>
< und hast du dann ain kutten gessen
oder wilt du in ain closter varn?
du solt die sach vil anders messen
und solt dich selber bas bewarn!
sich mit willen an die weib,
tú fróleich gen mir lachen:
die sind der welt doch laid vertreib!
mainst du, auss úns ain narren spil hie machen?> iii
< ich enwaiss nicht, was ich machen wil:
« die welt ist ain zergangkleich leben ».
ewer antwurt, der ist mir ze vil,
gott tút die rechten gaben geben.
die welt, die geit nu triegen
das mertail in allen landen
mit laichen und mit liegen
o pfuch der grossen schanden!>
< ich gelaub, du wellist werden wild
wie hast du dich verkeret.
sich an ain liepleich weipleich bild,
ob sich dein fróde meret!
schlach trawren auss dem hertzen:
wer sol all sach bedenken?
tú liepleich mit mir schertzen,
won unmút, das tút krenken!> iv
< ir schlahent brey fúr gebratens dar
und messentz mit der eln auss:
wend ir nicht sterbens nemen war?
da fúr ist nieman zwar behaus:
ich hán groß wunn und fród gesehen
von weiben und von mannen
und ist in kurtzer zeit beschehen,
mit sterben als zergangen.>
< du saist von alten méren da
und wenst, die welt, die well zergán.
von wunder múst du werden grá:
du solt freýleich von den sorgen lán;
du solt fróleich hie auff erden sein
( dir mag nicht anders werden)
mit frawen und mit tochterlein
nicht sorg auff todes sterben!> v
< solt ich nicht bedenken ewigs leben,
war hett ich dann mein sinn getán?
so liess ich das best ie underwegen.
ir sond zwar von den worten lán,
won: « all sach die múss zergán »
an got und die grechten hýmel;
selen und engel tund auch bestán
und gaist; das wert als iemer!>
< du saist von frómden méren hie,
das gehort ich nie also gantz:
ich gesach selen noch engel nie.
dafúr so ném ich ainen tantz,
won ich hán trawren hewr verhaissen
also hán ichs angelait.
das wil ich zwar mit fróden laisten;
sterben sey den músen gesait.> vi
< fro welt, wend ir vergessen got,
es wirt euch gerewen am iungsten tag.
hielten ir die zehen gebott,
das wurd euch lieb als ich euch sag.
sant michel mit seiner wág,
der wiget úbel und auch gút:
so leit der tiefel auff der lág,
davon hánd euch in rechter hút!>
< ich wand, du werist ain ritter gewesen:
wa bist du nu in studium gestanden?
du hast gar gúti búch gelesen;
du bindst mich da mit rechten banden.
ich múss dir iehen, du hast recht:
« die welt ist ain zergangkleich leben ».
der got dienti, das wer schleht:
der tút die rechten gaben geben.> vii
< sid ir mir iehent, das hór ich gern.
so túnd auch nach den worten:
hoffart, unkúnsch sond ir enbern,
wend ir in himels porten!
neyd und hass, das sond ir lán
und begerent niemantz er noch gút;
mit méssikait sond ir bestán,
daby hand euch in rechter hút!
vatter und múter habent lieb,
lebent und auch tót;
ir sond auch wesen niemans dieb,
so behút euch got vor nót!
ir sond auch nieman tóten,
an recht sein blút vergiessen;
des unrechten nieman nóten
des land euch als verdriessen! viii
ir sond auch got nicht úppekleích nemmen;
ewern eben cristan habent lieb,
den armen almúsen senden
nicht sind ewer selbs dieb!
ir sond nicht valsch gezewg sein
und kain sýmoný nicht treiben,
so wont euch seld und gelúkt beý,
túnd ir dabey beleiben!
ewern sabath sond ir halten
und dartzú die hailgen ée:
so túnd ir weyshait walten,
won: « unrecht tún, daz bringet we »!
hand got lieb vor allen sachen
da gen sond ir nichts messen;
ir wellint schlaffen oder wachen,
so túnd sein nicht vergessen!> ix
< du rátscht mir da gar eben:
die zehen gebott ze halten,
das wér ain hailigs leben.
das mag ich hart hie bey der welt gewalten:
wólt ich dann in ain closter varn,
darinn ist neýd und háss;
davor mócht ich mich kum bewarn
hie vor ist mir noch bas.
sólt ich mich dann zú den pfaffen ziehen?
die habent krieg, unkewsch und geit;
das ich dir daran icht lieg,
du hórst wol in den landen weýt.
sólt ich dann zú ainem ainsidel werden?
das ist kain bestéter orden
ich mócht wol in ainem wald verderben.
warauff sol ich nu horden? x
kém ich in die willigen armút
man nemptz die paginen,
mein sel, die wér gar unbehút.
der tiefel wirt sey peinen,
won es ist nicht ain gerechter orden:
die bépst hánd sy in ban.
darinn wér ains ze mal verdorben,
weib und auch die mán.
ich enmain hie nicht den dritten orden,
sant francissen regel:
darin wér ains zwar unverdorben,
es wér auff gerechten wegen,
ia hielt es sich eben.
unkewsch tút sey etwenn betriegen;
« der tiefel ist auff allen wegen »:
mit seim gespenst er kan wol laichen, liegen. xi
es ist kain orden, er hab ain gallen,
es sey dann lútzel oder vil:
wunder tút in der welt umb wallen,
das stát doch nun untz auff ain zil
es ist kain cristanleicher orden,
man verdient darinn úbel oder gút.
túst du mit gúten werchen horden,
so bist du zwar gar wolbehút.
wénst du, die hell well auff dich vallen?
nu ist seý doch under dir.
túst du mit gúten sachen ballen,
so gwirt dir nicht, das gelaub zwar mir!
won: « wer wirt getauffet, der wirt behalten »
hat es den gelauben und tút darnach;
won: « got tút ie des rechten walten »
der menschait ist ze uppikait gach.> xii
< nu helff úns got, des bedurffen wir wol!
fraw welt, ir sínd da auff gerechten sach;
sid ich die warhait sagen sol,
so kan ichs zwár nicht anders machen.> i
ob allen sachen swebende,
als lufft tút úber stain,
so bist du sélden gebende.
vor allen dingen rain ii
bist du mit deiner macht.
niemant kán dich volloben:
wie verr ich das betracht,
so bist du dannocht unbedenkleich hoch dórt oben, iii
won du hást all sach geschaffen
mit deiner ordenunge,
firmament und speren all gemachen.
wie sich die reident umbe, iv
das kan astronomey
mit worten wol betewten
die kunst ist vor mir freý.
zwar wer sey kan, der sol sey billeich trúten: v
sey kan die zirkelmáss
aussrichten der planeten gang,
iegkleichen auff seiner stráss,
wie er laufft, kurtz oder lang; vi
das kan seý als bewéren,
wie iegkleicher tút regnieren.
si sait zwar nicht von méren,
si kan es wol probieren. vii
die vier elementen hast du geschaffen,
alméchtig, werder gott,
mit worten als gemachen.
ich red es án allen spott, viii
das du nicht bist
ain schópfer kainer súnd
und doch kain aigenschafft án dich ist;
ich gelaub, dein lob kain menschleich sinn nicht grúnd. ix
ain kúng der kúng,
ain wesen aller wesen:
das dein lob iemant grúnd,
ee strich man auss das mer mit ainem besem, x
won du hást all sach geschaffen,
almechtig werder gott,
groß sach auss nichte gemachen.
ich swer es beý deim gebott, xi
das du bist ain auffenthalt
aller sachen in hýmel und auff erden.
das túst du als mit deim gewalt,
wann wenn du es ließt, so múßt es ze nichte werden. xii
an anvang und an end,
alméchtig bist du ewig wernde.
dein gótleich gnad mir send
all sélikait tút auss dir bernde! xiii
wie doch gedanken gahent
gar verr fúr augen sehen,
so mag in nichts genahen;
das wil ich wol mit gantzer warhait iehen. xiv
won ains gedenkt doch
in die rechten hýmel,
so sicht ains nicht ainr meyl hoch,
im werd der lufft vor seinen augen timel. xv
ich kund zwar mit gedenken
des gleichen nie genahen;
mein sin, der bgond sich krenken,
wenn ich wolt die wirdi gotz ergahen. xvi
do ward ich zú ainem kind,
oder mir beschach, als da ains sicht in die sunnen:
das wirt von rechter clarhait blind
so ist doch dis vil ain minder wunder. xvii
wer mócht daz liecht recht bedenken,
das all sach hát geschaffen?
der sin, der múßt sich krenken,
der sich sein anném; man sólt ains darumb stráffen. xviii
ains wér dann ains sélgen lebens
in gottes willen gar:
der hailig gaist mócht im wol geben,
das es ném eben war xix
vil sach zwar,
das vor úns súndern ist verborgen
das wurd in seinen sinnen clár
recht als die sunn kunt mit schónem liechtem morgen. xx
sid nu gedanken noch kain kunst
deiner gothait mag genahen,
ains hab es dann von deinem gunst;
das mag hinzú wol gahen. xxi
won all sach und alles wesen
mag wider dich nicht gewalten.
man well es singen oder lesen:
du hast dirs vorbehalten. xxii
doch hast du úns aigenn willen geben,
auff erden hie ze werben.
wir mugent aber also leben,
wir mússent ewig sterben. xxiii
und:< wirt auff erden dik gebúßt,
wer uppig lóff tút treiben>
und wirt im alter gar unsúss;
davon solt mans vermeiden. xxiv
wann got hat úns geben, weib und man,
fúnff sinn und gút vernunst;
davon ist er unschuldig daran,
wer kunt in hell brunst. xxv
wir verstand doch wol úbel und auch gút,
all prophecyen sind úns gesait:
wer sich nicht hát in rechter hút,
es wirt im an dem lesten lait. xxvi
herr gott, ich man dich an all dein wird
und an dein gótleich gnad:
o hilff mir, wenn ich stirb!
gib mir dein selgen gáb, xxvii
beicht, rew und búss an meinem end!
dein fronleichnam, dein hailges blút
mit deinen gnaden du mir send
und hab mich in deiner hút! xxviii
sinn und vernunfft und gewissen gút,
dein hailgen gaist mir send;
herr gott, hab mich in deiner hút
an meinem lesten end!
amen
i
mir kam ain priester fúr im trón
mit weyshait und mit sitten.
mit zúchten sprach er zú mir schon:
< du hettist wol vermitten, ii
du hast geblúmte, wéhe wort
getichtet von den weiben.
schétscht du die welt fúr ainen hort,
so túst du weýshait meiden. iii
du hast von rosen und von blúmen
die farwen gen frawen gemessen,
mit liedern und mit reden rúmen
an in zwar nichts vergessen iv
und hast auch mit geflorierten worten
der frawen lob fúrbracht
mit sinnen auss deins hertzen porten.
wa hast du nu hin gedácht? v
und hettist du got nicht fúrgesetzt,
ich wand, sý wérind dein abgot gewesen.
so hettist du dích selb zemal geletzt
zwár das mócht nicht anders wesen. vi
du hast auch edel gestain und gold
und berlen gen frawen gemessen;
mit worten geist du in reichen sold,
an in zwar nichts vergessen. vii
du hast mit sílmen, reimen clúg
gar spéhi wort geticht:
hór auff, die sach ist nicht dein fúg!
es weýßt dich nicht die schlicht. viii
warumb hást du es gehaissen schreiben an?
da mócht wol súnd von komen
baide von weib und auch von man.
in meinem sinn vernomen>, ix
sprach der priester zú mir da,
< du hettist das wol gelassen.
also wirst du in torhait gra
und pawst ain irre strassen.> x
mir was, ich spréch zú im im trón.
mein antwurt sond ir hóren,
das wil ich euch hie wissen lán
des land euch nicht betóren. xi
ich sprach:< warumb hánd ir die « loyk » geschriben?
die kriegt doch gentzleich widers recht.
das hettint ir wol lassen beliben
in meinem sin ist es nicht schleht!> xii
er sprach:< die « loyk » ist erdácht
ze hilff dem rechten gentzleich,
das es werd volbracht.
darumb solt du merken mích: xiii
als unrecht ist gemessen,
wie man mug reden widerrecht
und darinn nichts vergessen.
nu merk die sach, es wirt noch schleht: xiv
da wider ist geschriben
das recht mit clúgen sinnen,
zwar underwegen nichtz beliben
das vélt nicht umb ain hár. xv
das mißt man genenander schon,
damit wirt das recht geweýset,
das es mag gar wol bestán.
« manig man in torhait greýset »: xvi
wer sich nicht weýßhait fleýssen tút
und tugent vor allen díngen,
der ist in die lengi unbehút
im mócht wol misselingen. xvii
díe « loýk » ist gemessen,
das recht da gen gekeret:
ain man, der tút sý brechen,
hát er die kunst geleret: xviii
mit dem rechten gewaltekleichen
bricht man all ir artikel ab;
so múss die « loyk » weíchen
es ist vil war, das ich dir sag.> xix
ich sprach:< herr, das hór ich gern.
ir lánd mein geschrifft auch wol da stán.
straff sond ir gen mir enbern,
als ich euch wil wissen lán, xx
die welt gleichet sich der « loyk » wol
mit mangen frómden sachen
( síd ich die warhait sagen sol):
si kan gross triegen machen xxi
mit manger clúger weys,
das ainr geswúr, es wéri gold,
so pawt dann ains auff eys;
die welt geit nicht getrewen sold. xxii
das gleicht sich der loyk wol,
als ich euch nu sagen wil:
wenn ich die warhait reden sol:
« so ist die welt ain narrenspil ». xxiii
der die welt hát gewandelt wol,
der bedenkt dann recht daz ewig leben,
won si ist grosser úppikait vol
got tút die rechten gaben geben.> xxiv
der priester sprach:< du hast da recht:
« bey swartzer varw tút man weyss bekennen ».
der got dienti, das wér schleht;
weltleich sach múss ich ain torhait nennen. xxv
won: « ain weyser man bekennet wol
mósching bey goldes glesten »
( sid ich die warhait sagen sol);
so vindt sich doch recht tún am lesten. xxvi
der krieg, der sey geschaiden>,
sprach der priester mit sinnen,
< súnd, die lass dir laiden,
so wirst du fróden innen!> xxvii
mir was, ich spréch zú im im trón:
< herr, ich wil nicht me tichten
das wil ich euch nu wissen lán.
ich kan mich nicht verrichten: xxiii
der welt lauff ist gar ze vil,
unrecht hát niendert mássen,
als ich euch nu sagen wil.
mein rét, die túnd mich straffen, xxx
ich bekúmber mich ze verr mit tichten:
« got kan aller sach wol walten »
und sóll mein ding aussrichten;
also sóll ich mich halten. xxix
also wil ich von tichten lán
( hert lóff sind in den landen),
untz das ich sich, wie es wil gan.
got behút úns all vor schanden! xxxi
ich wil kain gúts versweren.
kónd ich got loben, des hett ich recht:
sein gnad, die tút úns neren.
herr got, hab mich als deinn knecht!> xxxii
wer merken wil der welt sin,
der vindt es in disem búch,
ietzunt her und denn hin;
der es gern wiss, der súch! xxxiii
der vindet wandelbéren sin,
der es tút lesen,
als ich tichter gewesen bin
herr got, gib mir das ewig wesen! xxxiv
mein geticht ist nicht von ainen sachen
( herr got, hab mich in hút!):
ich hán es ie darnach gemachen,
als mir do was ze mút, xxxv
won:< wes das hertz begerend ist,
der mund túts dikch sagen>.
wolgeret, das ist ain clúger list,
ders tút mit zúchten tragen. xxxvi
han ich mich mit meinem tichten
in den reimen iendert vergessen,
das tú ain ander schlichten
ich kan es nicht als messen; xxxvii
ain zimberman hát dikch ain schnúr verhawen,
die er mißt mit sitten:
so hán ich vil geticht in welden und in awen
und dartzú geritten; xxxiii
dis búch hán ich gemachen
den sechßten tail wol ze rossen.
darumb sol nieman lachen,
ob es ist als gentzleich nicht beslossen, xxxix
als ob ich es hett
mitt sitten aussgemessen
und wer gesessen an ainem bett:
so hett ich zwar dest minder ichts vergessen. xl
und denn gross sachen
han ze schaffen, dartzú die reimen messen:
das mócht ainn irr machen
ich mócht gar wol etwas hán vergessen. xli
wie vil ich hab mit sinnen
gemachet lieder und reden,
des werdent ir nu innen
ich wil euchs gentzleich an den tag hie legen: xlii
der reden sint sibentzehen
das ist sicher war
( got geb úns ewigs lehen!),
das vélt nicht umb ain hár. xliii
frey brief stánd auch in dem búch,
der es tút lesen:
ders nicht gelauben well, der súch.
herr got, gib úns das ewig wesen! xliv
zehen lieder hán ich gemachen,
als sy hie geschriben stán:
etleichs fróleich und auch lachen
also múss als zergan. xlv
die weýsen zú den lieden,
der hán ich nicht gemachen:
ich wil euch nicht betriegen,
es hát ain ander getán froleich und auch lachen. xlvi
ob ich euchs sagen wolt,
so seit ich euchs zwar recht:
die weýsen hát gemachen búrk mangolt,
únser getrewer knecht. xlvii
ze pregentz ist er gesessen
und dient úns gar schon.
vil weys hát er gemessen
mit lobleichem don. xlviii
er nahet auch dem alter,
vil mútz ist im zergangen;
des sóllen wir got lán walten
der behút úns vor hell banden. xlix
das alter tút úns schaden
an sinn, an krafft, an mút;
wir seýen úber laden:
herr got, hab úns in hút! l
die welt, die múss zergán:
mútreich und stoltzer leib,
schón und krafft mag nicht bestán,
dartzú die werden weib: li
ir schón, die tút verbleichen.
mút und krafft múss als zergan;
das tút zwar von úns schleichen
der tot wil úns nicht lán. lii
daby múss man bekennen,
das< die welt ist ain zergankleich leben>:
es tút sich als zertrennen
got tút die rechten gaben geben. liii
in dem ain und viertzehen hundert iár
hán ich die red gemachen
das ist sicherleichen wár.
meiner torhait múss ich lachen, liv
das ich so vil geticht hán
von mangerlay sachen.
davon so wil ich fúrbas lán.
ich kúnd sein nicht me machen: lv
vil múts ist mir engangen
gen der welt mit tichten
ich kúnd es nicht me erlangen,
mich daraus verrichten. lvi
o mút, ain sach, die ze loben ist,
ders tút mit weyshait walten:
das sag ich euch án argen list,
den iungen und den alten. lvii
won gerechter mút, daz ist ain krón
in hýmel und auff erden;
damit verdient man daz ewig lon.
ain mensch mag nicht verderben, lviii
das gerechten mút in hertzen hát
und tút dabey beleiben:
es sey frú oder spát,
glúkt múss zú im scheiben. lix
mút úberwindet me dann krafft
an mannen und an weiben;
mút machet leut sighafft
und tút gross sachen treiben. lx
das als von krefften nider lég,
das tút zwar mút erweken.
mút ist in kainen sachen trég,
leib und gút dar streken. lxi
wer also hát ainn gúten mút
und hát dabeý ainn rechten sin,
der gewinnet er und gút
das merkch, als lieb und ích dir bin! lxii
won:< wa vil mút án weyshait ist,
das mag die lengi nicht bestán>;
das sag ich euch án argen list:
es múss mit narrenspil zergán. lxiii
< gúter mút ist allweg gút>
daz mócht ain kind zwar wol verstán.
wer sich dann hát in rechter hút,
das mag freýlich an den strassen gán. lxiv
ich bitt euch all gemain,
wer das búch hóret lesen,
das mir iegkleichs sunder ain
wúnsch gelukch und dórt das ewig wesen, lxv
darumb das euch got behút
vor bósen banden
und sterkch euch alle mit seiner gút,
das ewer kains niemer werd ze schanden!
amen
i
hin wider heb ich tichten an
mit hilff gots, des werden herren:
an dich so mag ich nicht bestán,
du túst mir gnade meren ii
mit deiner gótleichen krafft.
deinn hailgen gaist tú senden,
an súnden mach mich sighafft,
bós sach tú an mir wenden! iii
wann clúger sin und gerechter mút,
das komet alles sampt von dír;
auss dir so fleusset nicht denn gút
das sol man sicher gelauben mir. iv
du bist aín sach aller sachen,
der gerechtikait ain herr.
kain unrecht túst du machen
( darumb ich sicher swer), v
wann all sach wirt gemessen
es seý úbel oder gút,
darinn zwar nichts vergessen.
wer sich dann hát in rechter hút, vi
hút sich vor hoffart und liegen
und sey auch nicht ain dieb.
damit tút ains den tiefel triegen
und wirt im an dem lesten lieb. vii
ewiger got, du starkcher,
án anefang bist du ye gewesen,
dein gebot hát nindert markchen,
dein lob, das wirt vollsungen noch vollesen. viii
inn hýmeln noch auff erden
mag dich nichts volloben.
deine werch kan niemann gewerden:
ob allen sachen swebst du oben. ix
was gútes wirt betrachtet,
und sol man das volbringen,
das beschiht mit deiner machte
es sey pawen, sagen oder singen, x
wann wer dir dient mit stétem gantzem willen,
der hát dir wol ze danken darumb,
wann sólh sach tút auss dir ze pilden. xi
wann wer gen dir icht wolt messen
oder gen dir geleichen,
der tét sich ser vergessen,
wann hýmel und erd, das múßt doch alles weichen, xii
wenn du es liest:
du hebst mit deiner alméchte
so gar an widerdriess
das ist mir ze hoch und úber mein getrechte. xiii
ain weyser man mócht lachen,
wenn ers recht tét besinnen,
das du kanst also machen,
des wir doch niemer múgen werden innen; xiv
und sehent es hie
mit augen an auff erden
und wissent doch nicht wie:
wie mócht wir dann deiner dryvalt ymmer innen werden? xv
wer zelt die regens tropfen,
die hinfúr vallen werden,
die sunnen wil durchstopfen
mit ainem stab hinauff von der erden, xvi
der mócht wol irren
an allen clúgen fúnden,
mit sólicher sach bewírren;
noch minner mag menschleich sín die gothait durchgrúnden. xvii
das wil ich lassen beleiben.
wer gelúkch haben wil auff erden,
das múss von got dar scheiben
des sol man ínnen werden. xviii
wann:< ungelúkt kunt von súnden
und von verschulten sachen>
das tút sich sicher grúnden;
ich kans nicht anders machen. xix
hett eva gots gebott nit gebrochen,
die welt, die hett kain leiden.
das ward gar ser gerochen;
das mag ich nicht versweígen. xx
das widerbracht die magt,
die iunkfraw, múter raín
als sant matheus sagt,
mit irem kindlein ain. xxi
wol úns, das sy ye ward geborn,
ain blúm der sélikait!
sy verricht uns grossen zorn
und behút úns vor ewig lait. xxii
sy trúg zwar iren herren
und aller welt got:
únser gelúkt, das tet sy meren
das ist án allen spott. xxiii
das kind ist geborn
von ainr iunkfrawen.
das tett den tiefeln zorn:
ir gewalt, der ward zerhowen. xxiv
des sind die iuden blind
in gesehendi augen:
geborn ist das kind
das wellents nicht gelauben. xxv
sy betreugt der< talamút>
mit gar gelogenn sachen;
zwar das tút in nymer gút,
sy schlaffen oder sy wachen. xxvi
all prophecyen sind beschehen,
die sach ist vollbrácht
das wil ich wol mit warhaít iehen,
ich háns gar recht bedácht: xxvii
ir haýden, ir súlt das verstán:
als críst ward geborn,
umb ewer gótter was es getán,
ir gewalt, der was verlorn. xxviii
appollo, der tett vallen,
als im sant gregory gebót,
vil gaist in iamer wallen:
crist halff úns auss ewig nót xxix
mit seinem tod erworben
( hab ich gar wol bedácht:
wir wéren ewig gestorben,
davon hát er úns brácht) xxx
und fúr gen hell, darauss er namm,
die seinen willen hetten getán,
als seiner gerechtikait wol gezam;
die wurden aller sorgen án. xxxi
ir haiden, es sind tiefel gewesen,
die ir da angebettet han
das hab ich in der warhait gelesen,
ir gewalt mocht nicht lenger stán. xxxii
wa vindt ir me kainn abgot,
der euch red und antwurt geb?
crist ist geborn án allen spott
ir sind nicht auff dem rechten weg. xxxiii
der sein noch bait, er ist doch geborn
und ist vor langen zeiten komen
das red ich gar án allen zorn.
er hátz all auss der hell genomen; xxxiv
ich main die gerechten,
die seinen willen hetten getán.
darumb sol nieman vechten,
den krieg, den wil ich nieman lán. xxxv
wer gelaubt, daz got alméchtig sy,
der gelaubt billeich an die dreyvaltikaýt:
der wonent dreý sachen beý
und ist ain got( auff meinen aid). xxxvi
o wesen aller wesen,
ane anevang und án end
( vollschreiben noch vollesen
mag es nieman), dein gótleích gnad mir send! xxxvii
alméchtig got,
hilff mir mit deinen gnaden,
das ich nicht werd der tiefel spott,
kum mir ze trost mit deines gaistes gaben! xxxviii
wann an dein macht
so wer mein sach vernichte,
das ich mit deinen gnaden tracht;
mein irren weg, die mach mir in ain schlichte! xxxix
ich rúff dich an, als adam tett
( er stúnd gen dir in bússe):
alméchtig got, gewer mich der pett,
hilff meiner sel auss bóser súnd rússe! xl
ich halt dich ain
got und meinen herren,
got vatter, sun gemain
o hailger gaist, tú mir gnade meren! xli
túst du mir genade senden,
so mag mir nichts geschaden,
an kainem gúten wenden
alméchtig got, tú mích mit gnaden laden! xlii
treib von mir bósen willen
darumb rúff ich dich an,
gút sach tú in mich píllen,
so mag ich wol bestán; xliii
und sich mich an,
das ich sey der behalten!
an all dein hailgen ich dich man:
durch irn willen tú mein mit gnaden walten!
i
die welt, die tút gedenken
nach gút und grossen eren
( tút sich mang mensch versenken
in iamers pein, darauff mócht man wol sweren), ii
und mússent wir doch sterben
und alles hinder úns lassen,
únser leib ze nichti werden;
ders recht bedécht: wir pawen irre strassen. iii
wer ich nu tausent iár alt,
hett acht hundert streit gestritten,
zerstochen gar den swartzwald
mit speren hin zerritten, iv
und der best gewesen
in schimpf und auch in ernst
fúr mengkleich ausserlesen,
so wißt ich aller gernst, v
was hulff mich das?
mein wer doch schier vergessen,
als man tút des maýen gras.
der got dient, der hett daz recht gemessen. vi
wer ich als stark, als samson was,
und hett absolons schóne,
was mócht mich nu gehelffen das,
sung ich serenen dóne? vii
wer ich als schnell, als asahel was,
und wér als weys als salamon,
was mócht mich nu gehelffen das?
die zeit, die ném mich doch davon. viii
wer ich als clúg, als aristotiles was,
und hett all welt gewaltkleich inn,
was mócht mich nu gehelffen das?
gar klain, dunkt mich in meinem sinn: ix
der hulff mich kains fúr sterben.
wéger wer mir gottes huld,
gnad, ewikait erwerben.
herr got, gib mir recht geduld! x
sid all sach nu múss zergán
hie auff diser erden
( der tod wil es durch nieman lán,
wir mússent alle sterben), xi
wes pawen wir dann auff ain eys
und wissent das fur wár?
daran so seýen wir nicht weýs
das vélt nicht umb ain hár. xii
gedéchten wir auff ewigs leben,
als wir auff weltleich sachen tún,
got tet úns gross gnad geben,
umb únser súnd wer es ain sún. xiii
es wér doch besser mauren,
denn gepawen von holtz und stró:
an der not hulff es fúr trauren
so wer sein ains gar fró. xiv
< die welt ist ain glesin haus>:
der glantz ist bald zerbrochen,
das man múss gar schnell daraus
und in der erden sochen. xv
ich han gross wunn und fród gesehen
von mannen und von weiben:
und ist in kurtzer zeit beschehen,
der tod tets anders scheiben. xvi
was hilffet gút, manhait und witz?
< es múss doch als zergán>:
der tot, der nimpts mit seinem lítz,
wir mugent nicht bestán. xvii
die sel, die hát ain ewigs wesen,
es sey in úbel oder in gút.
das hab ich in der warhait gelesen
herr got, hab mich in deiner hút! xviii
wann án dich ist nie nicht worden,
als gút hast du beschaffen;
án dich wers als verdorben
der des nicht gelaubt, der gleicht sich ainem affen. xix
dein ye, din iemer wesen
mag nieman zwár bedenken,
geschreiben noch gelesen.
menschleich sin sol sich darein nicht senken. xx
wer wol bedécht, das er sterben múss
und das got ain gerechter richter ist,
der tét im selber súnden búss
( das sag ich euch án argen list), xxi
wann die gerechtikait gott,
die ist gar wol ze besorgen
( das sag ich euch án allen spott):
da gedenkent an den abent und den morgen! xxii
mit got ist nicht ze schertzen
mit ungerechten sachen:
es brúfet iámer smertzen
wenn ichs bedenk, so lust mich nicht ze lachen. xxiii
als got ain gerechter richter ist
( das ich da gelaub und wil auch also sterben),
so sag ich euch án argen list:
es wirt als gebútzt dórt oder hie auff erden. xxiv
so tút auch got
kains gúten nicht vergessen
( das sag ich euch án allen spott):
er tút es als mit seiner almecht messen. xxv
all hoffnung und frod án gót,
das ist ain zergankleich leben
und ist sicherleich ain spott;
got tút die rechten gaben geben. xxvi
ich hán der welt gedienet vil
und hab wunder von ir gesehen:
und ist doch als ain toren spil
wil ich mit gantzer warhait iehen. xxvii
wer all sein sach auff got tút pawen,
der hát das recht fundament
das swer ich zwár bey meinn trawen.
wer sich nach súntleich sachen sent, xxviii
der pawt auff eys,
darczú stát er in sorgen.
das vindt sich, das er ist nicht weys:
es kumpt doch der tod und wil ainem nicht me borgen. xxxix
< es vindt sich als am iungsten tag>:
da wirt das recht gesprochen
( es ist vil war, das ich euch sag),
als unrecht wirt gerochen, xxx
ubel und gút,
das wirt gegenenander gemessen.
davon hánd euch in rechter hút,
wann sicherleich es wirt gar nichts vergessen! xxxi
das recht múss da ainn fúrgang hán,
ungeierret aller sach,
und das unrecht undergán
in ewig we und ach. xxxii
so sitz der herr gar unversmogen
angesicht aller welt
gleichs als auf aim regenbogen.
da hilffet weder kunst noch gelt: xxxiii
das recht múß da ain fúrgang hán,
nieman mag das gewenden;
all die welt múss vor gott da stán.
also tút es sich enden xxxiv
und under andern sachen
ains wirt ain urchúnt
( got tút mit almécht machen):
yedes mensch des andern súnd xxxv
bekennet gar wissekleichen,
als die es selb hát getán.
so múss das unrecht weichen
und das recht ainn fúrgang hán. xxxvi
und da bekennent weys und torn,
das got ain gerechter richter ist,
das niemant wirt verlorn
dann umb sein schuld. an argen líst xxxvii
als menschleich geschleht
wirt vor got gericht:
die ungerechten in ewig écht,
wann all ir hoffnung ist hinfúr fúr nicht. xxxviii
so tút dann gott
der gerechten mit gnaden walten
( das sag ich euch an allen spott),
er tút sý all in ewikait behalten. xxxix
was got hinfúr dann machen werd
( des kan ich nicht bedenken)
inn hýmeln oder hie auff erd:
menschleich sin sol sich darein nicht senken. xl
gott hát all sach angesehen,
e das ers hát beschaffen:
wird und lob múss ich im iehen.
ich chans nicht anders machen, xli
doch waiss ich wol,
das< recht tún ist an dem besten>
( sid ich die warhait sagen sol):
so vindt all sach irn lon am lesten. xlii
allméchtig gott, ich rúff dich an,
hilff mir zú deinen gnaden!
án dich so mag ich nicht bestán:
kum mir ze trost mit deines gaistes gaben! xliii
ich mag nichts gúts volbringen
án hilff mit deiner macht,
gesagen noch gesingen:
hab mein mit gnaden acht! xliv
derbarm dich úber mich ellenden,
allmechtiger werder gott,
bós sach tú an mír wenden,
pitt ich án allen spott!
i
mein dinst mit gantzen trewen!
vor liebi múss ich wachen,
mein fród begint sich newen:
also kan got gross laid ze fróden machen. ii
ich danken got, dem werden hern,
seines gnedigen ergetzen,
wann trawren tút mir verren;
alles gút tút er nach seinem willen setzen. iii
was sol ich dir me schreiben?
ich hán ain gantz benúgen,
an dir zwár stet beleiben.
got tú uns baiden seld und gelúkch fúgen iv
und behút úns baiden sel und er
durch seiner múter willen;
mit seinen gnaden er úns ner
und tú úns kumber stillen! v
du werdes weib,
ich kan dein nicht vergessen:
du bist mir lieber denn mein leib,
mein hertz hast du gewaltekleich besessen. vi
davon bis stét und lass nicht ab,
bis trew vor allen díngen,
du zukcher súss, mein blúyender hag,
so mag ich fróleich síngen! vii
solt ich kain ander gen dir messen
( da behút mich got von hymel vor),
so hett ich mich gar vast vergessen,
beschlossen wurd mir der selden tor. viii
du lass mich dir enpfolhen sein,
mein lieber búl, mein hochster hort,
wann ich bin sicherleichen dein
das sag ich dir mit ainem wort: ix
ich wólt kain ander fúr dich hán
des swer ich dir by ritters orden!
des macht dich freyleich an mich lán,
wann also bin ich beychtig worden. x
also raut ich dir mit trewen:
hab got lieb vor allen sachen
( es tút dich sicher niemer rewen),
du wellist schlaffen oder wachen! xi
wer gótleich vorcht in hertzen hát,
der tút als unrecht hassen,
es sey frú oder spát,
inn heusern und auff gassen. xii
gesigelt mit meinen rechten trewen,
damit ich dir versprochen hán.
ich hoff, es tú mich niemer rewen,
ich well mit gottes hilff bestan. xiii
geben ze wienn in der vasten
nach crists geburt viertzehenhundert iár
( in selden mússen wir rasten)
und in dem andern( dás ist wár) xiv
von mir du waist wol, wer ich bin.
ich bin dir hold mit eren;
von gottes gnad hán ich den sin
ich lass mirs nieman weren.
i
mein dinst mit gantzem willen,
hertz liebster búl auf erden!
dein gstalt tút in mích pillen.
ich wánd, mir sólt zwar nicht me also werden ii
von chainer frawen
furbas hie auff erden.
nu múss ich wunder schawen:
mein hertz, das wil nach deiner lieb verderben. iii
wem liebet das recht,
das hát got wol ze danken;
das ist vor allen dingen schleht.
dein aigen bin ich zwar án arges wanken. iv
hett ich die wal in all der welt,
ich welt dich nicht verkeren;
so ném ich fúr dich auch kain gelt
des getar ich freyleich sweren. v
dein stoltzer leib, dein gewissen gút
mit stéten waren worten,
dein er, die geit mir hohen mút;
du beschleust meins hertzen porten. vi
ich hán gar vil ze schaffen,
noch tút mich trew twingen,
das ich múss brieff machen
deiner lieb dartzú kanst du mich bringen. vii
mein hertz, das wút
und wil mich nicht lán schlaffen:
du bist mein maýen blút
zwar, fraw, des solt du mich geniessen lassen! viii
ich enpfilh dich gott
altissimo, dem werden,
das er dich behút vor spott
dein rechtes alter; darnach in eren sterben. ix
geschriben und geben
nach crists gebúrt viertzehenhundert iár
( in sélden mússen wir leben)
und in dem andern das ist war x
von mir, deinem getrewen diener vest.
des solt du gar án zweýfel sein:
bis an sorg aller frómden gest,
wann ich bin sicherleichen dein! i
ich schrib dir gern clúge wort,
so hast du mein hertz gefangen,
mein lieber búl, mein hochster hort,
du hásts in deinen banden. ii
von gold ain ketten, die ist vein,
damit hást du es beschlossen:
dein aigen wil es yemer sein,
des ist es unverdrossen. iii
und hát mir newleich potschafft getán,
es well sich von mir ziehen
und well in deinem dinst bestán,
zú deiner liebi fliehen. iv
und spricht, daz es kain anders treib,
es well by dir beleiben
( im gefiel auff erd nie bas ain weib),
zú deiner liebi scheiben. v
also hast du mir das hertz abtrúnig gemachen
mit gewalt án alle fúrbott
ich múss meins schaden selber lachen.
úns baide behút der ewig got! vi
ich chan mich zwar nicht ab dir clagen,
du túst meinem hertzen gútleích.
so wil ich ýe die warhait sagen:
beý dir so ist es fródenreích. vii
geben nach crists gebúrt vierzehenhundert iár
( das schreib ich dir mit ainem wort)
und in dem andern( das ist war)
mein lieber púl, mein hóchster hort!
i
weka, wekch die zarten lieben!
ich glaub, es sey nicht unrecht tán,
ich wil ir nit betriegen:
der tag, der gát daher.
si stát zwar auff mit eren,
meins hertzen mút erkikerínn
( ir gelúkch, das tút sich meren),
ze dinst dem werden gott.
wer hát auff erd ain biderb weib,
der hát ain séldenreichen hort:
ir zucht, ir er ist laid vertreib.
ich hór der vogel sang,
ich sich die sternen schiessen,
es chúlet gen dem morgen frú.
mich tút zwar nicht verdriessen:
das macht ir angesicht. ii
wachter, ich wil dir sagen:
was got auff erd ie geschaffen hát,
so túnd die frawen tragen,
der hýmel chór erfúllen.
davon so lob ich selge weib
bey tag und auch by nacht,
die sind der welt doch laid vertreib
ich wúnsch in er und gút.
das ich vil sung von wekchen,
mein fraw, die stát mit selden auf,
fraw er, die tút sý dekchen:
sy fúrcht nicht sunnen scheín.
ich lob meinr frawen gúte
fur vogelsankch und blúmen scheín:
sy geit gar hochgemúte,
ir er ist wolbehút. iii
ach wachter, ich múss tichten
meiner frawen hie ain tagweys,
und kúnd ichs wol aussrichten,
ich tétz mit gantzem fleiss.
so ist mir mein mút gesunken
und gát das weltleich nicht me dar
( mag wol die iungen dunken)
und grawet mir mein bart.
si hett michs wol erlassen:
so sol ich ir gehorsam sein:
in gassen und auff strássen
ir diener bin ich zwár.
herr got, durch deine gúte
verleích uns baiden sinn und mút,
vor ungelúkch behúte
úns durch dein gnad! iv
ich wúnsch meiner frawen haile,
glúkch, er und gút: daz wont ir bý
und werd ir als ze taile
got habs in seiner hút!
des swer ich wol by meinem leib:
das ich vil sung von sternen schein,
da fúr séch ich ain biderb weib,
die géb mir hochgemúte.
es wér kain mút von mannen,
und wéren selge, werde weib.
got behút si all vor schanden,
ir gestalt ist wunnekleich!
des wil ich sicher wekchen:
got behút der werden frawen er,
tú sý mit gnaden dekchen,
wann es ist liechter tag!
i
got grúss die lieben veinen,
zukkersúss meim hertzen!
ain weýl túst du mich peinen,
die andern so wendst du mir smertzen. ii
mit gútikait und eren
machst du mit deiner tugent
mir mút in hertzen meren,
das ich dikch wénn, ich hab noch vil der iugent. iii
sid< weib auss alten hertzen
iungen mút kunnent machen>
( es ist án alles schertzen:
von rechter lieb so múss ich gar vil wachen), iv
wer wolt dann gen séligen weiben
dhain creatur messen?
das mócht ich nicht erleiden,
wann sicherleich ains tét sich ser vergessen. v
weib gebent mút
in mannes hertzen, erkíken
vil me dann alles gút:
all weltleich sach schétz ich gen ín ain wikchen. vi
die gschoss auss weibes gúte,
den mag chain gschoss geleichen:
sý schiessent in mannes gemúte,
hundert meil so túnd sy zúhín schleíchen. vii
dahin so mag chain búchs
nicht gelangen
noch die donr plikch;
venus hebt die lieb mit starkchen zangen. viii
mein fraw hát mich gebunden
mitt strikchen gemacht auss lieb,
angezundt mit minne zunden.
sy ist ain haimleich dieb: ix
sy stilt mir das hertz meinem leibe,
das sein nicht gewaltig bin;
nu merken den sin,
was túnd die werden weibe. x
meins hertzen a,
mein liebste fraw auff erden:
in eren mússen wir werden gra,
ain rechtes alter, in gottes willen sterben. xi
mein liebes e,
iá, wil ich nicht vergessen,
es tú mir wol oder we:
kain creatur tún ich gen dir nicht messen. xii
aristotiles, den klúgen,
liebi úber cham in mit gewalt:
ain iunkfraw chund im es fúgen,
do er was worden alt. xiii
bý alexanders zeiten
tett ims ain stoltze magt
mit ainer gaisel reiten,
als die ýstorý sagt. xiv
die weysen und die hersten
hand frawen úber chomen,
die nahen und die versten
das hab ich wol vernomen. xv
weib sind lieb in mannes hertzen.
das ist doch nicht ain wunder;
es ist án alles schertzen:
< lust ist der minne zunder>. xvi
die mannleichen und die weysen
hand frawen úberchomen,
die alten und die greýsen
das hab ich wol vernomen. xvii
weib, prinnende vakel
in mannes gemúte,
ir machent ménigen wakcher
mit ewer gúte: xviii
die mútreichen und die weýsen
prinnent nach frawen gúte;
wann sý von alter greysen,
noch gends in hochgemúte. xix
< fawl wasser sewffig holtz
tút von fewr nicht brinnen>:
das merkchent, werd frawen stoltz,
was das bedewt darnach sond ir sinnen: xx
die biderben und die frommen,
die grússent tugentleichen;
gen den pósen sond ir stummen,
wend ir an eren reichen. xxi
wer sich bekúmbert
mitt uppigen leuten,
des fród wirt gedrómert;
die werden und die frommen sond ir mit eren trewten! xxii
< ain biderb man
redt nicht úbel von weiben>:
da gedenkchent, werd frawen, an
túnd ewern grúss gen den frommen scheiben! xxiii
wer nicht mút hát von weiben
und hát sy nicht in eren,
gút lob tút von im scheiben,
sein ungelúkch wirt sich meren. xxiv
meins hertzen fraw,
die kan mir unmút stóren
fúr vogelsankch und maýe taw;
seit ich es gar, erst wurd man wunder hóren. xxv
ich solt zwar nicht mer tichten
der welt mit chlúgen worten.
wer chan es aussgerichten?
weib schliessent auff mút auss hertzen porten. xxvi
die brief, tagweis und red
hab ich in gút gemachen.
gott úns ze selden leg
ir und mir, wir schlaffen oder wachen. xxvii
wer rechter liebi tút walten
án tótleich súnd mit eren,
kans ains also behalten,
sein gelukch, das wirt sich meren. xxviii
also sond ir die sach versten
und fróleich sein mit eren,
got vor allen dingen lieb hán:
ewer gelúkch, das wirt sich meren! xxix
o weip, gula und geit
( wes hand ir dwelt verfúret!),
hoffart, zorn, hass und neit:
das sind siben stukch, der todessúnde schnúre, xxx
damit vil leut gevangen werden
mit iemer werenden banden,
das sý doch ewenkleichen sterben.
o pfuch der grossen schanden! xxxi
doch úber aller laid bach
ist rechte hoffnung ain steg,
zweýfel ain ungemach
und ain bóser weg. xxxii
wer zwýfels úber werden well,
der hút sich vor todes súnden:
dem widerfert chain ungevell
das tút sich sicher grunden. xxxiii
wann wer all sein sach auff gott tút pawen
und hát dabý ain gewissen gút,
( des swer ich wol bý meinen trawen)
sein sel und ere ist wol behút. xxxiv
die welt ist wandelbér
mitt allen iren sachen
( ich reds án als gevér):
mitt warhait chan es nieman anders machen, xxxv
wann das< die welt ist
ain zergankleich leben>
mitt mangem bósen list;
got tút die rechten gaben geben. xxxvi
o sechstzig iár
sind swer auff meinem ruggen
minder dreýer( das ist war):
almechtig gott, hilff mir auff selden pruggen, xxxvii
darauff ich stand gar vestekleich
nach deinem willen gar;
herr gott, gib mir dein ewig reich,
nim mein mit gnaden war! xxxviii
durch deiner múter willen
und durch all dein hailgen gút
o tú mir kumber stillen
und gib mir weýsen mút, xxxix
sinn und vernunst!
mitt gótleichen deinen gnaden
behút mich vor der helle brunst,
chum mir ze trost mit deines gaistes gaben! xl
almechtig gott,
dein macht ist ungemessen
( ich swers bý deim gepott):
e zalti man als laub und gras, und wurd dannocht deiner wirde vil vergessen. xli
o gerechter gott
an anevang und án end,
wa ich tún wider dein gepott,
( ich rúff dich an) deinn hailgen gaist mir send! xlii
dein gerechtikait,
die macht mir vil der sorgen:
wenn ichs bedenkch, so ist mir laid
die súnde mein und hoff doch, du wellest mir gnédekleichen borgen, xliii
das ich bekenn die súnde mein
gentzleich nach deinem willen
mitt deiner hilff mag es wol sein.
almechtig got, tú mir kumber stillen xliv
mit gotleichen deinen gnaden,
hilff mir zú ainem gúten end
mitt deines gaistes gaben!
peicht, rew und púss mir send, xlv
almechtig gott,
gerecht in allen sachen,
wa ich tún wider dein gepott:
schlaff ich in súnd, o haiss mich wider wachen! xlvi
dein erbarmhertzikait,
die mag niemant durchgrúnden.
als unrecht sol úns wesen lait
und sol niemant darauff súnden. xlvii
die red hab ich geticht
nach christs gebúrt viertzehenhundert iár
( der gott dienti, das wér die schlicht)
und in dem viertzehenden das ist wár; xlviii
an des hailgen herren sant úlreichs tag
hab ich die red volbracht
es ist vil wár, das ich euch sag,
also hab ichs bedácht.
i
kónd ich ein gedícht volbríngen
von der zarten mýníglich
mit allen mýnen besten sýnen,
ob mich der heilg geist det rychen:
o heilger geist, komm mír zu stúre,
hilff mír ín mým gesang alda!
kem mir desselben flamen fúre,
so wurd ich zwar ín herrtzen fro,
wann an des hilff mag es nít bestan.
nu wil ich von ersten heben an,
das lít mít gesang volbríngen,
und tun das, als ích beste kan,
mít mýner hellen stýmme;
ich lob sie zwar, des han ich recht.
zwar sie ist dúrchlúchtích.
ich bín ír eygen und ír knecht.
in mýnen nóten ích sie sích,
so mír das leben wil engan.
ich meýn die súße maría,
díe ýn gebar on smertzen.
sie trúg ýn nún und drýßig wochen da
under ýrem iungkfreulichem herrtzen.
díe híemelisch wýßheít hett síe zu stúre,
díe brann ýn ýr recht sam eýn fúre;
des ist sie gehócht úber alle creatúre.
sie sol uns crísten behúten vor leýd. ii
als der tag durchbricht díe nacht
und mít clarem licht durchschínen,
des hat auch die lieb zart macht,
das sie sich alßo dut vereýnen
mit clarem licht durchluchtet výn,
mit clareme lib, als ers wíl han
vil lichter dann die sonn mag sín.
zun fußen stet ír der licht mán
nach ordenung der gottlichen geschíck.
sie ist genomen ín híemels tron
mit engelscher und loblichem gesang.
er kam ir auch engegen schon,
cristus erfúllet yren belang:
er furt sie uff durch alle tron,
da sie nú by ím sitzend ist.
wir bítten sie und ruffens an,
das sie uns helff zu aller frist
und lose uns von des tufels strick.
ey wíe líplich und so gar schon
síe ward alda entphangen:
er gab ir frolich díe ewigen krón
und geschach daz sicher on alls belangen.
síe ward des erhócht und von hertzen fro;
díe engel sungen< kyríeleýson>.
die freud was unseglich gar michel do,
díe sie da hetten on underscheit. iii
o herre ihesu crist, ríchter strenge,
biß uns armen sundern nít zu hart!
wan uff das iungst kommpt das gedrenge,
so wír all múßen off die fart.
ich man dích an dín bíttern dott,
den du fur all sunder hast geton:
du helffest uns uß aller nott,
das wir des werden on wan,
wann dú darumb her komen bist.
du bist her komen in solichen díngen
in gut und ín barmhertzigkeít,
das du das gesetz wolst volbríngen
und nit zúrstoren( das wer dir leyt),
da du dem schecher detest gnaden schín
amm crútz, da er sich entphall da:
er gab dír zwar die sele sin,
des ward er in hiemelrych fro.
des las mích geníeßen, herr ihesu crist.
ich man dich auch der barmug me,
als dú detest an maría da,
da síe dich bat mít großem fle,
das du ír vergebst ir sund alda:
síe waz behafft mit siben dottsúnden;
sie were erdruncken ín merís únden,
in íamers bach, in großen lúnden,
wann du der auch ein helffer bist. iv
herr, ich man dich der barmug me,
als dú vergabst der offen sunderinn
mit namen maría egíptíate:
der verliehest dú din gottlich mynne,
on die sie nit mocht das gethun:
sie bust ir súnde hertlich da,
des erwarb sie din gottlich sun:
síe ward des zwar ín hertzen fro
herr, las mích des auch werden innen!
auch, herr, dem armen freulín zart,
gein dem die íuden drugen nýt,
werst du ir auch gewesen hart,
zu swer were ir gewesen der strýt
gein dír und yn, das wíß vor war:
síe wolten sie versteynen.
es hett sie nit geholffen umb ein har,
wan din gottlich lib meýnen;
des brachst dú sie ín freuden innen.
her, las mich des auch geníesßen:
hast du den allen vergeben ír sunde,
thu mir das also erspríesßen
und wirff mir ab myn große lunde,
die sweren súnd, die ich da trage,
wann sie mích besweren allen tag,
das der túfel nit darnach frage!
das bit ich dích durch din gotlich mynn. v
o werde muter der cristenheít,
du advocat und fúrsprecherinne:
wenn uns der túfel wil tún leýt,
thu uns schín, fraw, din lib mynne,
vorstee uns nu vor des túfels list,
wenn er kompt mít so grymmes zorn,
dann du uns zwar des schuldig bist!
hilff, das wir ýet werden verlorn,
behút uns fraw vor hertzeleýt!
nu byt mít ernst fúr uns da,
wann er ist als barmhertzig gar,
als er die stadt sodoma
ertrencken wolt mit fuwer fur war
und da abraham bat fur síe:< herr, las sy frý,
las ab din zorn und mach síe fro!>
< abraham besích, ob keyner onder ín sý,
der on sund und schand sý alda,
ich wíl vergessen da mýn zorn.>
ach werde frucht der barmhertzígkeít,
las uns dir entphollen sín,
du fraw, múter, iungfreuliche meýdt!
wann zwar wir sint gar eýgen din;
du bist dartzu vom vatter erkorn,
das du versúnest díns sones zórn,
das wir ycht werden der helle geborn.
des hilff uns, maría, reýne meýdt! i
des híemels vogt und hochster keiser,
las geín uns ab dynen zorn!
dích rúffet an myn stym heýser:
wír sínt umbgeben neben und forn
mít wíldem wag, der ser wútet,
und auch mít starcken winden.
wo uns dín gút nít behútet,
wo soln wír armen hilffe vínden? vb,
sínt du alleín der ursprúng bist,
uß dem alle tugent flúßet,
gnad und auch barmhertzígkeít,
des manche creatúr genúsßet
und hat genosßen mít onderscheít.
her ýsaac was dem swerdt geben
und daníel siben leuwen dar.
noe múst auch ín elend sweben:
díe lost dín barmung, herr, alle gar
alß lóse uns auch, herr ihesu críst!
susanna gar verteílet was
zu dem tod und solde sterben:
dín gút ir halff, das síe genaß.
auch ließ dín gnad nít verderben
hern ioseph ín egípten lant,
der lange zyt gefangen lag
dín hilff wardt ým auch bekant:
des biß, herr, nú gemant
und hilff mit gnaden uns an das lant,
wann din gewalt ye gnaden phlag! ii
uns beschribt auch her daníel,
wíe das din barmug kam zu stúre
den, díe nít wolten anbetten bel,
drýen kínden ín dem fúwer,
das ín díe hítz det keyn pín;
díe heýßer all verbranten da.
des lobten sie den namen dín
in dem offen mít gesange ho,
als wír den noch beschriben hant.
dín barmung auch zu hilffe kam
hern ionas, der verborgen was
drýtag ín eýnes fisches wamme,
das er gesuntlích da genaß.
súß lost din mílt auch das here
der ýsrahelischer dít víl gar
und furt sie drucken durch das mere
und erdrenckt pharaonís schar;
suß wart sín drútz ín leyt gewant.
man fínt díner barmung vil und me
beschríeben an manchen enden
in alter und ín núwer ee.
nu wolst uns, herr, den engel senden,
der thobías sone behút
vor leyd und auch vor smertzen!
mach unser end und walfart gut,
uns auch vor allen sunden frut
durch dýnen dott und dúres blut,
wann es ist uß dem schertzen! iii
o herr, vatter aller barmhertzickeít,
durch dín hoen namen drý
und durch dín múter, dí reýne meýt,
so biß uns herr mít hilffe bý!
wír sweben híe uff wildem mer
in großem kommer alles drostes bar.
langes leben uns bescher,
biß wir unsere sund gebußen gar
und erwerben, herr, die hulde dín!
maría, lichter merís stern,
bít din ußerweltis kínt,
das er uns all wóll gewern
und verlihen uns eín selígen wínt,
der uns leid uß dieser hab
vollent uff das heilge lant
und furbas zu dem heilígen grab,
da dynem hertzen wart bekant
vil swerer klage und sender pín!
o wirdíger apostel sant iacob,
bit fur uns den werden crýst!
dú hast verdínt solich wírd und lob,
das du macht helffen zú aller frist
den, di dích ín nóten rúffen an:
nu lóse uns híe uß íámers band,
las uns nít lenger híe bestan,
wan unsere wallfart sý gethon!
so geleid uns mit der gnaden von
frolich wíeder heím zu lande! iv
diß gedícht wart gemacht
in vil gróßem ungemach:
es was wol umb míttenacht,
da kam eyner gangen und sprach:
< stent uff balde, ir bilgerín,
und ruffent an den werden gott!
eýn grúßlichs wetter get darin;
wír haben híe ín großer not.>
da was gerißen auch entzweý
eýn seýl, das was dick manígfach,
daran der ancker hafft,
der díeff ín merís grunde lach.
groß wínt het das geschafft,
der auch den ancker het gestreckt,
der von recht was gebogen;
des mích und manchen da ersreckt
( das ist war und ungelogen)
da bettet pfaff unde leý.
furbas sprach derselbe mann,
man wil eín pilgerin machen:
der sol zú sant iacob gan,
das er uns helff ín díesen sachen.
eyn yeder geb sin stuwer dartzu,
das det man da vil gerne.
darnach vil schír gewonn wír rú.
des biß gelobt, herr, ummer und nú
und wolst uns furbas gnad thú
díns drosts mag nýmant enbern! v
also hat uns gott der herr geholffen
( des muß er ummer gelobet sin)
uß sorýer lant von wildem golffen.
eýn schiff, das hilt uns nahe by,
darinn vil der heýden was,
das zu stucken da zurbrach,
das ír keýner da genass
wann eyner, den da vil mancher sach:
derselb ín unser schiffe kam.
sín líp was víl ser zurstoßen.
das las also ích híne gan,
wan ettlich heiden, sin genoßen,
hant zu leyde mír vil gethon,
das mich nit mer verlanget dar:
manigen esel ich da rýten phlag,
die konden strúchen alle gar;
vil dicke ich uff den steýnen lag
( ich het mich nah gefallen lam),
wann ich dem esel gab ein slag.
so kam gelauffen der sarazen,
er sprach:< víl bald hab din gemag!>
vil offt múst ích sín marras sín:
als dick ích uff den esel saß,
alß offt wolt er eín großen han;
darumb múß ich yn dragen haß.
ich dócht: wie mag sich fúgen das?
ich han gerítten dick vil baß,
das ich solichs kratzens was erlon. vi
herr ihesu críst, ích man aber dich
des elends und der martel dín,
das von sunden kerest mích:
las dir myn sel entphollen sín!
ich han gesundet leider vil,
der welt gedínet lange zyt,
das ich nýe bedacht das zíl,
das mir der dot so nahe lít.
das wólst mích, herr, blicken an
mít den augen dyner barmhertzikeít,
als du sant peter ane seh;
das ich gewynn solích rú und leýt
umb myn sund und mir geschee,
als dem schecher da geschach,
der bý dír an dem crutze híng,
dem du benempt groß ungemach
und ýn miltiglich entphíng
zu großen freuden sunder wan.
maría, aller sunder drost,
nú bit ich dich mit innígkeít:
dín gút theopholum erlost,
nu hilff auch mir, víl reýne meydt,
und las mích scheíden nit von hínnen,
ich hab vor dines kindes hulde!
die macht dú vil wol mir gewynnen:
du hast die macht und auch die sinn.
hilff, das ich gentzlich endrinn
der hell und buß hie mýn súnde!