den morgenblic bî wahters sange erkôs
ein frouwe, da si tougen
an ir werden friundes arme lac;
da von si hoher froiden vil verlôs.
des muosen liehtiu ougen
aver nazzen. si sprach< owê tac,
wilde und zam daz fröit sich dîn
und siht dich gerne wan ich eine.
wie sol iz mir ergên!
nû enmac niht langer hie bî mir bestên
mîn friunt: den jaget von mir dîn schîn.> der tac mit kraft al durch diu venster dranc.
vil slôze si besluzzen:
daz half niht: des wart in sorge kunt.
diu friundin den friunt vast an sich dwanc:
ir ougen diu beguzzen
ir beider wangel. sus sprach zim ir munt
< zwei herze und einen lîp hân wir:
gar ungescheiden unser triuwe
mit einander vert.
der grôzen liebe der bin ich gar verhert,
wan sô du kumest und ich zuo dir.> der trûric man nam urloup balde alsus:
ir liehten vel diu slehten
kômen nâher. sus der tac erschein.
weindiu ougen, süezer frouwen kus:
sus kunden si dô vlehten
ir munde, ir brüste, ir arme, ir blankiu bein:
swelh schiltære entwurfe daz
geselleclîchen als si lâgen,
des wære ouch dem genuoc.
ir beider liebe doch vil sorgen truoc.
si phlâgen minne ân allen haz.< sîne klâwen durh die wolken sint geslagen,
er stîget ûf mit grôzer kraft,
ich sihe in grawen tägelîch als er wil tagen,
den tac, der im geselleschaft
erwenden wil, dem werden man,
den ich mit sorgen în verliez.
ich bringe in hinnen, ob ich kan.
sîn vil mangiu tugent michz leisten hiez.>
< wahtær, du singest daz mir mange froide nimt
unde mêret mîne klage.
mær du bringest, der mich leider niht gezimt,
immer morgens gein dem tage.
diu solt du mir verswîgen gar.
daz gebiute ich den triuwen dîn:
des lône ich dir als ich getar.
sô belîbet hie der selle mîn.>
< er muoz et hinnen balde und âne sûmen sich:
nû gib im urloup, süezez wip.
laz in minnen her nach sô verholne dich,
daz er behalte êr und den lîp.
er gab sich mîner triuwe alsô,
daz ich in bræhte ouch wider dan.
ez ist nû tac: naht was ez dô
mit drucke an brust dîn kus mirn an gewan.>
< swaz dir gevalle, wahtær, sinc, und lâ den hie,
der minne brâhte und minne enphienc.
von dînem schalle ist er und ich erschrocken ie:
sô ninder morgensterne ûf gienc
ûf in, der her nach minne ist komen,
noch ninder lûhte tages lieht,
du in dicke mir benomen
von blanken armen, und ûz herzen nieht.>
von den blicken, die der tac tet durh diu glas,
und dô der wahtær warnen sanc,
si muose erschricken durch den der da bî ir was.
ir brüstelin an brust si dwanc.
der rîter ellens niht vergaz
( des wolde in wenden wahters dôn):
urloup nâh und nâher baz
mit kusse und anders gab in minne lôn.
ein wîp mac wol erlouben mir
daz ich ir neme mit triuwen war.
ich ger( mir wart ouch nie diu gir
verhabet): mîn ougen swingent dar.
wie bin ich sus iuwelnslaht?
si siht mîn herze in vinster naht.
si treit den helfelîchen gruoz,
der mich an froiden rîchen mac,
dar ûf ich iemer dienen muoz.
vil lîhte erschînet noch der tac
daz man mir muoz froiden jehen.
noch groezer wunder ist geschehen.
nû seht waz ein storch sæten schade:
noch minre schaden hânt mîn diu wîp.
ir haz ich ungern ûf mich lade.
diu nû den schuldehaften lîp
gein mir treit, daz lâze ich sîn:
ich wil nû pflegen der zühte mîn.
der helden minne ir klage
du sunge ie gen dem tage,
daz sûre nâch dem süezen,
swer minne und wîplich grüezen
alsô empfienc,
daz si sich muosen scheiden:
swaz du dô riete in beiden,
dô ûf gienc
der morgensterne, wahtær, swîc,
da von niht langer sienc.
swer pfligt odr ie gepflac
daz er bî liebe lac
den merkern unverborgen,
der darf niht durch den morgen
dannen streben,
er mac des tages erbeiten:
man darf in niht ûz leiten
ûf sîn leben.
ein offen süeze wirtes wîp
kan solhe minne geben.
< von der zinnen
wil ich gên, in tagewise sanc verbern.
die sich minnen
tougenlîche, und ob si prîse ir minne wern,
sô gedenken sêre
an sîne lêre,
dem lîp und êre
ergeben sîn.
der mich des bæte,
deswâr ich tæte
im guote ræte
und helfe schîn.
ritter, wache, hüete dîn.
niht verkrenken
wil ich aller wahter triuwe an werdem man.
niht gedenken
solt du, frouwe, an scheidens riuwe ûf künfte wân.
ez wære unwæge,
swer minne pflæge,
daz ûf im læge
meldes last.
ein sumer bringet
daz mîn munt singet:
durch wolken dringet
ein tagender glast.
hüet dîn, wache, süezer gast.>
er muose et dannen,
der si klagen ungerne hôrte. ez sprach sîn munt
< allen mannen
trûren nie sô gar zerstôrte ir froiden funt.>
swie balde ez tagte,
der unverzagte
an ir bejagte
daz sorge in flôch:
unfromdez rucken,
gar heinlîch smucken,
ir brüstel drucken
und mêr dannoch
urloup gap, des prîs was hôch.
ursprinc bluomen, loup ûz dringen
und der luft des meigen urbort vogel ir alten dôn:
etswenn ich kan niuwez singen,
sô der rîfe ligt, guot wîp, noch allez an dîn lôn.
die waltsinger und ir sanc
nach halben sumers teile in niemens ôre enklanc.
der bliclîchen bluomen glesten
sol des touwes anehanc erliutern, swâ si sint:
vogel die hellen und die besten,
al des meigen zît si wegent mit gesange ir kint.
dô slief niht diu nahtegal:
nû wache abr ich und singe ûf berge und in dem tal.
mîn sanc wil genâde suochen
an dich, güetlîch wîp: nû hilf, sît helfe ist worden nôt.
dîn lôn dienstes sol geruochen,
daz ich iemer biute und biute unze an mînen tôt.
lâz mich von dir nemen den trôst
daz ich ûz mînen langen klagen werde erlôst.
guot wîp, mac mîn dienst ervinden,
ob dîn helfelîch gebot mich froiden welle wern,
daz mîn trûren müeze swinden
und ein liebez ende an dir bejagen mîn langez gern?
dîn güetlîch gelâz mich twanc
daz ich dir beide singe al kurz od wiltu lanc.
werdez wîp, dîn süeze güete
und dîn minneclîcher zorn hât mir vil froide erwert.
maht du troesten mîn gemüete?
wan ein helfelîchez wort von dir mich sanfte ernert.
mache wendic mir mîn klagen,
sô daz ich werde grôz gemuot bî mînen tagen.
< ez ist nu tac, daz ich wol mac mit warheit jehen,
er wil niht langer sîn.
diu vinster naht hât uns nû brant ze leide mir
den morgenlîchen schîn.
sol er von mir scheiden nuo,
mîn friunt, diu sorge ist mir ze fruo:
ich weiz vil wol, daz ist ouch ime,
den ich in mînen ougen gerne burge,
mohte ich in alsô behalden.
mîn kumber wil sich breiten.
owê des, wie kumt ers hin?
der hôhste fride müeze in noch
an mînen arm geleiten.>
daz guote wîp ir friundes lîp vast umbevienc:
der was entslâfen dô.
dô daz geschach daz er ersach den grâwen tac,
dô muose er sîn unfrô.
an sîne brüste dructe er sie,
und sprach zir< jâne erkande ich nie
kein trûric scheiden alsô snel.
uns ist diu naht von hinnen alze balde:
wer hât si sô kurz gemezzen?
der tac wil niht erwinden.
hât diu minne an sælden teil,
diu helfe mir daz ich dich noch
mit froiden müeze vinden.>
si beide luste daz er kuste si genuoc:
gefluochet wart dem tage.
urlop er nam, daz dô wol zam; nû merket wie:
da ergienc ein schimpf bî klage.
si heten beide sich bewegen,
ezn wart sô nâhe nie gelegen,
des noch diu minne hât den prîs:
obe der sunnen drî mit blicke wæren,
sîn möhten zwischen si geliuhten.
er sprach< nû wil ich rîten.
dîn wîplîch güete neme mîn war,
und si mîn schilt her unde hin
noch hiute und zallen zîten.>
ir ougen naz dô wurden baz: och twanc in klage:
er muose dan von ir.
si sprach hin zime< urlop ich nime zen froiden mîn:
diu wil nû gar von mir,
sît daz ich vermîden muoz
dînen munt, der mangen gruoz
mir bôt und och dîn süezen kus,
als in dîn ûz erweltiu güete lerte,
und diu geselle dîn, diu triuwe.
weme wilt dû mich lazen?
nû kum schier wider ûf rehten trôst.
owê dur daz enmac ich doch
mich sorge niht gemâzen.>
guot wîp, ich bite dich minne,
ein teil durch daz,
sît ich dir niht gebieten mac.
du gib mir die gewinne,
daz ich baz
an dir gelebe noch lieben tac.
snel für mich, wilder danne ein tier,
mac mir dîn helfe entwenken.
wilt an triuwe gedenken,
sælic wîp,
sô gîst ein liebez ende mier. du treist sô vestez herze
ûf mîne flust:
wie sol der site an dir zergên?
ein mûzervalke, ein terze,
den mac brust
niht baz dan dir diu dîne stên.
dîn munt ist ûf den kus gestalt,
dîn lachelîchez grüezen
mac mir wol gesüezen
sûre nôt:
sus hât dîn minne mîn gewalt. möht ich die sælde reichen,
diu sô hôch
ob mîner froide stêt gezilt!
got müeze ir herze erweichen,
sît ez noch
der mîner swære niht bevilt.
man siht mich alze selten geil.
ein flins von donrestrâlen
mohte ich zallen mâlen
hân erbeten,
daz im der herte entwiche ein teil. ir wengel wol gestellet
sint gevar
alsam ein touwic rôse rôt.
diu schoen mir wol gevellet,
sist valsches bar.
ir ougen bringent mich in nôt.
si dringent in mîns herzen grunt:
sô enzündet mich ir minne,
daz ich von ir brinne:
an der stat
bin ich von der süezen wunt. ir schoene fröide machet.
durchliuhtic rôt
ist ir munt als ein rubîn.
swem si von herzen lachet,
des sorge ist tôt.
sist mîn spilnder ougen schîn.
ir frömde krenketz herze mîn:
ich stirb, mir werde ir minne.
venûs diu gotinne,
lebt si noch,
si müest bî ir verblichen sîn. ich wil des mînen ougen
sagen danc,
daz sî si funden alsô guot.
die ich dâ minne tougen
sunder wanc,
diu hât gehoehet mir den muot.
daz schaffet mir ir rôter munt:
ir minneclîchez lachen
kan mir wol gemachen
hôhen muot.
dâ von mir wirt ein fröude kunt. manger klaget diu schoenen zît
und die liehten tage:
sô klag ich daz mir ein wîp getuot,
diu mir leit ze sorgen gît.
owê sendiu klage,
waz ist mir für dich ze fröuden guot?
aller vogele singen, aller bluomen schîn,
elliu wîp und wîbes kint,
swaz der lebende sint,
troestent mich niht wan sô daz sol sîn.
mich hât liep in trûren brâht
unde in sende klage,
diu mich niht wan trûren lêren wil.
mir hât lônes ungedâht
der ich mîne tage
habe gedienet ûz der mâze zil.
wer sol mir nu lônen, und gelît si tôt?
geschiht des niht und stirbe ab ich,
frouwe mîn, nu sprich,
ûf wen erbe ich danne dise nôt?
hilf, hilf, guot wîp, lâ besehen
ob du brechen maht
sorgen bant: mîn fröide hinket dran.
mir mac liep von dir geschehen:
dar zuo hâst duz brâht.
dîne güete bite ich unde man.
manlîch dienest, wîplîch lôn gelîche ie wac,
wan an dir, vil sælic wîp:
kumber treit mîn lîp
die verswanten zît naht unde tac.