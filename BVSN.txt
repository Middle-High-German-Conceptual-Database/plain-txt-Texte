incipit liber de corde et sanguine domini.
het ich ain czungen
geflochten und gedrungen
aus allen czungen, und wär so wis
als salomôn gewesen is,
und hielt darczu di heylichait,
di vor unserm herren trait
allez hymelisches hier;
daz ich mocht nach meiner gir
cze lob gesprechen ettswas
von aller genaden hawpschacz,
ich main von dem grozzen nam
unsers herren leichnam
den seinen lieben chinden got
cze speis geit als sam ain prot
daz uns got gepachen hât
in der hohsten minne rât
die got czu dem menschen ye gewan,
die nacht recht nyemen chan
gesagen noch geweisen
geloben noch gepreisen;
michels minner ich daz chan.
darumb wil ich doch nicht lân.
ich welle doch ettwaz schreiben,
di schrift cze sampne treiben
als waitzen tunt die tawben,
cze ainem puchlein klawben
di blumen ans den prayden wisen
der heyligen schrift, di uns di risen
sant augustin, ambrosius
sant bernhart und gregorius
von gotez leichnam hab gestrewt,
dy wil ich auslegen czu tewt
als vil mir got. beholfen ist;
von dez suzzen trewen man list,
daz er von unserr armuot
mit guten dancke nimpt für guot,
swas wir cze lob im pringen.
da von wil ich gedingen,
daz du ez herr durch dich tuost
und durch di minne in der geluost
dô du dis speis machte;
erlewcht mein getrachte
cze sprechen, dez da geruoches,
und daz sich dicz puoches
deine chint gepezzern ettwi vil,
an den ich dir hie dienen wil.
durch der willen, herre!
gib mir, daz ich ensparn
in dise heyligen speysen,
geruche mich selber weisen,
daz ich in disem tieffen sê
den furt deiner warheit gê,
daz mich der tief unchunde
icht werte in kain sunde
chainer unwarhaften sag,
davon ich luges namen trag.
auch hân ich muot in meinen sinn,
daz ich dizz chlain buchlin
welle ôn reimen machen
durch czwaier hande sachen;
die êrst daz ich dise heylichait
mit durnechtiger wârhait
mage dester pas bewaren,
dâvon hân ich muot cze varen
der gemainen red di strâzzen,
und alles reimen lazzen;
wann swelch geticht man reimet,
wort czu worten leimet,
dâ irret oft der worter glanz,
daz der sin nicht gar ist gancz;
die andern sache man dâvon nimpt,
daz mir noch niemant anders czimt
cze reden von dirr heylichait
mit gereimter chluochait,
wann daz wârlich pilleich ist,
swâ man singet oder list
von dirr frônen heilichait,
daz man daz tuo mit andechtichait;
also sezze ich meiner sinne hamen
in dis tiefe, in gotez namen,
on den gereden niemant chan;
mit dez gedingen heb ich an.
hie hebt sich an daz puch daz da gehaizzen ist di guldein
czunge und lernet wie man gotz leichnam empfâhen schol und wie
man sich daran behalten schol.
wir lesen an den puchen, daz der frônleichnam gocz den
êr cze ainer speis hat gemachet seinen chinden sehs namen,
durch di manichvaltigen und unczelleichen genâd, di an derselben
speis leit dise namen sprechen also: eucharistia, donum, cibus,
communio, sacrificium, sacramentum. dise namen sprechen in
daewsche also: gutew genâd, gâb, speis, gemeinsam, opfer,
heilicheit
warumb aber gotez leichnam haizz guot genâd daz ist durch
sehs sache. die erst sache ist daz dise genâde nieman vergelden
mak mit chainen lôn, niemant verdienen chan
noch mak mit chainen dinst. mit lôn mack si niemant vergelten,
wann der allez daz gât hat daz je wart oder immer wirt er
mochte dis genâd nicht erchawffen. mit dinst mak si niemant verdienen,
wann daz allew crêatûr, engel und lawte von dem êrsten
tage piz an den jungisten got dienten dez hochsten dinstes den
man got erbieten mack, di mochten dise genâd nicht verdienen nach
rechte; und wann dise genâd so gar uberswenck ist uber allez
widergelt, daz si nieman verdienen noch vergelten mack, dâvon
haizzet si ain guot genâd, wann genâd in latein sprichet ain gâb
umbsúst.
cze dem andren mâl haizzet gotes leichnam ain guot genâd daz
si uns der gegeben hat, der uns der trewest und der genâdigst
frewnt ist, den menschleich geslechte je gewan.
cze dem dritten mâl haizzet sie ain guot genâd, daz si got
wan den beraitet hât, die in seinen genâden sint und czu den
er minne hât; wann uns dise genâd aus seinen herczen flewzzet in
der hochsten minne und in der grosten genâde die got czu uns je
gewan.
cze dem vierdem mâl haizzet sy ain guot genâde, dârumb daz
all genâd in dirr genâd beslozzen sint, wann alle genâd di
got in andern heilicheite wesunder geit, di gibt er hie alczemâl,
und dâvon spricht got ans dirr heilicheit: an mir ist alle genâd,
und sant paulus spricht: ich sag got danck, daz wir an allen
genâden reich worden sein so vil, daz uns nichtez geprist an
chainer stat genâd.
cze dem fünften mâl haizzet si ain git genâd, daz er uns geit
so hôhe so grôzze so reiche so wirdig so tewr genâd an dirr gâb,
die ain hawpschaz ist aller genâden, wann er in andern gâben sein genâd
geit; aber hie gibt er sich selben in aller wârhait mit aller volchomenhait:
wann er geit an dirr speis sein gothait, leip, sêl, fleisch und
pluot und allez daz er selber ist mit ganczer wârhait und dâvon spricht
er in der schrift czu seinen chinde: mein liebez volk, mein auserwelter
weingarte waz schol ich tuon, dez ich nicht getân hân? auch
sprichet der weissag von dirr genâd: got herre waz ist dir der mensch
daz du dein hercz sogar auf in gelest? ich spriche mit urlaub
herre ain wolt, dez mich di wârhait twinget und dise unpilleiche
genâde, daz got in allem seinem gewalte in aller maht in aller
seiner weisheit uns nicht chunde noch mochte grözzer genâd gegeben,
dann dise genâd ist; wann ez ist nicht pezzers dann got selber
ist; so chond er uns auch nicht pezzers gegeben dann sich selben.
und dâvon spricht ain weissag, der dise grozze genâd chunftig
jach: got geleichet ein genâd der andern, wann sich di genâd
seiner menschait und seines todez, den er durch uns lait, nicht
so wârlich und so aigenlaich geleichet so disew genâd.
cze dem sehsten mal haizzet dise hailichait ein gôt genâd, daz
sie andechticleich empfangen cze allen czeiten genâde pringet dâvon
spricht sant bernhart: gotes leichnam wurchet czwo genâd an uns
ôn ander genâd: di êrst daz er unser sinne bewart vor pozer
becherunge. wann von der gegenburtichait gotez leichnam
pirget sich alle unser brodichait, daz unser brodichait wol sprechen
mack den spruch den hie vor in der alten ê sprach ain haidenischer
herr: wê uns wê uns! der grôzz got ist chomen ins czelt
di ander genâd di gotez leichnam an uns wurchet, daz ist daz er
uns benimet gunst und geneigten willen cze totleichen sunden.
wie grôz dise czwo genâd sein daz mag man mercken dâpey daz von
menschlicher brodichait und von genaigtem willen cze totleichen sunden
werchen alle sunde. auch hân ich gemercket ain genâd di dise
heilicheit uns pringet vor andern genâden. daz ist so man gotez
leichnam je ofter enpfehet, so man in je gemer enpfehet und
darczu je grôzzer begirde gewinnet und ist daz dâvon daz dise genâd
aus gotez minne ist geflozzen und ist in der gluote seiner gotleichen
minne geparen; und dâvon ist sin minne noch in dem prot geleicher
weis, als da man ain haizzes prot nimt aus ainen oven;
dasselb prot hat noch in im di hiczze des ovens. und dâvon so
wir dicz prot enpfâhen so enpfâhe wir dâmit gotez minne, und
so die je grozzer wirt, so sich je chrefticleicher unser minne
enczündet in unserm herczen und so unser minne gegen got je
grozzer wirt so wir gotez je mêr begeren. dâvon spricht got
in dem ewangelio: di mich ezzent die hungernt noch und di mich
trinckent di durstet noch, selick seint di und wol sie, daz si je
geporden wurden di mit haizzer und mit minnesamer begir hungert
nach disem prot, wann di selben enpfâhen in nimmer als oft
er pringe als ofte genâde. und dâvon rât ich allen den, di in
solchen hunger sein, daz si ofte gên czu dirr speis: wann
als wârlich alle gaistleiche minne von gotez minne enczundet wirt
und als ain chercz von ainer andern; als werleich mag disen
heiligen hunger niemant gehâben denn von gotez hunger den in
seiner suzzen minne hungert, daz du in enpfâest.
der ander nam gotez leichnam der spricht in latein: donum
cze dewsch ain gâb und haizzet darumb ain gâb daz sy ist uber alle
di gâb di got je gâb, und dâvon spricht der weissag in dem
salter: allez daz dar ist wartet und peitet daz du im gebst
di speis; als ob er spreche allez daz du gegeben hâst hie vor in
der alten ê daz ist allez nicht und mac chain gâb gehaizzen, du
gebest uns denn dise gâb dein selbes leip czu ainer speis.
an dirre gâb sint drew dinck cze merchen und andechticleich czu
betrachten. cze dem êrstenmâl dem der dy gâb geit; cze dem
andern mâl di gâb an ir werde; cze dem dritten mâl den dem man
dy gâb geit. an dem der di gâb geit sol man drew dinck merchen;
czu dem êrsten mâl sein wirdichait, wann daz ain swacher mensch gebe, daz wär nicht geneme und dâvon spricht di chuningyn
frawe hester: got der geit genâd nach seiner hôchsten werdichait.
auch sprichet der weissage: die wirde deiner gâb raichet uber
di hymel, wann swaz in dem hymel ist êren und genâden daz hat
er uns gegeben an dirr gâb. und aber stet geschriben von gotez
wirdichait: got herre du pist grôz, starche und werde und ist dir niemant
geleich. und wann ain yesleich gâb genamer ist von ainem
achtpern herren dann von ainem armen swachen menschen dovon
ist dise gâb pilleich danchnem. cze dem andern mâl merchet man
an dem, der da geit ob er ez williclich und frôleich geit; wann di
gâb nicht als genäm wer di man ungern und unbilleichen gebe.
wie vrôleich aber got dise gâb gebe, daz sagt er selber in dem
ewangelio seinen jungern an dem antlâz tag, do er in dise speis
gab und sprach also: ich hân in grôzzer begerunge begert mit ew cze
ezzen dise speis. daz mack man auch daran merchen daz er so
grôzze gâb gebe. wann hiet er uns mit chainem unbillen gegeben
oder mit trawrichait so hiet er so grôzze gâb chainenweis gegeben.
wann swie got trawrich were von der sorge, di er hiet
gegen der marter, doch gab er dise gâb mit grôzzer frewde darumb
daz er weste daz uns so grôzzer nucz daran lag. wann ez sprechent
di maister von der nâtûr daz ain artiges hercz edels und tugenthaftiges
sich czu allen czeiten frewet, so es geit oder geben schol.
cze dem dritten mâl merchet man an dem der da geit ob er ez
von minne geit und nicht vor vorchten; wann swas man von
vorchten geit daz ist niht danchnem: und wann unser herr dise
gâb in der hôchsten minne gab di er zu menschleichen geslecht
je gewan, davon ist si uns pilleich und minne werd und genäm.
daz aber dise gâb uns gegeben sey von got in der hôchsten minne,
daz schreibt sant augustin und spricht also: swie got all gâb geb
aus seiner minne, doch flewset dise gâb seins leichnams voderleich
und aigenlich aus seiner minne und als vil aus grôzzer minne, als
vil dise gâb grôzzer ist denn alle gâb.
an der gâb di er geit schol man vier dinch merchen; di edel
der gâb, di genuchtsam der gâb, den nucz der gâb und di ainunge
der gâb mit dem, der sy da geit. di edel merchet man daran:
wann swie alle gâb gotz edel sein, doch ist dise gâb edel aber
all gâb; wann got an ir nicht anders geit denn sich selben, von dem
alle edel flewzzet. czu dem andern mâl merchet man genuchtsam
dirr gâb dâpey, daz uns got an dirr gâbe alle gâb geit und allez ubel
an uns vertreibet; und daz daz wâr sei daz sprichet paulus: got
ist gewaltig alle gâb an uns cze wurchen uberfluzzicleich, daz wir
reich sein an allen dingen mit aller genuhtsam allew gute dinch
cze wurchen. cze dem dritten mâl merchet man den nutz dirr gâb
daran, daz got spricht durch aines weissagen munt: ich got ler
dich nucze dinch und richt dich auf den weg, den du nicht
waist. diczze tuot er als aigenlich und allervolkleichest mit
seinem leib, den er uns geit cze ainem gelaite unserer sêl, so si von
dem leib vert den weck, den si nicht wais wo er hin gehort
cze himel oder czu hell. von dirr gâb spricht di schrift: ez
ist ain gâb di ist unnucze und ist ain gâb der nucz ist zwivalt die
gâb ist unnucz di dise werlt geit, ob si halt allez daz gäbe, daz
si het; want daz muz man doch lâzzen an dem tod do man gutez
aller peste wedorfte; aber di gâb, der nucz czwivalt ist, daz ist
dise gâb gotez leichnam, di uns vollen nucz pringet an leib und an
sêl. von dirr gâb stêt geschriben: mit clainen gelt lôset man
vil und pringet genâd sibenvaltichleich. dicz ist geschriben
von gotez leichnam der ain chlain gelt haizzet nicht von clainem werde,
noch von clainen nucze, sunder von dem schein dez chlainen procz.
auch haizzet er chlain von der grozzen dimut, daz er so groz, so
stark, so mechtíck sich gancze pirget under ainen so chlainen
schein ains so chlainen procz. daz aber ez chlain haizze
daz spricht der weissage: parvulus natus est nobis daz ist als vil gesprochen
von seiner menschleichen gepurt, uns ist ain chlaines
chint geporn. mit disem clainen gelte lôset man vil, wann
alle den gepresten, der uns anleit an leib oder an sêl, den
lôset got allen mit disem chlainen gelt und pringet genâd sibenvalticleich;
wann mit seinen leib gemainsamt er uns im, mit seiner
heiligen sêl gehuldigt er uns im, mit seinen heiligen gaist czewhet er
uns in gaistleiches leben im, mit seiner gothait volbringet er uns an
allen tugenten, von der handelunge dirr gâb geit er uns suzze und
minnecleiche gedenchnuzze von im.
von der niezzunge der speis geit er uns ain vorpilde und ain
pfant seiner ewigen niezzunge, also daz wir got den wir hie in dirr
werlt verporgen niezzen under ainem schein aines clainen procz,
daz wir denselben gott unverporgen facie ad faciem von antlucze tze
antluzze ewichleichen niezzen und sehen schullen. dise sibenvaltige
genâd maint di schrift an dem daz si spricht; und pringet genâde
sibenvalticleich.
czu dem vierden mâl schol man merchen an dirr gâb ain ainung
der gâb mit dem der da gâbe geit, wann er wârer got sich
selben wâren got geit, also daz der da geit und daz er geit
mit aller wârhait mit ganczer ainunge ain dinck sint. dise gâb pringt
drey genâd vor andem gnâden. die êrst daz si uns rainigt
von sunden, die ander daz si uns stercket czu guoten werchen
und dâvon spricht der weissag ysaias: die. an got gedingen, die
wandeln in stircke; si fliegent als di adelarn, si lawfent an arbait,
si arbaiten an mid lâzzent nicht ab; di dritte daz si gaistleich
gerunge und gotleich minne an uns enczundet. hie ist cze
merchen daz dise minne an czwain steten ist in dem himel und in
dem geistlichen herczen und doch underschaidenleich, wann in dem
himel ist sie volliclichen gancz und ôn gepresten, aber an der
sêl ist si unvolchomen; dâvon spricht got von im selben durch
dez weissagen munt: ich got, dez aittoven ist czu jherusalem und dez
fewrlein ist in syon. daz legt uns aus sant gregori und
spricht also; daz jherusalem daz hymelreich ist, in dem der aittoven
ist der gancz rost der volchomen minne und dâvon spricht sant bernhart: got suzze und volchomen minne mag ich
dich nicht geminnen als ich schol so minne ich dich als ich
dich mack. mit dirr red hat sant bernhart den aittoven der volchomen
minne gemainte an dem, daz er sprach: got volchomen
minne; und an dem daz er sprach: so minne ich dich doch als ich
mac, daran hat er uns gemaint daz fewrlein in syon. swenn
aber daz fewrlein selb unserr minne durnachtig war, so edelt si
den menschen aus der mâzzen sêr und alle seine werch. daz aber
wir wizzen, wenn si durchnechtig sei, ist cze wizzen daz sehslay
minne ist. di êrst gêt aus ainer vorcht und haizzet knechtez
minne, oder ain dinstleichew minne: dise minne stêt also; swenn
wir uns nöten got eze minnen und seinez willen cze varen nur vor
vorchten, geleicher weis als da ain vater sein chint twinget mit starchen
slegen daz ez in anlache oder als ain chnecht der seinen herren
wol und vleizziclichen dint nur vor vorchten. in dirr minne
chom wir alle czu dem êrsten cze gaistleichen leben, wann vorcht
wir nicht daz uns got umb unser sunde verdampte, wir chomen im
cze lieb nimmer in gaistleichez leben. di ander minne haizzet und
ist ain mit gerende minne. dirr minne augen stent nur czu dem
lôn, also, daz di lewte di an dirr minne sint, im nicht dinten,
denn durch sein gelub und durch den grôzzen lôn seins himelreiches.
doch ist dise minne edeler denn di êrst; wann mit der êrsten minne
heb wir an got cze dinen, aber in der andern minne nem wir czu:
wann sant bernhart spricht daz di maist menig gaistleicher lewt in
der andern minne westent und daz ir wenick furpas choment, wann
ir gar vil ist di im minner gedinten denn durch di vorcht der helle
und durch den lôn dez himelreichez und durch den gedingen seins
gelubez und duroh den nucz und daz gefur daz si an irem
dinst nemen cze widergelte von unserm herren. und davon spricht
sant bernhart daz si got minnent als der chaufman seinen chaufschacz
minnet, den er darumb minnet, daz er sein mêr welle geniezzen;
doch nimpt got dise minne fur guot wann man in dirr minne sünde
lat und wurchet gate werch. von dirr minne spricht der weissage
in dem salter: ich hân mein hercz genaiget cze tuon dem gerechtìchait
durch daz wiedergelt die dritte minne haizzet und ist ain suzze
minne. dise minne wehset von einziger gedechtnuzze der guotât di
got getuot und hât getân dem menschen; wenn wir mit andehtigem
herczen uns selber furlegen und bedenchen, daz uns got so verr mit
seiner minne so unczalleichen uberwunden hât mit genâden und
sogar überschütet hât von solchem getrachte wehset daz fewr dirr
minne. dise minne ist alsô gar edel und di gaistleichen lewte di
man gar fur frum hât, di stent auf disem grâd dirr minne,
wann ez spricht sant bernhart: selick ist di sêl di mit minnesamer
andaht di guottât und di gâb unsers herren han czesammetragen
und si chan gestempfen in dem morsar seins herczen, wann dâvon
flewzzet ain salb di guten smack geit got und allen seinen heiligen.
dise salb ist anders niht denn ain suzzez und ain minnecleiches
wainen daz man in dirr minnesamen czeit gedenchnuzze tuot. auz
dirr minne spricht der weissage in dem salter: mein sêl lob got und
vergiz nicht aller seiner guottât. doch ist disew minne nicht gancz,
noch volchomen, wann si minnent got niht durch got sonder durch
di guottât, daz man daran merchen mac; wann swenn in got die
gâb und di guottât empfuret, so vallent si von der minne in di vorcht
als in dem salter geschriben stêt: swenn da dein antlucze von
in cherest, so werdent si trawrich; da wenimest in iren lugengaist
und priste in und vallent wider in ir aschen. daz aber
si got minnen durch di guottât daz stêt geschriben: herre si lobent
dich wenn du in wol tuost, und aber stêt geschriben in dem salter:
herre ih minne dich wann du pist mein sterche, mein vestenunge,
mein czuflucht, mein erlosar, mein helfer, mein schirmar. auch ist
cze merchen daz in dirr minne ain andaht lauffet von ainen wunder,
als ob der mensch spreche: awê liber herre got, waz hâst an mir
ersehen daz du mir solch genâd tuost; und dâvon spricht sant job:
herr waz ist dir der mensche daz du in also hôhest oder warumb
legest du dein hercz auf in. die vierd minne haizzet und ist ain
senleichew minne. in dirr minne stent di heiligen lewte, di
mit irr andaht in grôzzen belangen und in unmâzziger senunge
welanget nach got irm vater und nach der frewde des himelreichez
als nach iren rechten erb und nach irs vater lant dirr lewte
getrachte, hercz, sin und muot und alle ir andacht ist nach dem
himelreich und nach der frewdereichen geselleschaft aller heiligen. in
dirr minne stuont sant pauls dô er sprach: unser wonung ist in dem
himelreich, wann dis lewte allez ir getrachte habent von dem
ertrich czogen; aus dirr minne spricht der weissag in dem salter:
herr ich minne di gezir deines hauzzes und di stat deiner wonung.
von disen lewten spricht paulus: ir seit tôt und ist ewr leben
verporgen in got dise lewte habent so grozze begerunge cze sterben,
daz sie wainent in rechter blangen, swenn si den tôd horent nennen
und sewfczen aus innerm herczen, swenn man in ihticht
saget von dem himelreich und von den frewden der himelischen
samunge. die lewt lebent auf erde recht als ellende
lewte, di chainen gelust noch chain kurczweil von chainen dingen
haben noch mugen genemen di auf ertreiche sint, wann
der heilig gaist czewhet ir gaist in ir hercze, daz si gotes chint
sint; dâvon belanget si nach irs vater lant und nach irm erbe:
wann wir sehen ander werltleichen lewten daz ain isleich chint mêr
minne hat czu seins vater irb denn czu anderm guot von dirr
minne spricht sant paulus: ich beger cze sterben und mit got sein,
und dâvon spricht di schrift aus dirr minne: sâlick sint di lewte
herre, di ewicleich vor deinen awgen wonen schuln; und in dem
salter stêt geschriben von dirr minne: sâlick sint di lewte di in
deinem haus wonent, wann di lobent dich von ewen cze ewen
und ofte sprechent si mit sufczen und mit gir daz geschriben
stêt: gloriosa dicta sunt de te civitas dei; awê sâlige stat, wie
gar reiche dinck man von dir sagt. dise minne ist gar ain edele
minne, wann si den menschen besundert hât von dem ertreich und
stêt di minne in solcher aht, alz di minne di czwischen ainen chinde und seinen vater ist. die funfte minne haizzet ain kewsche
minne. dise minne stêt alsô, daz si von ganczem herczen und von
allen sinnen got minnet durch got; daz ist, daz si weder durch
miet, noch durch ir gefür, noch durch irn nucz, noch durch chainen
lôn, noch durch chain guottât, di ir got tuot, got nicht minnet,
sunder mit lawterr minne got minnet durch got. und dâvon
spricht sant bernhart: di wâr und di durnahtig minne suchet
in ir chainen lôn und dint doch dem hôchsten. aus dirr minne spricht
der weissag: waz ist mir der himel oder waz wil ich auf der erde,
du pist meinez hercze got und wil dich für main tail haben
ewicleichen; als ob di minnent sêl sprech: der himel ist mir cze
nichte, daz ertreich gar cze schwach, der engel trost wil ich nicht;
du got du pist allain dez mein hercz gert. umb dise sache haizzet
dise minne ain kawsche minne, daz si got durch chain sein gâb
minnet und nicht czu got minnet, dann daz si in durch got
minnet. cze gleicher weis als ain frumew fraw chawschew haizzet,
di czu irm wirde niemant minnet durch chain gâb, sunder durch die
trew und wârhait, alsô stêt auch dise minne czu got daz si minnet
durch got nicht durch vorhte als di êrst, niht durch miet als di ander,
nicht durch guot als di dritte, nicht durch seinen reichtuom
dez himelreichez als di vierd; sunder die minnet got von
ganczem herczen, von lawterr gewizzen mit allen trewen so vil, daz
si weder himel, noch erde, noch engel, noch lewte, noch chain crêatûr
getrosten chan, noch si geweren chan; denn got allain. und
dâvon spricht si ainen spruch geschriben in der minne puch: osculetur
me osculo oris sui, er chuzze mich mit dem chusse seines
mundes; als ob si spreche: ich cher mich an chain gâb, ich ahte
niht chainer gnâden, ich enruche waz mir di engel sagent:
hab er chain ruoch mein, so chom er selber und send mir chainen
poten und chusse mich mit dem chusse seinez mundes daz als vil
gesprochen ist, er chom selber mit seiner minne gaistleichen czu meiner sêl.
aus dirr senleichen minne spricht der weissage: als der
hirs den sêr durstet lehaczte nach dem wazzer, alsô durstet mein
sêl nach got dem lebentigen prunne. o heilige minne, ô minnecleiche
suzze, ô himelischer honicsam, ô gottleicher influs, ô aller engel
chunik schol ich dich nimmer erwerben; du edelst hercz, sêl und
leip du erhebest: daz hercz daz ez mit cleiner raiczunge solcher
ding gert, der aller crêatûr cze vil wär an dich sze muoten. auch
edelst du die sêl, wann du czireste si mit gepende und mit gewande
aller tugent, daz si genam und wirdick wirt, daz si sei ain gemahel
des chungez aller chunge, alsô das er spreche daz geschriben stêt
in der minne puche: mein frewntinne, mein czarte, mein gemahel
du pist allenthalben schön. auch edelst du den leip, wann du
sein czuchtmaister pist und und sein maitzog pist, daz er sich
czu chainen swachen dinge nimmer naiget und sich ôn widersacz
beraitet und peutet czu gotez dinst allezeit: sô wenn daz
geschicht, sô ist er geedelt, daz er aller hanttât auf erd herre ist
o suzze hôhe minne, ô starchez chrefticleichez pant, du úberwindest
den, den niemant uberwinden chan; wann du uberchomde in dez,
daz er auf erde mensch ward; du pindest den, den niemand gepinden
mac, wann alsô stêt geschriben, daz got czu ainen seiner frewnt
sprach: lâ mich daz ich czurne. du pist allein di, von der chraft
der mensch gotes gewaltig wirt. o chunigin aller tugent ône dich
wirt niemant behalten, mit dir wirt niemant verlorn, du pist allain
daz widergelt, daz got mit geleichen widergelte nemen wil von dem
menschen umb sein minne, daz. er doch an chainen andern dingen
tut; wann czurnet er mir, ich entar im nicht hinwider czurnen,
sunder ich muz czittern und pidenn; straffet er mich, ich entar in
nicht wider straffen, sunder ich muze mich schuldich geben; urtailt
er mich, ich urtail in nicht; erparmet er sich uber mich, ich erparm
mich nicht uber in; aber minnet er mich so schol ich cze
widergelte auch minnen in. du machest, suzze gotez joch und senfte und
dâvon sprach er: hebt auf euch mein joch und lernet daz ich
senfte pin und demutig, wann mein joch daz ist suzze und mein
purd ist ringe. du machest siech die sêl, als in der minne
puch stêt geschriben: ich beswer ew tochter von jerusalêm, daz ir
meinen liben chundet, daz ich sei minne siech. du verwundest gotez
hercze als er selber spricht in der minne puche: swester mein! du
hast verwunde daz hercze mein. mit deinem rât geschât uns der
nach seinem pilde, mit deiner mainung geschuof sich der sun nach
underm pilde der ainen menschait, dômit er uns erlôst; von deinen
gepot geit er uns, der hailig gaist, guoten willen czu guoten
werchen. du lerest uns got piten in unsern herczen, du pist unser
vorspreche in unserm herczen und unser gewererine in gotez herczen.
du haizzest uns wainen und seufzen und clagen, du haizzest got
mit parmchait sein hercze gegen uns naigen. du pitest für uns
in unserm herczen und gewerest fur got in seinem herczen; wer schol
da nicht gedingen haben da di minne fur uns pittet di fur got
gewalticleich gewesen mage? daz sint di fúmf staffel der minne czu
den ain gaistleich mensch hie auf erde chomen mach. cze disen
funf staffeln der minne mag der gaistleich mensch chomen mit gotez
gnâden und mit sein selbs fleiz mêr aber von gotez gnâden denn
von fleiz, wann der fleiz schaffet nicht ân gotez genâden so wil di
genâde niht ôn dez menschen fleiz.
die sehst minne ist nach disem leben. di minne stêt alsô
daz wir in di gotleiche minne sogar gesencket werden, daz wir
uns selben nicht minnen denn durch got; und wann di heilig
schrift spricht, daz got alle dink geschaffen hât durch sich selben
dâvon ist alle creatur, di czu got chumt und nu vor got ist, frower
da gotez wille an ir erfullet ist, denn daz si di gnâde enpfangen
hâhen. dâ werden wir in gotez minne sô tief gesencket daz
wir in got und got in uns ain gaist werden, dez ich nicht gereden
torste, denn daz ez di schrift spricht: der in got ist der wirt
ain gaist mit im; wann cze gleicher weis als ain wazzers tropfe
gôzzen in hundert fuoder weins an seiner art gar versmilczet und
in di natûr dez weins sich gar verwandelt, als geschicht den seligen
di czu got choment. wann wär dez nicht, so geschech
daz nicht, daz geschriben stet: got wirt alle dink in allen
dingen. daz aber got iht versmahe von mir, daz ich von disen heiligen
dingen rede und daz er mir iht ihtweis mit dem spruche der
geschriben stet: sie settzent irn munt in den himel und gent mit
der czungen noch auf erde, dâvon lâzze ich dis rede von dem sehsten
grâde der minne.
dicz sint di sehs staffeln von der minne. auf di funften chumt
man in disem leben hie auf erd und auf den sehsten nach disem
leben in dem himelreich. die erst haizzet ain vorchtsame
minne, die ander ain mietgerntew minne, die dritte ain suzze minne,
die vierde ain himelischew minne, di funfte ain gotleiche minne, die
sehst ain niezzendew minne. die ersten sehent an gotez gerechtichait
die andern gotes wârheit, die dritten gotes trew, die vierden gotez
reichtûm, di funften got selben doch mit ainen volchomen anvang,
wann alsô stêt geschriben: so der mensch sein leben volbringet, so
hebet er erst an, wann si êrst auf dis minne choment, mit der si got
êwicleichen minnet. di sehsten sehent got an mit volchomener minne
und verporgen. di ersten wainent ir sunde, di andern iren presten,
di dritten wainent suzzicleich und wizzent oft nicht waz si wainent,
di aber geúbet an dirr andaht sint und chundlich im gaist, di wainent
nâch tugenten. di vierden wainent nâch dem himelreich, die funften
nâch got selber; den sehsten wischet got alle ir czeher abe von irn
awgen als geschriben stêt in dem puch der tawgen: absterget deus
omnem lacrimam ab oculis eorum. di ersten haizzent chnechte und
sprechent daz geschriben stêt: fac tum servo secundum misericordiam
tuam domine et justificationes tuas doce me. di andern haizzent
kawflewt und sprechent: inclinavi cor meum ad faciendas justificatìones
tuas in eternum propter retributionem; di dritten haizzent freunt
und sprechent: quid retribuam domino pro omnibus quae retribuit
michi. di vierden haizzent gotez chint und sprechent: unam petii
a domino, hanc requiram ut inhabitem in domo domini omnibus diebus
vitae meae. die funften haizzent gotez gemahel und sprechent:
michi autem adhaerere deo bonum est, ponere in domino deo spem
meam. di sehsten haizzent ain gotleicher gaist und sprechent; haec
requies mea in saeculum saeculi, hic habitabo, quoniam elegi eam.
di ersten sint in sorgen, di andern in gedingen, di dritten in aim
wunder, di vierden in aim belangen, die funften sint minnesiech, die
sehsten in vollem niezze. nu mochte sprechen etwer: man saget
ofte von der minne wie edel und wie herlich sie sei, wie man aber
czu der minne chom und wie man si gewunne daz lerte man uns
selten. den antwort ich und sprich alsô: daz czwai dink sint di
uns in gotes minne czihent, daz êrst ist gotes leichnam wirdicleichen
enpfangen, daz ander steticleiche gedechtnuzze der guottet gotz. daz
daz êrst wâr sei, daz spricht sant bernhart: gotes leichnam wirdicleichen
enpfangen machet in hicze czu der minne. daz auch daz
ander wâr sey, daz spricht sant augustin: ez ist nicht als guot cze
gewinnen gotez minne, gewunnen minne cze haben verlôrn, minne
wider cze gewinnen und so einzige gedechtnuzze der guottet di got
den lewten tuot und hat getân. von dirr minne spricht sant
bernhart: waz gib ich got umb sein genâd, oder waz scholte er
tuon, dez er nicht getân hât; er hât mich mir geben und hât mich
wider gegeben und daz er mich mir mochte widergeben, darumb gab
er sich selben. dis rede und dise minne hân ich ze ainer leisten
gesetzet in dicz puchlein, doch ist dirre abgangk nicht unpilleich
gewesen, daz ich von gotez leichnam getreten hân auf gotes minne;
wann man mit gotez leichenam wirdicleich empfangen cze allen czeiten
in gotes minne gêt.
nu ist czeit daz ich wider an den wek chome von gotez leichnam
vol cze reden und daz ich der red von der minne hie ain ende
gebe, swi doch di minne chain ende haben schulle. ist aber daz mir
guot lewt erberven umb got daz er mir sein minne mêr geruchet
mitczetailen, so hân ich willen, daz ich darnach ain gancz puchlein welle
schreiben von der minne.
der dritte nam gotz leichname spricht in latein: cibus, daz
spricht cze tawscher czunge ain speis. und dâvon spricht got in
dem ewangeli: mein fleisch ist ain worew speis und mein pluot ist ain
wores trinchen; der mich izzet der lebt in mir und ich in im; und
aber sprichet er: ich pin daz lebentige prot daz vom himel chumt,
wer daz izzet, der lebet êwicleich. und dâvon spricht got czu sant
augustin: ich pin ain speis der grozzen lewte di chuon und
grozmutig sint. wer sint aber die, die grozze dink turren tuon durch
got? welches sint di grozzen dinch, daz ist, daz sich der mensch
frúmcleich fraisleich und keckleich secze gegen drein seinen
veinten, gegen der werlt, gegen den posen veinten, gegen sein selbs
leib, und daz er disen drein veinten widersag mit chunem muot. wann
daz ist chunhait und palthait, wann dirr veint isleicher sterck ist
denn der mensch von seiner chraft; wann diu werlt ist groz und
weit, der pozen gaist ist vil und on czal und sint hinderlistich
ungetrew und chundich, baydew von natûr und von langer úbung, und
versmaht in nicht, swie si den menschen mugen gewinnen, wann
sie ainen alten haz czu menschleichen geslechte tragent; darumb
daz in got darczu geschaffen hat daz er di stat wesiczen schol von
der er verstozzen ist. der dritte veint ist unser leip, der uns dâvon
cze starck ist, wann er hie haime ist und di sele ain gaist, wann
ain iecleich hunt auf seinez herren miste chuner ist, denn anders wô.
auch ist er uns dâvon cze starck, daz er uns czenâhen hât gehauset
und uns allenthalben umbvangen hât. und wann disew drey
starche veint czu einander verpflichtet habent und gesichert auf
unsern schaden, dâvon muz der mensch grozmutig sein, chún,
starck und check, schol er drein veinten angesigen; und wann
daz vnmugleich wer, daz er daz mochte getun von seiner chraft, dâ
von spricht got czu sant augustin: ich pin ain speis der grozzen
lewte, doch mugen uns dise veint nicht angesigen, swie stark si sint,
wir wen denne mutwillicleich siglôs werden; wann unser herre
got hât uns geben ainen sigelstain, den uns niemant chan
genemen denn mit unserm willen und diweil wir den haben so mug
wir nimmer siglos werden. dirre sigelstain haizzet freier wille
oder willige gunst; di weil wir di vaste haben, so chan uns
niemant czu sunden czihen, und davon spricht sant agnes: der mir
mein chawsch uber meinen danck nimpt, der czwivalt mir mein
chron; und sant augustin sprichet: so gar ist allew sunde von aigem
willen, swa der wille nicht ist, daz da chain sunde ist. auch spricht
sant bernhart: mensch hab vast dein vrei chur und pis vrei vor
der helle, und aber sprichet er, daz cze helle nicht anders prinnet
denn aigner wille und wann dirr aigner wille ôn di speis gotez
leichnam unchreftich wirt und chrank, dâvon spricht got: ich pin
ain speis der grozzen als ob er spreche: swer newr di palthait
und di chunhait hat sich wider cze sezzen, den wil ich stercken und
erchuken mit der speis meines leibes, daz im daz ringe wirt cze
tuon, daz im on mich mugleich und hat unmugleich were czetuon.
nu ist czemerken daz disew speis drew dink an uns wircket
gaistleichen, di ain leipleich speis leipleich wurcht an den leib; wann
leipleich speis vertreibet cze dem êrsten chranckhait, in di der leip
vellet von hunger swenn er lang ungâz ist gewesen. cze den
anderm mâl leipliche speis stercket den leip und geit im throst und
macht cze wurchen starche werch. cze dem dritten mâl verainet
sich di leipleich speis mit dem leib alsô, daz leipleich speis wirt
unser flaisch und unser plut. cze gleicherweis wurchet disew
gaistleiche speis drew dinck gaistleich an unserr sêl. czu dem êrstenmâl
vertreibet dise gaistleich speis chranckhait, di den menschen
naigent czu sunden, und dâvon spricht sant bernhart: swer an im
selber nicht enstê chranckhait leiplicher brôdichait, der danche
dez gotes leichnam, von dez genâde im daz widervaren ist. cze
dem andern mâl sterchet dise speis unsern gaist alsô, daz wir
williger und beraiter werden alle gute dinck cze wurchen und auch
stercker werden uns cze seczen wider alle pose dinch; und dâvon
stêt geschriben in dem salter: panis cor hominis confirmet, daz
spricht in dewtsch: daz prot sterchet daz hercz dez menschen.
cze dem dritten mâl verainet sich dise speis geistleichen mit unserm
gaist, als di leipleich mit dem leib; doch sint dise czwo ainunge
underschaiden: wann di leipleich speis wandelt sich in uns, so wandelt
die gaistleich speis uns in sich und dâvon sprach got czu sant
augustin: is mich, wann du wandelst dich in mich und wandelst mich
nicht in dich. dise genâd, sô grôz, sô unpilleich, sô gar uberswench,
schol nimmermêr chain gaistleich mensch von seinem herczen lân
chomen, wann si so vol heilichait und genâden ist, swer si
andechticleich betrachtet, daz von dem getrachte hercze, sin und mút
allez vol genâden wirt. wie aber wir dise genâden betrachten
schuln, daz lernt ain jeslichen gaistleichen menschen sein selbez fleiz
und der heilig gaist; doch der nicht pezzers vindet, der schol vier
dinck betrachten an dirr speis; wer der sei der sich uns beraitet hat
czu amer speis, wann daz ist got in dizze stuche schol man werffen
mit getrachte sein êre, sein wirdichait, schonhait, heilichait und
swaz in angetriffet nâch der gothait. danach schol man betrachten
in disem êrsten stuche sein suzze menschait, sein trewe, sein
senfmitwonung, sein arbait, sein jâmerleichen tôd und allez, daz man
vinden mac, daz in aigenleichen angehort nach der menschait. cze
dem andern mâl schol man betrachten, waz daz sei, daz er uns geit
in dirre speis; wann daz ist got und mensch in aller der wârhait,
als er fur unser schuld an dem chrewcze hieng. hie geit got sich got
mit aller der wârhait, als er je gewesen ist; er geit sich nâch der
menschait uns auf dem hohsten; daz ist in der aht, als er sich fur
uns oppfert an dem charfreitag seinen vater mit der marter
seinez tôdes. cze dem dritten mâl schol man bedenchen andechticleich,
wenn er uns dis speis chochte und beraite. wann daz
têt er an dem grunen donerstag cze abent, do er sich wolt schaiden
von seinen jungern, do gab er in dise speis czu ainem
minnechusse, als noch guot und gancze frewnt tunt; di behaltent ir
peste gab piz an di czeit, daz si sich schaiden wellent; so chussent
si an anander darumb daz man dez jâmerleichen schiedunge
nimmer vergezze pey dem minnechusse. wann diselben
minnechusse mit dem gancz frewnt sich schaiden, di sint ain insigel und
ain ganczes urchunde lawterr minne und stêter trew; dâvon gebent
si frewnt an anander cze jungste und an dem ende, daz man ir
dester paz gedenche. alsô behielt unser herre got dicz minne
czaichen dirr speis czu ainem minne chusse und sprach: hie pey
gedenchet mein. cze dem vierden mâl schol man gedenchen
andechticleich, wenn unser herr dise speis hab gemachet und beraitet
wann daz hât er seinen erwelten chinden, di er in seinem
herczen hât gehabt von angeng der werlt wer aber di sein, daz chan
noch getar niemant gewalticleichen gesprechen; wann geschriben
stet; niemant waiz weder er gotez minne oder seins hazzes wirdich
ist; doch als vil ez czu dirr heiligen speis czewhet, so vindet man
an dirr niezung dirr speis solche urchund, di den menschen
beczewgent und urchund gebent, weder er gotez chind sey oder nicht.
und davon ist cze wizzen, daz súntleich lewte dise speis empfâhent
mit menschlicher weishait und mit werltleichem leben,
súntleich enpfâhent in mit gotleicher minne mit grôzzer gir und mit
angedechtigem geluste. di in enpfâhent mit menschleicher weisheit,
di tuont daz mit unruche und mit widerczamichait und ôn
gaistleichen geluste und nement auch dâmit den ewigen tôd; und sô
si in je ofter enpfâhent, alsô si je ungeschickter werdent und
fremder gotleichen genâden. di aber in enpfâhent mit gotleicher minne
und mit grôzzer gir und mit geluste, di enpfâhent in cze allen
czeiten mit gnâden, alsô daz si czu ainem mâl dis speis
númmer enpfâhent, si enpfâhen auch genâd und trost dômit. dez hab
wir urchund in der alten ê, dô got den heiligen vatern sant daz
himelprot. daz selb himelprot vie von himel cze allen czîten mit
dem taw: pey disem taw ist uns gotleiche genâd beczaichent,
mit dem uns dicz himelprot cze allen czeiten geben wirt. dise
czwairlai lewte, den mit der menschleichen wârhait und weishait
dise gnad nicht cze staten chumpt und den mit der gotleichen
minne dise gnade cze staten chúmt, mac man daran underschaiden,
daz den êrsten alle red von dirr speis ungesmach ist, herte und
widerczam; aber den andern ist si suzze, gelustick und minnesam.
dicz bewert man mit dem ewangelio, wann dô unser herr den êrsten
an seiner predig dise genâd offent und also sprach: ir ezzent
denn mein fleisch und trinchet mein plut, so habt ir daz leben niht
an ew, do sprachen ungaistleich lewte, di dise red nach menschleicher
weyshait verstunden: dicz ist în hertew red, wer mac si
gehören? und traten ir vil von dem gelawben und sprachen: waz ist
daz? wil uns dirr mensch sein fleisch geben und sein blut? do
sprach got czu den czwelfpoten: welt ir auch von dem glawben
stên? do sprach sant peter für si alle: herre czu wen schullen
wir denn czu dir; deine wort sint das ewige leben. pei dirr red
verstêt man wol, daz dise lewt, di got nit angehören, red und
werch dirr speis ungesmach ist und widerczam und daz si
gaistleichen lewten suzze und gelustich ist cze hôren und cze tuon. dicz
sint di vier stuche mit dem der mensch sein andacht schol enczunden,
swenne er dise speis welle enpfahen. auch scholl der mensch
czu dirr andacht gevelliger czeit warten, daz mich aller wâgest
dunchet cze metten; wann so ist der leip geruet und der gaist ungemút
und di leipleich speis verdawet und ist allez, daz in im ist und
aus im, still und in rw. swenn man dicz getrahte wil anheben,
so schol der mensch ain churz gepet vorsprechen damit er seinen gaist
ermunter und erweche, und swenn der mensch di andaht treibet,
daz in danchet si stê auf dem hôhsten, sô so er daz hercz
aufheben und di andaht aufczihen czu got und schol in piten, daz ers
tuo durch di minne und durch di trew, di in ermant, uns armen so
hohe speis cze machen und uns di speis mit solcher genâd geb, di
an mir und an im allen den nucz volpringe und all di mainnung,
durch der willen er dise speis uns geruchte cze beraiten; und daz
er uns beschirme, daz wir uns nidert verwarlôsen und vergezzen,
daz uns dise grôzze genâd cze chaim schaden chom und czu
chainen ungenâden, daz uns icht geschech, als dâvon geschriben
stêt in dem salter: dô si di speis dennoch in dem munde heten, dô
viel gotez czorn auf sie.
der vierd nam gotes leichnam spricht in latein: communio,
daz spricht in dawsch ain gemainsam. warumb aber dise
heilichait den nam hab, daz ist durch funf sache. di êrste sache, daz
wir in dirr heilichait gotes leichnam gemainsam und tailhafte werden
aller der guottât, di in der cristenhait geschicht und dôvon stêt
geschriben von der êrsten cristenchait, daz si alle dinch gemain hieten.
czu dem anderm mâl, daz wir in dirr gemainsam gotez leichnam
tailhaftich sein und gemainsam alles dinstes und guttat aller
heiligen; wann dise genâd gotes leichnam gemainsamt uns der marter
aller martarer, arbait aller peichtiger, chawsch aller junchfrawen. in
dirr gemainsam ist unser das plut, daz sant peter vergôz, di arbait
di sant pauls mit predigen verbint, und dôvon spricht got in den
ewangelij czu uns: ander lewt habent gearbait und ir habt ir arbait
besezzen. cze dem drittenmâl gemainsamt uns dise heilichait gesellschaft
aller engel, alsô daz wir marchtenrechte und hantslac enpfâhen,
daz wir mit den engeln cze himel hawsgenozzen und purger
werden ewicleich und dâvon spricht paulus: ir seit nimer gest noch
ellend sunder, ir seit purger der heiligen cze himel und seit
havsgenozzen gotz. czu dem vierden mâl haizzet gotez leichnam
gemainsam, daz er uns tailhaftich tuot aller der arbait, di got erliden hât
nach der menschait, alsô daz wir in dirr speis gemainsam werden
allez. dez lôns den er umb seinen vater dint mit armuot, mit smâchait,
mit widerdriez, mit hunger, durste, vroste, hicz, mit gên,
mit predigen, mit wachen, mit peten, mit vasten, mit seinem swaizze,
mit seinem plut, mit seiner marter, mit seinem tode, mit jâmerleicher
nôt seinez herczen, di er enpfinch von dem jâmer, den er an seiner
muter weste und bechant, dâ si under dem chraucz stund. dise
nôt und arbait ist uns gemainsamt und ist unser von gotez leichnam.
und dâvon spricht sant bernhart: herre ich pin guter werch niht arm,
wann dô mir meiner gepristet, dô stôz ich deine an di stat, wann
si mein sint und nicht dein, dârumb daz du mir woricht und nicht
dir. dicz sint di mirren stuche, von den di minnend sêl spricht:
mein traut ist mir ain mirrenpuschel und wont zwischen meinen
brusten als ob si spreche; all di arbait, di mein traut hât erliten
durch mich, di hân ich mit gedechtnuzze czesamen gelesen als ein
puschel und hân si in mein hercze gelegt, dô ich ir nimmer vergizze.
von disen mirrenstuchen spricht sant bernhart: ich hân von meinen
chintleichen tagen dise mirrenstuche czesamen gelesen in
dem mórsar meines herczen von allen den gepresten jâmer und nôt,
di mein herr durch mich lait; an denselben arbaiten stêt all mein
gerechtichait und nicht an meinen werchen, wann der gepriste mir.
dise arbait ist allczeit in meinem munde, in allen meinen predigen,
as all di wizzen, di si habent gehórt; und ist auch czu allen czeiten
in meinem herczen, als got wôl wais. dise mirrenpuschel haizzet
di minnend sêl anderswâ ain mirrenperch und spricht alsô: ich wil
gên auf den mirrenperch, als ob si spreche: ich wil mit andehtigen
herczen di mirren und di jâmerchait unsers herren cze samen
tragen in mein hercze czu ainen hauffen; der hauffe auch alsô grôz
wirt, daz er pilleich ain perch haizzet. dise arbait unsers herren ist
sô gar uberswench uber alle di sunde aller der werlt, di je geschach
oder immer geschiht, daz gotez gemahel di heilig cristenhait diselben
arbait hât behalten cze ainen haupschacz und iren antlaz daraus
geit. ueber den schacz hat der pâbst alle slúzzel und vollen gewalt,
aber di pischöf habent czilten gewalt cze dem funften mâl haizzet
gotes leichnam ain gemainsam, darumb daz er uns gemainsamt
den prunnen aller gnâden. wer ist dirr prunne von dem der weissag
spricht in dem salter: herre pei dir ist der lebendig prunne?
wer ist noch dirr prunne von dem jeremias der weissag spricht: si
habent dich lebendigen prunne verlozzen und habent in selben cistern
graben di chain wazzer mugen wehalten? wer ist noch dirr
prunne, der von im selben spricht in dem puch der tawgen: ich
gib den, di da durst ain lebendige prunne? wer ist noch dirr prunne
der von im selben spricht in dem puch der tawgen? daz ist got
selber, aus dez gotleichen herczen uns ellew gnâde fleuzzet, der sich
in dirr heiligen speis mit aller wârhait uns gemainsamt. dirr
prunne was funf tawsent jâr versperret und mêr, daz er sich chainen
menschen, swi heilig er wâr, nie gemeinsamt in solher weis; sunder di
er allerhôchest wolt trôsten, den gelobt er daz er disen prunne etwen
offen wolt. dicz gelub enpote er seinen chinden cze ainen trôst pei dem
weissagen johel und sprach also: ez wirt ain prunne ausvliezzen von
unsers herren haus und ervauchtet di guzze des dorn. waz ist dise guzze
der dorn? daz ist dise guzze der sunden. dicz gelobt er auch,
unser herre, durch dez weissagen munt zacharie und sprach alsô: ez
chumt ain tac an dem ain prunne geoffent wirt hern davides gesinde.
welhes ist hern davides gesinde? all di rechte rew gewinnent umb ir
sund als hêr david. welhes ist aber der tack an dem dirr prunne
geoffent wart? daz ist der heilig charfreitag, an dem dirr prunne graben
wart an funf stet seiner menschait. nach disem gelúb dúrst die
heiligen hie vil vor allez ser, daz si alle entwider streit schriren
und ruften czu got, und dâvon sprach der weissag in dem salter:
mein sêl durstet nach got dem lebentigen prunnen. sô spricht
aber hêr ysaias: wolt got, daz du di himel czirrest und chomst
herab, und aber ir ainer spricht mit ungedultigen belangen: herre
du hâst den himel gespannen als ain chalbshawt, als ob er spräch;
der himel stecket voller gnâden und chumt ain czaher herab nicht
dicz geschrai und dise senleiche qual und disen girleichen durst
erparmt got den vater und sprach czu seinem sun, daz geschriben
stêt: sun lâ deinen prunnen ausfliezzen und tail deine wazzer an
der strazze. dô sprach der sun mit gehôrsamen willen daz er
hernach sprach in der menschait: vater dein wille werde und nicht der
mein; und chom herab und tailt sich nach dez vaters gepot an der
strazze. wann er vor der porten cze jherusalem di marter lait und
nicht in der stat, dârumb daz er offenbâr allen den, di nach disem
prunnen dursten und di genâden begerten, alsô daz er mit den
werchen woricht, daz er selber spricht in dem puch der taugen:
swen durste der chom und trinck umbsust aus disem prunne fliezzent
funf wazzer der gnâden, daz ist minne, gut, trewe, parmchait,
gerechtichait. dise funf prunnen mezzent aus seinen götleichen
herczen an funf stet seiner menscheit; wann di minne flewzzet
aus seinem herczen, sein trew aus der rechten hant, sein gut aus der
lenchen hant, sein parmchait aus dem obern fuzze di sitte der
czeit seiner marter obligt, di gerechtichait aus den lenchen fuzzen.
von disen funf ausfluzzen spricht der weissag ysaias: ir schult
wazzer scheppfen in frewden von dem prunne unsers hailancz; als
ob er spreche: ir schult di funf prunne in ewrer andacht gedenchen
vil und betrachten, piz ir suzzes wainen und minne czeher schepfet
aus dem prunnen. von disen prunnen spricht sant bernhart: herre
du hezte êwig minne, ewig gut, êwig trew, ewig parmherczichait
uber uns; aber di waren in deinen götleichen herczen verporgen
und weste wir nicht dannoh, piz si an funf steten deinez leibez auz -
prasten an den funf wunden. dis ausfluzze des götleichen pruns sint
uns beczaichent pei dem prunne dez paradîs, von dem geschriben
stêt: ez gieng ain prunne von enmitten dez wollustze und ervauchtet
daz paradis. pei disen prunnen ist uns beczaichent got der sun; der
lebendig prunne, der von enmitten dez wollustez, daz ist von dem
herczen seines vaters, daz ain mittler wollust ist aller frewden, flewzzet.
dez selben prunne auzflúzze erfauchtet daz paradîs, daz ist di
heiligen cristenhait, so vil; daz chain mensch ist, ez schepfe gnâd
von disen prunnen. wann di sunder schepfet aus disen prunnen
sein gut, mit der er in paitet und porget, piz si sich becherent di
becherten sein parmchait; di guten sein trew, mit der er in beholfen
ist, daz si pezzer werden; di volchomen sein minne; di engel
und di heiligen in dem himel wollust, wunne und frewde. und
davon stêt geschriben: sein genâd stêt uber all sein geschepf.
dicz sint di wazzer dez lebentigen pruns, von dem got spricht in
dem ewangelio: swer daz wazzer trinchet daz ich dâ gib, in dem
enspringet am prunne dez ewigen lebens. daz ist der prunne, nach
dem di heiligen väter senleichen durste, dem wir in der speis seinez
leichnam mit allen seinen uzfluzzen in ganczer wârhait volkleich
gemainsamen und darumb haizzet si ain gemainsam. pey dirr grozzen
gnâde ist clegleich cze merchen unser armmuot, in der wir uns so
ungleich erpieten disen gnâden, daz dicz plôze gelub dez freudenreichen
prunnens di heiligen vater raiczt und enczunte czu sô durnahtigen
werchen und czu sô heiligen leben; und daz wir, di dise gnâd
haben enpfange mit volkleichen auzfluzze, so unbederbez lebens
sein, dez muoz mich immer jâmern und schol allen den cze herczen
gên, di di wirdichait dicz prunnes derchennent und di gnâd seins
auzfluzz enpfâhent und dâvon spricht got in dem ewangeli: ander
lewte habent gearbait und seit in ir arbait gesezzen, als ob er
spreche: di heiligen weissage und vater verdinten daz mit irem
heiligen leben, mit irr senleichen qual, und mit irm geschrai, mit
chestigung irs lebens und irs leibs; daz ich auf erd chom, mensch
ward und ew czu trôst mein fleisch und mein plut gib czu ainer
speis, daz ir in nempt unverdint und umsunst. dise genâd
verdinten si und gelebten sein doch nicht. nu ist cze merchen, daz dirr
gotleich prunne sechs ertichait hât, di auch ain leipleich prunne
leipleich an im hât. cze den êrsten hât ain prunne di natûr, daz
sein ursprung und seiner âdern niemand cze ende chomen chan.
cze dem andern mâl, daz er steticleichen fleuzzet nacht und tach ôn
underlâz; cze den drittenmâl, daz er faucht machet und grun, swaz
durr ist; cze dem vierden mâl, daz man in seinen wazzer unsauberchait
weschet, cze dem funften mâl wehset sein auzfluz in schifreichew
wazzer, auf den man chawfmanschacz furet von ain land cze den
andern und swaz in ain lant wolvail ist, daz furet man in ain ander
lant, dâ ez teur ist, und daz dâ wolvail ist, daz fúret man hinwider,
dâ ez auch teur ist; cze dem sehsten mâl fleuzzet der prunne fluz,
und swaz man dâ in wirft, in daz mêr. dise sehs artichait hât der
gaistleich prunne; di êrst, daz sein urspringk, als er von got
dem vater geporn ist, niemant ergrunden chan und dâvon spricht
der weissag: wer mag sein gepurt gesagen oder auzgelegen. cze dem
andern mâl fleuzzet dirr prunne uber uns mit seinen gotleichen
genâden cze allen czeiten, wann wir ain stund on sein gnâd nicht
geleben mochten. cze dem drittenmâl waichet er und erfiuchtet
daz hercze und dâvon spricht sant bernhart: swann got mit seinen
gnâden czu mir chumt, swaz denn herte waz, daz wirt waich
und wirt main durres hercz faucht in heiliger andaht. cze dem vierden
mâl weschet uns dirr prunne von unserm sunden; und dâvon
spricht der czwelfpot: got hât uns gewaschen mit seinen plut,
und in dem puch der taugen stêt geschriben: got hât uns geminnet
und hât uns gewaschen von unsern sunden in seinem plut. dâr
von waz auch daz, wan mit dem plut daz auz seinen herczen
dôz, wazzer gieng, daz wir dâpei verstunde, daz dazselb plut vollew
chraft het und gancze maht sunde cze waschen, als daz
wazzer andern unflat tut cze dem funften mâl wachset diser
prunne in schifreichew wazzer; wann gotes leichnam, der uns disen
prunnen mittailt, czewhet uns in volchomens leben aller gnâden.
dâvon spricht di schrift: got hât uns gegeben seinen sun, waz
mochte von gnâden sein, daz er uns mit im nicht gegeben het,
als ob man spreche: nicht. und dâvon stêt geschriben in dem
puche frawen hester ain chlaines prunnlein ist gewahsen in ain
grozzez wazzer; wann diser chlainer prunne an dimut in uns
wehset in volle guzze aller gnâden. dicz wazzer der gnâden ist
schifreich und furet chaufschacz von ainem land in daz ander, wann
er von uns den schacz unserr armuot, daz ist senung, wegernúzz
saufczen und wainen, jâmer, clag, presten, chestigung, arbait; daz
ist in disem ande allez wolvail und fúrt fur gotez awgen in
daz lant cze himelreich dâ solhe nôt und armuot gar teur ist; wann
geschriben stêt: dâ ist verswunden aller smercz; und aber stêt
geschriben: got weschet all czeher ab von den awgen seiner heiligen;
und nimt dâ andern schacz der in dem land dez himelreichs
wolveil ist und pringet den in daz lant dâ er gar teur ist daz ist
minne, gaistleiche frewde, gotleicher trôst, steter frid, andehtige
suzzichait, trew wârhait, czucht, gúte. cze dem sehsten mâl flewzzet
dirr prunne wider in seinen ursprungk und in daz gotleich mêr.
und dâvon spricht hêr salomôn: alle wazzer schullen wider in
daz mer fliezzen, auz dem si geflozzen sint, daz si aber gegezzen
mugen. dirr widerfluz ist anders nicht, dann ain danchsagen und
ain chantnuzze gotz gnâde. und wann eew gnâd aus dem mer
dez gotleichen pruns fleuzzet, dâvon schun si auch wider flizzen in
daz mer; und dâvon swaz genâden auz dem prunnen flôz sant
paulen und sant peter auf all heiligen, daz ist im allez wider haim
geflozzen. aber di ausfluzze, di aus disem prunnen fliezzent uber di
sundar, di fliezzent nicht wider in seinen ursprungk und dâvon
geschicht auch, daz in dirr prunne etwenn verseihet swi tief
und wie gruntlôs er sei an genâden; wan daz mer, daz tief, weit
und prait ist, beseigt auch, daz ez nicht auzfluzze, geing im
di auzfluzze niht wider haim.
der fünft nam gotes leichnam haizzet in latein sacrificium, cze
dewtscher czung ain oppfer. warum aber gotez leichnam disen nam
hâb, daz ist durch vier sache; di êrst sach, daz er ain oppfer ist
uber alle oppfer und alle oppfer ir weihe und ir heilichait ir chraft
und ir hilfe ab disem oppfer nement; di ander sache warumb dise
heilichait ain oppfer haizzet ist dâvon, daz uns dicz oppfer volchomen
gnâd pringet cze allen gnâden, der wir durftich sein cze leib
und cze sêl. und dâvon spricht gregorius: daz frônopfer gotez
leichnam ist guot den lewten, di auf erde sint, genâd cze gewinnen,
genâd cze behalten, verlorn genâd wider cze gewinnen, gewunne
genâd cze behalten, antlaz cze gewinnen, unserr sunde sune und hulde
uns cze gewinnen gegen got, dem vater cze lob und cze ern, im
und allen seinen heiligen in dem himelreiche. di dritte sache warumb
gotz leichnam ain oppfer haizzet ist dew daz sich got der sun seinen
vater opfert fur uns und in der aht und in der weis, als er sich
an dem charfreitag an dem chreucze mit dem tôd opfert seinen vater
für alles der werlt sunde. wann swi daz wâr sei, daz sich gotez
son, der von unserr frawen leib geporen wart, der in der chrippen
lag, sich in disem opfer got seinen vater fúr unser schuld opfert
und sich im cze pezzerung fur uns pringet; doch opfert er sich in
chainer andern weis, dann in der aht und in der weis, als er sich
seinen vater oppfert an dem chräucz mit seiner marter und mit
seinen tôd. wann in derselben weis stund er vor seinem vater in
dem hôchsten werd und in dem grôsten gelte und in der swersten
pezzerung, di er nach der menschait mochte getun, und auch menschleichen
geslahte stúnd er in solher weiz auf den hôhsten gnâden,
wanne uns all sein martter und sein tôd erlôst von dem ewigen
tôd. und dâvon schreibent uns di heiligen lerrar, daz gotez sun jhesus
christus got niht war gewesen, sunder ain lauterr mensch; daz er
dannoch mit den swâren arbaiten, di er lait drew und dreizzik jar
und mêr in seiner menschait und mit der jâmerleichen marter und
mit dem pittern tôd grôzzen lôn het verdint, und hoher wär chomen
cze himelreich dann chain crêatûr je getet oder immer getât. di
vierd sache warumb dise heilicheit ain opfer haizzet ist dew, daz
er teur, werd, genam und an minne vor allem opfer dem sey,
dem man ez dâ opfert. hie ist cze merchen, daz funf sache sint, di
ain jeschleich opfer got genám und werd macht di êrst, daz ez nucz
pringet dem, dem man daz dâ opfert; und wann daz opfer, ich
main gotez sun, der sich an den chruz got seinem vater fúr uns
opfert, seinen vater nutz praht, dâvon waz ez im genám. dirr nucz
lag an czwain dingen. daz êrst, daz got der vater dez gelúbs und
seins aydez, den er den heiligen vatern gesworen het, ledick wart
und in gelaist wart der ander nucz, der von disem opfer gêt, ist,
daz di mawr cze jherusalem, di czevallen waz, von den engeln, di
dar auz vielen, von disem opfer all tag wirt wider gemawret, an di
man lebendig stain legen muz. di ander sache, di ain opfer genam
mahte, ist, daz man ez in ganczer andacht opfert, wann unser herr
mêr ansicht daz hercze dez, der da opfert, dann daz opfer; daz aber
got der sun sich dem vater opfert cze aim mal an dem chräuz und
noch all tag in dem opfer seins leichnams in grôzzer andaht, daz
wewert man in dem salter, da spricht der sun czu dem vater: ich
opfer dir opfer mit guotem morgen, daz als vil gesprochen ist als
mit inre andaht, wann daz marck ist auch daz innerst. di
dritte sache daz ain opfer genam machet ist, daz der mensch, der
da opfert, in der minne sey; und wann got der sun in der hôhsten
minnen daz opfer, daz er selber ist, dem vater hât geopfert, dâvon
muz ez genam sein. und dâvon spricht got selber in dem ewangeli:
niemant hât grôzzer minne dann ich, der sein sêl secz fúr sein freunt
aber daz wort spricht sant bernhart: herre du hezt noch grôzzer
minne, wann du seczte dein sêl fúr dem veinte. und aber
spricht sant bernhart: got liber herr swi alle gnâd uns flizze von
deiner minne, doch hast du daz opfer deinez leichnam gestifte in der
hôhsten minne, di du czu menschleichen geslahte je gewund. di
vierde sache di ain opfer werd und genam macht ist, daz daz
opfer rain sei und mit recht gewunnen, und dâvon stêt geschriben:
swer von unrechten guot sein opfer pringet, dez opfer ist auch
ungerecht; und aber stêt geschriben: swer sein opfer pringet von
armer lewt guot, der tuot als der ainem vater sein kint slahtet und im
daz opfert; und aber spricht got durch dez weissagen munt: ich wil
ewrer opfer niht, wann ewr hende sint vol plútz. und wann got rain
waz, wann er daz rainest von dem rainsten weib, ich main von
unserr frawen leib, genomen het, dâvon waz und ist daz opfer seins
leibs uber all di rainchait, di je wart oder immer wird. daz er auch
sein guot und niht ander armer lewt guot opfert, daz ist dâpei schein,
daz er nicht allain daz guot sunder sich selben seinen vater opfert.
daz fünft daz ain opfer wert ist und genam, ist daz man daz
opfer frôleich und willicleich got geb. und dâvon spricht sant paulus:
den frôleichen geber minnet got. daz aber unser herr frôleich und
girleich dicz opfer praht, daz spricht er selber an dem grunen donerstag
cze abent: ich hân in grôzzer gir begert dicz osterspeis mit ew
cze ezzen; und wann gotez minne und sein weishait dicz opfer
alsô gehêrt und geedelt habent, daz ez got dem vater niht unwert
mack gesein sunder wert und genäm muz sein, dâvon haizzet es ain
opfer vor allen opfer. warumb ez aber also wert und genam sei
daz bewert man alsô: gotez minne und sein weishait hat dicz opfer
in solher minne vermischet, daz got der sun sich selber opfert got
dem vater fur seinew chint an disem opfer als an allen opfern
merchet man vier dinch, den der dâ opfert, daz ist gotez sun,
den dem man dâ opfert, daz ist got der vater, daz man dâ opfert,
daz ist got und mensch, für di man dâ opfert, daz sint gotez chint.
nu hât gotez minne dise vier dinch in minne und in lieb sô gar
verstrichet und veraint, daz daz opfer muoz genam sein, wann got der
sun der daz opfer pringet und got der vater, dem man daz opfer
pringet sint ain got an irm gotleichem wesen. so ist got jhesus
cristus der gotez sun, der dâ opfer pringet und daz opfer seins leichnams,
den die priester teglichen segent, ain got mit ainleichen
wesen der person. so ist got jhesus cristus, der daz opfer pringet
und seine erwelten chint, für di er daz opfer pringet, ain dinch
nach der menschait. und dâvon list man in dem ewangeli: daz got
der sun seinen vater pat umb seine chint und sprach alsô: ich pit
dich vater daz si in uns ain dinch sein als wir sein; und dâvon
semt got sich selber im selber für sich selber opfert, dâvon muz
daz opfer wert und genam sein uber alle opfer und ist unmugleich
daz ez unbert mug sein. von disen sachen haizzet gotez leichnam
ain opfer. selich sein di und wo sie, daz si je geporn wurden,
di got der sún in disem opfer seinen vater opfert und dâvon allez,
daz uns geschiht, cze leiden, daz wir gewalchen und gewandelt
werden von unser unedelm leben in daz from edel leben aines
gotleichen lebens, in dem wir got veraint werden. daz mohte wir
allez mit frewden, mit danche, mit willen gern leiden. wie aber
daz geschehen mug, daz schreibet uns mit ainer geleichnuzze ain
hôher lerer pischolf albrecht der predigar und spricht alsô:
mohte daz chraut verstên, daz man in dem garten priht, daz ez von
seinen unedelm wesen in unser edels wesen mochte gewandelt werden,
wi gern und wi frôlîchen mit grozzem dank sagen ez all di
arbait lid, daz czu der wandelung gehôrt, czu den êrsten daz man
ez in den garten abpriht, daz man es prüte, daz man ez hacke,
daz man ez seute, daz man ez chewt, slint und dewt. dicz
muz als an uns geschehen, welle wir von unsern unedelm wesen
gewandelt werden in ain gotleich leben und mit got veraint werden.
cze den êrsten muz man uns abprechen auz den garten dirr
werlt, daz wir chain gemainsam frewntschaft noch minne czu ir haben,
solher dinge, di uns mügen gotez geirren, und dâvon spricht sant
johannes czu gaistleichen lewten: ir schult di werlt niht minnen,
noch daz in der werlt ist; wann swer di werlt minnet, in den ist
gotez minne nicht; und aber spricht sant jacob der czwelfpot: wizzet
ir nicht, daz der werlt frewntschaft gotez veinten sint? und wer
der werlt frewnt wil sein, der ist gotez veint; und sant pauls spricht:
swer sich vellet in wertleich geschaft, der mach gotez
ritterschaft nicht pflegen.
cze dem andern mâl prúet man daz chraut daz man di
grúczen daraus mag gedauhen. also muzzen wir mit inhiczigem
widersacz di grúczzen flaischleicher geluste mit langer
ûbunge auz uns dawhen, und dâvon spricht sant pauls: di in
fleischleichen geluste lebent, di mugen got niht gevallen; und aber
stêt geschriben: ir schult ewr gelust nicht volpringen; wann
volpringet ir ewr gelust, so sterbet ir; totte ir aber ewr geluste, so
lebet ir; und dâvon stêt geschriben: gestatest du deiner sêl ir geluste,
si machet dich cze ainer frevd deinen veinten. dise gelúst
habent in der heiligen schrift manigen nam, man haizzet si weingerben
und dâvon itwîzzet got uns durch dez weissagen munt und
spricht alsô: ir seit nit ab den weingerben gelazzen von ainen vasse
in daz ander und dâvon ist ewr smack an ew beleiben. etwenn
haizzet man fleischleich gelúste milben, etwenn rost und dâvon spricht
got in dem. ewangeli: ir schult schaczze cze samme, den hort der
cze himel ist, den weder milben noch rost negt; als ob er spreche,
dâ chain gepreste pei sei, noch chain brodichait, chain fleischleichen
chrankhait. dirr milben ist gar vil, wann allez daz uns von
der andern unserr menschait anstözzet daz main ich alles, daz ist
gaistleiche hochfart, czarthait, geleichsenhait, nait, vergunst, eitelchait,
muzzichait, vierwicz und manger ander gepreste. diz milben
verderben mangen gaistleichen menschen und pringent manig edel
úbung cze nichte. daz sint di veint von den geschriben stêt: di veint
spotten gaistleicher lewt veier; wann so uns ofte will ist, daz wir
grozze dinch weln schaffen und uns andacht czesammen lesen,
so wirt ez ofte czu aim púschel und versmilzet uns under den
handen und geschicht daz geschriben stêt: di fremden habent in daz marck
auzgesogen und wizzent si dez nicht. dise milben sint uns
bezaichent pei ain unbederben volk von dem geschriben stêt: do got den
juden gegeben bet daz lant, daz er in gelobt het, und si mit gotz
hilfe all di erslagen hetten, di in dem lande waren und ainig
und dreuzzig chunig ôn fursten und herren, do stund under in
enmitten auf ain unbederbes volk und wuhs mit in, daz chunden
si nie vertilgen; wann gott wolt, daz si under in wuhsen durch vier
sache. di êrste, daz si bechanten, daz got di grozzen streit het
fur si getan, semt si so clainez volks niht getôten mochten. di
ander sache daz si got wolt an demselben volk úben, daz si
an in lernten urlewgen und streiten. und dâvon stêt geschriben in
dem puch jôsuê: daz volk hât got lâzsen under seinen lewten, daz
si under in selben lernten urlewgen. di dritte sache, daz si got
versuchen wolt, ob si in minten und ob si seine gepot wolten
behalten; wann er het in verpoten, daz si chain frewntschaft czu in
hieten, und dâvon stêt geschriben, daz got sprach: ich enwil
daz volk nicht vertilgen, daz ich inne wert, ob si fleizich sein cze
behalten meinew gepot di vierd sache, daz si got bewart vor
hohfart, in di si gevallen waren von den streiten und von den
mänleichen dingen, di si vormals getân hetten. und dâvon
sprach got czu in: ich wil dein veint nicht vertilgen ainez jâres sunder
múzzicleich, daz daz lant iht wüste lig und daz di tier sich iht
werden wider seczen. pei den tieren ist uns hochfart beczaichent.
durch diselben vier sache wi auch unser herr dicz volk unserr
brodichait nicht vertilgen an uns. doch ist hie cze merchen: an uns.
dô di juden si nicht mochten vertilgen, dô musten si in czins geben.
alsô stêt auz uns alle unser brodichait cze czinse grozzes lôns,
diweil wir chain frewntschaft mit in haben, daz wir si nicht willicleich
ane uns haien und in niht volgen. dâvon sprichet sant bernhart:
enstêst du becherung an dir, und gestêst ir nicht, so wizze
daz si dir lôn pringet, und dâvon spricht der weissag in dem
salter: si mei non fuerint dominati tunc immaculatus ero. ist daz
si mir nicht angesigen und an mir niht herschen, so beleib ich on
mail; ist aber, daz wir in unsern willn und unser gunst geben
und si mutwillicleich an uns haien, so enpfah wir von in tief
wunden der sunde, und dâvon spricht got: hutet ew, daz ir immer
chain frewntschaft mit dem volk gehabt, und aber spricht er:
wolt ir di veint niht toten di in ewrm lande wonent, so wizzet
di ir leben lazzet, di werdent euch als nagel in den augen und
als sper in den seiten. die red ist über meinen danch cze lank
worden und ist daz dâvon, daz mir dise materi pei mir selber vil
chunder ist, den di ordnung der engel chor, dô ich nie bin chom.
cze dem drittenmâl haket man daz chraut; alsô muzzen all di
gehachet werden mit leipleicher und geistleicher arbait, di got
ingeliebet schullen werden und mit im verainet. dez schol
niemant erschricken, wann ez daz grôst minneczaichen ist, daz got
seinen chinden hie auf erd erpewtet, und ist daz durch vier sache.
di êrst, daz got ir leben seinen leben und der, di im allerliebest sint
gewesen, geleichet; dâpei si auch ain urchund habent: got well si
auch in den frewden dez himelreichez im geleichen; und dâvon spricht
sant pauls: ist daz wir mit got leiden, so schullen wir auch mit
im reichen. daz aber dicz ain minneczaichen sei, das sagt uns,
ain heilige wittib fraw judith und spricht alsô: alle di got je
geviellen, di habent ir leben verczirt mit vil cestigung getriben.
di ander sache warumb ez ain minneczaichen ist, ist, daz nieman
cze hôhem leben chomen mach, er chom denn vor in tiefes leben,
chestigung, arbait, jâmer und nôt. und dâvon spricht paulus:
alle di durnachticleichen in got wellent leben daz muz sein, daz
di ahtung leiden. di dritte sache ist dew: als werleich nieman
lebt auf erd ôn sunde, als werleich übersiht got nimmer chain
sunde, aintweder der mensch straffe si an im selber oder got. und
dâvon ist daz ain grozzez gotez zaichen, daz got di sunde hie
abnimt auf der wehselbanch der parmchait, dô man mit chlainen
dingen grozze sunde abnimt denn daz got peitte piz czu den
gerichte der gerechtichait; und dâvon spricht got durch jeremiam:
ich straffe dich, daz ich dir iht ubersehe, als der sunden
unschuldich ist. cze dem vierden mâl wi uns got lâzzen arbait leiden,
daz dise stundig arbait uns lôns hulfe vor got ewicleichen; und
dâvon spricht paulus: di arbait di stúndig ist und ringe, wurchent
an uns uber all màzze ain ewig purde der êre; und aber spricht er:
ich waiz wol daz chain wirdigew chestigung noch chain marter
in dirr czeit mach gesein gegen der chunftigen êre, di uns geoffent
wirt; und dâvon swaz uns arbait und widermút got an wirffet in dirr
czeit daz tut er uns sicherleich cze guot. und dâvon spricht er in
dem puch der tawgen: ich straffe all di ich minne, und der engel
sprach czu thobiam: darumb daz du got genäm werd, must
daz sein, daz dich chestigung anviel; und dâvon spricht der weissag
in dem salter: di gerechten leident vil chestigung, aber got lôset si
vor in allen und dâvon spricht der wîssag in dem salter alle, di gern
tewrr werden, di schun dicz hachen willichleichen leiden, ob si mit
got veraint wellen werden. nu stêt geschriben in thobia: alle di got
üben haben daz gewis: ist ir leben in begerung, daz si darnach
gechrönet werden; ist aber ir leben in chestigung, daz si erlôst
werden und ist ir leben in straffe daz si damit in parmherczichait
chomen; wann got hât chainen gelust an unserr verluste, sunder
er machet stilles wetter und indes nach allem ungewiter und
nach allem wainen gewzzet er frewden. und dâvon als man nach
dem bachen daz chraut seudet, alsô seudet uns got nach disen hachen.
dicz sieden ist nicht anders denn ain influz ainer inhiczigen
brinnenden minne. von disen sieden spricht der weissag osee: ich
fewr. daz ist daz feur von dem got selber spricht in dem ewangeli:
ich pin chomen daz ich feur enczunde auf erden und waz wil
ich dez dann, daz ez prinne. daz ist nicht anders dann di inhiczig
gotleiche prinnendew minne in der gaistleich lewte sieden und
prinnen. in disen feur sot der weissag jeremias dô er sprach: got
hât von oben herab ain feur in mein gepain gesant und leret mich.
dicz sieden und dicz walln chumt von der tzuchunft des fewrs,
daz got selber ist, von dem moyses spricht: got ist ain swindez
fewr; von dirr czuchunft spricht ysaias: seht, got chumt als ain fewer.
von dirr czuchunft spricht sant bernhart: also ist gotez czuchunft;
segen, hail und sälde chumt mit im und alles daz umb in ist, fleuzzet
uberflúzzigen vol glúste. nu ist cze merchen, daz dreierlai
fewr ist; di êrsten czwai fliezzent von dem dritten, daz got ist, und
gent auch vor im czu allen den, czu dem daz dritte fewr chomen
wil, daz da got ist daz êrst fewr gêt vor, daz ez swende und
verprenne allez, daz dem dritten fewr widerczam ist; von dem stêt
geschriben: ein fewer gêt vor im und verswendet all sein veint di
umb in sint. dis veint sint alle sunde, all untugent; und wann
dicz erste fewer di sel vindet grun und vil saftes der sunden
dâvon mach dicz fewer mit lawterm laug nicht prinnen sunder mit
pitterm rauch, daz ist mit pitterr rew; alz wir sehen, dâ man ain
feur machet auz grünem holcz, daz rauchet mêr denn ez prinnet und
sawdet der saft und daz wazzer aus dem holcze. das ander fewer
derret und swelket und beraite di sêl, daz si ôn widersacz von dem
dritten geprinnen mug. daz fewr ist niht anders, denn ain senleichew
qual, in der di sêl prinnet súmleich nach tugentleichem
leben, súmleich nach gotez willen cze leben, súmleich nach got selben
und sô daz je edler ist nachdem di sêl prinnet und sênleichen
tobet, sô di andaht je edeler ist. daz aber diz feur vor dem fewr
gê, daz got ist, daz bewert man mit sant bernhart der alsô spricht:
es múz sein daz ain fewr der heiligen begerung vor gocz antlúcz
gê czu allen denselben, czu den er geruochet cze chomen. in
dirr andaht bestêt di maist menig; und wirt diczz feuer und dicz
sieden ofte alsô starck, daz di selben, di si da habent, wánent,
daz ez di hôhste und di edelst andaht sei; wann gotleiche andaht
ist so artik und so genuhtsam, daz je di wanen, di si enpfahen
und di niht hoher habent enpfangen, si sei di höhst, gleicherweis alz
dô man eim menschen den sêr hungert auzerwelte speis und
wolgemachte fürseczt. der mensch want di êrst sei di peste, piz er
der andern bechort; sô wirt er erst inne, daz di êrst niht di
peste ist gewesen. ist nu, daz sich der mensch durnahticleich
behelte in dirr andaht und daz er niht ableit, so leit auch got
niht ab, er chom denn mit dem dritten fewer daz er selber ist;
wann er vil mê begert czu uns cze chomen denn wir seiner
czuchunfte immer mugen begern, wann sant bernhart spricht: daz
sein begir unser begir entzundet, und dâvon mag chain sêl seiner
czuchunft begern, denn di sein gir entzundet. von disen sieden
dez fewerez, daz got selber ist, spricht sant bernhart: ich vergieh
in meiner tôrhait, daz got ist ofte czu meiner sêl chomen und
der fraget, wâpei ich daz wizze dâ ist got ain lebentige chraft und
dâvon, swenn er an mein sêl chumt, cze hant ermuntert er mein
naffanczzendew sêl, di ân ir lâz ist und trag, und verbundet in
prinnender minne mein hercz daz vor herte und stainein waz; er
beginnet auzgeten allez daz wider in ist und storet allen den irrtum,
er pflanczet heilige andaht und pawet tugent, er macht fawht daz
dürr und erlewht dye vinster, er öffent daz beslôzzen; daz
chalt waz, daz enczundet er. von diser genâden entstund ich sein
gegenwertichait, von der flucht aller meiner brodichait entstand
ich seiner gewalt, von der lôsunge meiner haimleichen meinen dingen
empfinch ich ain wunder, von der tief seiner weishait und von
der pezzerung meiner sit und meinez lebens wechort ich sein
uberfluzzig gute und von der widermachung und newung meinez gaistes
und mainez innern menschen empfing ich di gestalt seiner schön.
und von dem amplich dirr genâden erschreckte ich, der manigveltigen
genâden und grôzzen seiner sterche; und dâ got von meiner
sêl chom, dô erlasch dise genâd alle samt, geleicherweis als der ainen
wallenden haven das fewer entzuchet. daz ist daz sieden, in
dem wir sieden muzzen ê wir mit got veraint werden. von disen
sieden wer noch vil cze reden und auz der mâzzen suzzew red,
denn daz ich ez niht getar erpalden; dâvon daz dise heilichait cze
hôh ist und mein leben cze swach wann geschriben stêt: den vor
der schâr gotez majestât verdruchet sein êr.
swenn man nu daz chraut geseudet so izzet man ez, chewet ez
und slindet ez, alsô getar ich gesprechen: selbe di got geliebet schuln
werden und in im verainet, di izzet er gaistleich, chewet und slindet si.
und wann dise red ungewônleich ist, dâvon wil ich sie beweren mit der
schrift. von disen ezzen spricht got durch dez weissagen munt in
dem salter: ich az aschen alz prot; wann swie heilich, swie lauter, swi
rain si sein dir er da izzet, so sint si doch gegen seiner lawterchait,
gegen seiner rainchait, gegen seiner heilichait als ain asche. daz
cheuen ist niht anders denn ain himelischez und ain frewntleiches
straffen nach dem heiligen sieden, dâmit got den gaistleichen menschen
vor hôhfart wil bewârn und dômit er den menschen lewtern
wil und von im súndern und schaiden wil staup der sunden. und
dâvon spricht got durch dez weissagen munt: ist daz du daz edel
sunderst von dem swachen, sô wirest du alz mein munt. doch
ist daz chawen underschaiden von dem vodern hachen, wann daz
chawen ist von gotez wegen mit grozzer frewntschaft und mit
sicherhait der sêl, di si empfangen hat von den vodern genâden
und dâvon ist awch daz straffen innerhalp dez mundez. aber daz
voder hachen daz ist auzzerhalp und geschicht auch mit grôzzer
frewde. darnach slindet uns got, daz niht anders ist, denn daz
uns got einseczzet in ain volchommes leben. dânach däwet er uns;
swenn er unser leben schithet und schepfet nach seinem leben,
danach veraint er uns im selber, swenn er unser leben seinen leben
geleichet alz vil ez múgleich ist. von disen chewen, slinden,
däwen, ainung spricht sant bernhart: niemant wunder daz got
izzet uns und wir in wann anders chunde chain ainung dâ werden;
wann ezze wir got und er uns niht, so wäre er in uns und wir niht
in im, äzze aber uns got und wir in niht, so wer wir in got und
got niht in uns. schol aber di heilig schrift an ir warhait
bestên, di da spricht: got ist di minne und der in der minne ist,
der ist in got und got in im; sô múzze wir got ezzen und uns got
dis red all spricht sant bernhart. wie aber uns got ezze, daz
spricht er aber: alsô chawet mich got, swenn er mich straffet; got
slindet mich, swenn er mich seczzet in ein durnachtiges leben,
gaistleiches und heiliges; got däwet mich, swenn er mein leben nach
seinen leben schithet und stellet, got der aint mich im, sô er
mich im geleichet. in solher weis wirt der mensch mit got verainet,
und salich ist der mensch den got mit im alsô verainet in dem
opfer gotez leichnam in im und mit im seinen vater opfert; wann der
hunderttausent jâr gestempfet und gewalchen scholte werden, daz
er czu solher ainung und in solher weis geopfert wúrde; daz mochte
der mensch allez gern leiden. nu ist czeit daz ich wider an
den wech chom ab den abgang, den ich darumb hân geschriben, daz
wir westen, mit welher úbung wir mit got verainet werden und waz
arbait und waz heilichait darczu gehört.
der sehst nam gotez leichnam, der spricht in latein:
sacramentum, cze dawtsche ain heilichait. disen namen hat dise heilichait
durch czwo sache; di êrst durch di heilichait di an got ist, der
sich geit czu ainer speis; di ander sache durch di heilichait, di
dise genâde an dem wurchet di si wurdicleichen. enpfâhent. die
êrst heilichait di an got ist, ob ich aigenleich sprechen wil, di got
selber ist, di ist gruntlôs und ôn allen anvanch und ôn ende, und
dâvon chan noch mach chain crêatûr weder im himel noch in
der erde niht wirdigers dâvon gereden, wann si niemant mit ganzer
chuntschaft begrifen mag dann ir selben und sant bernhart spricht:
uns ist nicht sô nahen samm got, und niht sô unbegreiffenleich
sam got; und aber spricht sant augustin: in heiliger andaht vindet
man daz got ist cze himel, wechennet man got alz er ist, aber
weder hie noch cze himel bechenne wir got, daz er da ist; wann
swie wir cze himel mit bechantnúzze auz got schepfen gancz
frewde, als vil als in jesleiche geschefde frewden chomen mach und
als vil si enpfahen mac. doch chan der crêatûr erchantnuesse
got nit begreifen an seinen vollen wesen. und ist daz dâvon, daz
aller crêatûr wesen geczilt und in cziln begriffen ist, aber gotez
wesen ist one czil: geleicherweis als ain mensch, der auf dem
mêr wäre der sech daz mêre als vil er sein in di bechantnússe
seiner gesihte pringen möchte und mochte er doch darumb daz mêr
allez niht gesehen. auch spricht sant gregorius: got ist allain im
selben chunt und den menschen cristo, der mit der gothait
veraint ist in ainer person. und dâvon spricht sant johannes in
dem puche der taugen: ich sach ain beslôzzen puche, daz mohte
niemant aufgesliezzen weder in himel noch in der erde und
begonde ich wainen dâvon, daz niemant waz, der daz puch moht
aufgesliezzen. do chom der altherren ainer czu mir und sprach: alsô
wain nicht, wann daz lamp, daz auf erden getôtet ist, ist wirdig
aufczesliezzen daz puch. dicz beslôzzen puch ist nicht anders dann
di heilicheit gotes, di niemant aufgezliezzen mac mit den sluzeln
ganczer und voller erchantnuzze, denn daz lamp got und mensch,
daz durch uns an der menschait getôtet wart, und dâvon heizzet in
di minnend sêl in der minne puch ain beslôzzen prunne swie ich doch
vor hâb gesprochen, daz er ain offen prunne sey. wann ez
ist paidez wâr, wann er ist ain beslozzen prunne und ain offen
prunne; beslozzen an der bechantnuzze seins lebens und seiner
heilichait und dâvon spricht der weissag ysaias: wer chan sein
gepurd auzgelegen alz got, der sun von dem vater ist geporn; als ob
er spreche: niemant mag si auzgelegen. auch ist er ain offen
prunne, der uns mit den funf wunden, di er enpfienc, nach der
menschait an dem chraucz, got geoffent hât den auzfluz aller genâden.
alsô ist got ain offen prunne. und dâvon spricht sant augustin:
wir mugen gotez wegern, wir mugen nach got saufczen aber von got
chan niemant wirdicleich gedenken noch gereden; wann cze gleicherweis
als der fledermaus augen stèn gegen den glansten der
sunne, alsô stên unser chantnuzze cze gotez heilichait. wi daz nu
wâr si, daz got mit ganczer wechantnuzze und mit voller wârhait
niemant wegreiffen mug; doch ist auch daz wâr, daz man gotez
heilichait und sein erchantnuzze als vil begreiffet, daz gaistleich
lewte ab seiner heilichait hie enpfâhent gaistleich frewde und cze
himel vollen glust aller wunne; wann mocht wir gotez nit
wegreiffen, so hiet uns got als ofte nicht gemânt daz wir sein
wârnemen, der in den salter sprichet: veiert und sêt, daz ich got pin;
und aber in dem salter: gêt czu got und wert erlauht, und aber
moht man got in chainer weis begreiffen, so hieten di heiligen lerar
so mangen suzzen spruch von got niht gesprochen. und dâvon
spricht sant bernhart: waz ist got? got ist almechtíger wille, ain
aller gütigistew tugent, ain ewigez liht, ain unverwandeltew
besihtichait, di obrigiste selichait; der gaistleich munt schepfet,
daz si sein tailhaft werden, der andaht raiczet sein cze begern, der
andaht pitet in czenpfohen, der gereht machet in cze verdinen, der
uns enczundet czu ernstleicher mânung, der uns fruhtwar machet
guter werch, der uns rihtet czu gerehtichait, schichet czu senftmútichait,
mâzzet czu weishait, sterchet czu tugenten, haimsúcht czu trost,
erläuht czu erchantnússe, ewigt czu untötleichait, uns fullet aller
salicheit, umbveht cze aller sicherhait. dis red mocht sant bernhart
niht haben getân von got, hiet er gotez chain erchantnuzze gehabt;
wann möht man gotez niht begreiffen, so hiet sant paulus niht
gesprochen: ich valle an meine chnie und pit got den vater, daz er ew
geb cze begreifen mit allen heiling di höh und di tief, di leng und
di prait. auf dise vier wort schepfent gaistleiche leut vierlei contempliren,
in den si sich ubent mit got.
daz êrst contempliren ist von der höh. dise höh ist nit
anders dann gotz wirdichait, gotez heilichait, gotez majestat, di also
hôh ist daz der. glast dirr wirdichait daz contempliren aller crêatûr
widergleste. aus disen contempliren sprach sant pauls: ô höh
dez reichtums, der weishait und der chunst gotz, wie umbgriffenleich
deine gerihte sint und unervorschleich dein weg. in dirr
contemplacion stund sant bernhart dô er sprach: ô gewaltige weishait!
du reichest allenthalben chrefticleichen, ò weiser gewalt du richtest
alle dinch aus súzzicleich. aus disem contempliren spricht der
weissag in dem salter: â wê herre! wie gar dein chraft erhaben ist uber
di himel. hie contempliren wir; daz got ob allen dingen, under
allen dingen, in allen dingen, auzwendich allen dingen ist; hie contempliren
wir, daz got allenthalben ist und nindert mit cziln umbevangen
ist; hie contempliren wir, wie wâr daz ist, daz got spricht
durch dez weissagen munt ysaias: als hôh di himel sint uber daz
ertreich als hôh sint mein weg uber all menschleich weg und mein
gedanch uber alle menschleich gedanche. in diz contempliren vellet
ain andaht von wunder, daz ettwenn so starch wirt und so grôz,
daz der mensch weder mit worten noch mit gedanken mach ergrunden.
dez ist uns urchunde geben in der chunig puche pei ainer chuniginne
di von verren landen chom czu dem chunig hern salomôn,
daz si gesach sein reichtuom und sein êre; und dô si daz gesach do
geprast ir und sprach: nu sieh ich, daz di warhait deinen leumunt
ubertriffet und daz din êre und dein reichtuom mir nicht halber
ist gesagt, und darnâch sprach sy: selich sint di lewt di cze allen
czeiten pey dir wonen schuln. in disem contempliren stund herr salomon,
dô er sprach aus ainem andehtigen wunder: herre nieman ist
dir geleich weder in himel noch in erd, wann di himel, mugen dich
niht wegreiffen. auz disem contempliren spricht der chunig david:
allez mein gepain spricht, nieman herr ist dir geleich. und wann
gaistleich lewte in ir contempliren, dise hôhe niht mugen erraichen,
dâvon daz si di wird und der êren gast widertreibet, dâvon lêrt
uns paulus ainen wech in dem wir dise höh contempliren, als vil
ez uns mugleich ist und spricht also: di verporgen tawgen gotz, di
unsichticleich sein, contempliret man in den dingen di da sichtìch
sint; als ob er sprache, pey der hôh des himels verstêt man di hôh
und di groz seinez schepfars und sein gewaltigew maht; pei der schônen
ordenung der schepfe verstêt man di weishait gotz, pei der
getrewen pfleg und pey dem schirm und pey der erchantnuzze
der geschefde verstêt man di gut gotes. also contempliret man in
der geschepfde gotez di heiligen drîvaltichait; wann pei dem gewalt
verstê wir den vater, pei der weishait verstê wir den sun, pei
der trew und pei der gút seiner pflegnúzze, mit der er wachet
uber sein hantgetât, verstê wir den heiligen gaist. daz man aber
den schepfer schulle und mug contempliren in der geschepfde, daz
stêt geschriben in dem puche der weishait, daz spricht also: pei
der gròzz und pei der schôn der geschepfde mag man irn schepfar
wechennen, wann dez nieman geczweifeln mac, swaz der schepfar
geczirde nod schön êrn und gluost an di geschepfde hat gelegt, er
hab im selber mêr gehalten; wann er selber spricht durch den
weissagen: ich gib mein êr nieman. swenn also gaistleich lewte ir
andaht geraiczzent mit dem amplike der crêatûr, so gent si dann mit
disen contempliren von der geschepfde in den schepfar und habent
ir contempliren an in und sehen an sein höh und sein wirde, sein
maht und sein weishait. mit seiner höh sehent si mi di ruchung
seiner dimuotigen trewe, daz er so hôher sich rúchte cze naigen mit
so grôzzerr ruche seinez herczen úber uns arm. und wann ain
jecleiche ruche ain ahpern herren, di er naiget czu armen leuten,
animinner und danchnamer ist, dâvon geschicht daz, daz von
disen drein anplichen gotez wirde und damit seiner ruchung
und unser armuot wehset ain andaht von wunder in gaistleicher lewte
herczen, daz so groz wirt und so chreftichk, daz mit dem influzze
der gotleichen gnâden aintweder di erchantnússe wirt erlauht mit der
gâb der weishait, in der si ettwenn verstênt tiefe dinch und verporgnew
dink oder trefligew dinch gotes, oder di minne gotz wirt
in ir andaht gegôzzen, di daz hercze daczu praitet, daz den menschen
cze der czeit súzze und ringe ist cze tuon, daz er sein veint minnet;
oder ez wehset ein begir in disem contempliren, daz di
andaht auzzeuhet in solher begir und in solhem welangen, daz der
mensch tawsent tôd wolt leiden, daz er chomen scholt czu seinen
schopfer. alsô wirt di andaht aintweder erlauht von der weishait
oder enczundet von der minne oder aufgezogen von der gir. aus
disem contempliren spricht sant bernhart: ich mac mich selben
von frewden niht gehâben, swenn ich ansich di hôh majestat
solhe ruchung czu uns hat. auch ist cze merchen, sô dicz contempliren
abgêt, wann ez nicht lang bestên mach, sô choment si in
grôzz diemut, wann si bechennent daz si ir unvolchomenhait traibet
von dem contempliren, und dâvon stêt geschriben in ezechiele:
swenn di vier tier hôrten di stimme auf dem firmament, so liezzen
si ir vettache nider und stunden vor got als di betôrten vogel.
daz ander contempliren gêt auf di tief. dise tief ist niht anders
denn gotes gerechtichait, und dâvon spricht der weissag in dem salter:
gotez gerichte ist vil ewengründe. dicz contempliren ist niht
anders, denn sô gaistleich lawte in vorhtsame sorge gedenchen,
daz gotez gerechtichait ist sô starch und sô gancz, daz si chain
ubel übersicht; ez muzze aintweder der mensch mit rew und mit
pezzerung an im selben rechen oder got. auf disem contempliren
stund der weissag jeremias, dô er sprach: ich sâhe ain gewahsen
gerten. dise gerte ist niht anders dann gotez starchew rache uber
all missetât, di doch czu allen czeiten gerehte ist, swi uns doch
daz verporgen sey di darumb wahsent haizzet, daz si chain sunde
ubersiht. auz disem contempliren spricht sant bernhart: man
siht hie got als ainen rehten richtar der mit strenger gerechtichait
von dem verworffen sunder chain gutât nimt noch chain ubeltât úbersiht.
und dâvon spricht sant bernhart: ich gib mîch schuldich, swenn
ich auf dicz contempliren chom, daz ich in sô grôzze vorcht chom,
daz ich nahen geslipfet waz und sprach wider mich selben den
spruch der geschriben stêt: ez waiz nieman, weder er gotez
minne oder seins hazze wirdich ist. hie contempliren man daz vorhtsam
wunder, daz got mit verporgener gerechtichait ainen grôzzen
sunder wechert und ainen grozzen heiligen leit vallen, als got
spricht: ich erparm mich über den ich wil und lâzze verherten den
ich wil. dicz contempliret der weissag und sprach: ez gêt auz
dem in daz. dicz contempliert paulus dô er sprach: swer stê,
der sich daz er iht valle. swi dicz contempliren vorhtsam sei, herte
und on gelust, doch ist ez gaistleichen leuten auz der mâzzen nücze
und fúderleich; wann ez swendet sunde und vertreibet untugent, es
mahet uns gesichtich, leschet an uns ubermuot, hôhfart und leihtichait,
behaltet uns in diemut und sezzet uns in gocz vorcht, ân
di allew chain gaistleich mensch nimmer tewrr werden mac. daz
aber gocz vorcht gut sei, dez ist di heilig schrift urchund wol
und dâvon spricht der weissag in dem salter: salich sein alle di got
fürhten. und aber stêt geschriben: salik ist der mensch der czu
allen czeiten vorhtsam ist; und aber spricht der hôh contemplator hêr
job: ich han czu allen czeiten got gevorcht alz ain diezzend güzze,
di ob mir war. so spricht der heilig herr sant bernhart: ich
han in rehter warhait erfunden, daz nit sô guot ist gaistleich genâd
cze gewinnen, sô daz der gaistleich mensch niht hohmutich sei, sunder
daz er vorht hâb; und dâvon spricht er aber: darnâch du gaistleich
mensch, swenn du in genâden seist, sô furcht, daz du dich
nit werdiclichen an den genâden ubest; so dich di genâde
verlâzzen hâb, sô furht aber daz du dich iht verbarloste habest; wann
der got, der dimutigen lewten genâd geit, der nimet si in ân
schulde. niht chain weis so dir di genâde werde wider gegeben
so fürcht ân mâzzen, daz du dich iht aber vergeste. salich ist
der mensch, der sich mit disen dreyn vorchten wewart, daz er furcht
umb enpfangen genâde, mêr uber di verlorn genâde, aller maist
umb widergegeben genâd. nu môhte sprechen ettwer: du munich
hab dir dein vorcht, ich wil got minnen durch drey sache:
die erst daz di minne edler ist denn vorcht, di ander
daz si hôhen lôn pringet, di dritte daz ir joch senfter und suzzer
ist. dez antwort ich und sprich: du hast recht, ist daz du
minne wewarst mit den werchen, als got selber spricht: der mich
minnet, der beheltet mein gepot; tuost du aber der werch nicht als vil,
as pilleich ware, so gêt ez. aber an mein red, daz du got pilleich
furhten schol umb di sunde, daz du dich der minne unwirdich
tuost mit saumchait der guoten werchen. von dirr sache ist auch daz
man allen lewten vorcht gepeutet und niht allain gemainen lewten,
sondern heiligen lewten als geschriben stêt: fürchtet got all heiligen,
wann di got fürchtent den gepriste nihtes, dâvon daz unser leben so unwederbs ist und sô gar swach vor den augen gotez gerechtichait,
wann waz wir ubels tun daz ist eittel übel; waz aber wir
gutez tun daz ist dannoch mit unbrathichait also vermenget und
vermischet daz ez gotez gerehtíchait nit genam mach sein. und
dâvon spricht der weissag: all unser gerehtíchait ist vor gotz augen als
ain unflat. aber daz wort spricht sant bernhart: got herre, ist
unser gerechtichait vor deinen augen alz ain unflat, waz unflatze
ist daz dann unser ubeltât. und davon ratte uns got in dem
ewangeli: so ir allez daz tuot daz ew gepoten ist, so sprecht:
wir sein unnutze diner. und dâvon daz wir so vil stewr hâben
got cze furhten, dâvon schol ez uns leiht cze râten sein; wann
welcher mensch gotez gerechtichait ansiht und dapei sein unbederbe
leben und pey den czwain got niht furchtet, der hât ain stainein
hercze, darumb daz sein gerechtichait so voll sache hât uns zce
verderben an leib und an sêl daz nieman getar noch mag
gesprechen; herre warumb tuost du daz. daz man aber wizze, waz
vorcht man main di got und sein heiligen in der schrift gemainleich
gepieten allen lauten, dâvon ist cze wizzen daz czwairlay vorht
ist; ain di allain di helle fürht und di pein der helle, und alle di
guottât di si tuot und di ubeltât di si lât durch anders niht
tuot und lât dann durch di vorcht der helle und durch di sorge
der pein. dir vorcht maint man niht noch gepewtet ir niht, wann
dise vorcht ist niht lônpare. wann der alle di guottât tete di all laute
tuon in dirr vorcht, er chöm damit niht cze himel, dann daz dise
vorcht daczu guot ist daz si der minne stat beraitet und dâvon
spricht sant bernhart: als daz herte porste vor in den schuch gêt,
darumb daz der drât hinnach gêt, alsô gêt di herte vorcht in daz
hercz daz di minne nach gê. dise vorcht haizzet chnechtes vorcht,
der seinem herren ôn all trew dinet und ôn all lieb, sunder
neur darumb, daz er der herten slege uberige werde. von dirre
vorcht stêt geschriben: der chnecht welibet niht immer in
dem haus wann disew vorcht muz aus, als geschriben stêt: di
volchomen minne treibet aus di vorcht. di ander vorcht haizzet liber
chinde vorcht, di neur darumb vörhtent, daz si got beswaren. dise
vorcht ist gemischet mit der minne und stent ir augen wan
czu got in aller irr übung, und in all irn werchen furchtent si niht
anders, dann daz si got beswarent; wann di swär heiligen
läuten laider ist dann chain ander sache, di si von den sunden
nemen. von dirr vorcht stêt geschriben in dem salter: di heilig
vorcht gotes di beleibent van ewen cze ewen. daz ist di vorcht
di got und sein heiligen so fleizzicleichen raten cze haben allenthalben
in der schrift; wann wer dis vorcht hât der hât di minne.
wie aber dise vorcht mit der minne mug gesein, daz ist leicht
cze verstên. so wir got je serr minnen und mêr sô wir
je serr fürhten daz wir wider in tún.
daz dritte contempliren gêt auf di prait. dise prait ist niht
anders dann gotez minne, di also prait ist, daz si raichet von den
frewnten czu den veinten. und dâvon spricht paulus: dô wir
dannoch gotez veint waren, dô wurden wir got dem vater gehuldigt
mit seinez suns tôd, michels mêr nach dirr suon werden wir behalten
mit seinem leben, als ob er spreche: seint uns sein tôd sô
vil grôzzen genâden praht, michels grôzzer genâd pringet uns
sein leben. und aber spricht paulus: sô gar ôn mazze hât uns got
geminnet, daz er seinen aingeporn sun niht ubersach, er gâb in in
den tôd für uns all. von dirr praiten minne spricht sant johannes:
seht welhe minne got der vater uns gegeben hât, daz wir seine
chint haizzen und sein. dise minne gotz ist so prait daz si raichet
uber all sein hant getat und dâvon stêt geschriben: herre du
hazzest niht dez du geschaffen hâst. dise minne ist alz prait als
got selber ist; und wann got an seinem wesen chainen anvanch
hât noch chain ende alsô hât auch sein minne chainen anvanch noch
chain ende. daz aber gotez minne ôn allen anvanch sei, daz spricht
got durch dez weissagen munt jeremie czu seinen chinden: ich hân
dich geminnet in ewiger minne; und der czwelfpot spricht: got
hât uns geminnet vor angenge der werlt. daz auch sein minne
ôn allez ende sei, daz spricht sant johannes ewangeliste: dô got di
seinen minnet dô minnet er seu pis an daz ende; daz ende als di
glos spricht ist ain ende der volchomenhait und niht ain ende der
ablazzenden minne. und dâvon stêt geschriben: der wâr frewnt
minnet cze aller czeit; uber daz wort spricht ain suzzer lerer boneventur:
got der wâr freunt minnet niht allain cze aller czeit, sunder
er minne vor aller czeit. von dirr grozzen und praiten
minne spricht ain hôher lerar ain suzzes wort: o mein sêl mit
wunderleicher weis got alsô ganczer minnet dich alsô ganczen mit
seiner ganczen minne; er minnet uns sô gar, daz er uns dester
minner niht minnet, dâvon daz er ander sein geschepfde czu uns
minnet und mit uns. und dâvon spricht sant augustin: ô
suzzer jhesus dein minne stêt uber uns als ob du jesleichen alain
minnest und niemand mer. dise red gît mir cze verstên ain auz
der mâzzen freudenreiche wârhait di ich paltleich hie seczzen
wil, daz got aines seiner erwelten chinder mer minnet und grozzer
minne czu im hât, denn in allew creatur geminnen muge. und ist
miner minne, di er czu ainen seinem chinde hât, alz uberfluzzich,
mêr denn aller creatur czu im; als dez mêr ist daz ôn ende
ist, dann daz mit ainen ende ist geczilt. warumb aber got uns
sô gar ôn mâzze minne, dez vinde ich chain ander urchunde in
der schrift, denn daz er es tuot durch sich selben; wann ez sprechent
di maister: daz ain jesleich dink daz guot ist und auch guot haizzet,
sich engiezzen muzze und sich gelainen muzze von der naturleichen
art miner guot. und wann ez daz obrigst guot ist und di hôhste
suzze, von dem alle guottât und alle suzze flewzzet, dâvon
muz ez sich engiezzen und gemainsamen. daz aber got ain
súzze und ain guot ist, daz spricht sant gregorius: got ist ain salich
dink, dez wesens ain gut ist und dez natûr ain suzze ist, und
dez aigenew artichait ist erparmen und ubersehen. daz aber
got durch sich selben minne, daz spricht er durch dez weissagen munt ezechielem: ich tuon ez nicht durch ewch, sunder ich tuon
ez durch meinen heiligen namen. auch spricht got in dem ewangeli;
ich hân euch erwelt und niht ir mich. auch spricht got in dem
puch der taugen; ich bin der êrst und der leczte. aber daz wort
spricht di glos: ich pin der êrst an der anhebende minne und der
jungst an der czetrenten minne, wann auz seinem hercze anders
niht flewzzet dann minne. aber czorn, rache und veintschaft nimet
er von auzzern sachen. und dâvon spricht got durch dez
weissagen munt: ich hân ain fremdez werch czetuon daz ich czurne
und riche. dis red alle pishêr saget und maint niht anders,
dann daz dise prait der heiligen minne ôn anvanc und ôn ende
und ôn allew czit ist nu sol man sagen wie gaistleich lewte
ir contempliren richten auf di prait und wann dise chunst vodert
heiliges leben und durchnachtig ubung guter werch daz mir
fremde ist, dâvon hôrte ich dis chunst gerner von den, di ir red aus
dem herczen nement und auz der ubung dicz contempliren; dann
daz ich selben reden muz, dez leben verre stêt von der heiligen
úbung. wann sant bernhart spricht: swer dicz contempliren lern
welle, der lern czu den êrsten heilik sein, wann swer heilich ist,
der chan ez, swer nit heilich ist, der chan ez nimmer gelernen. doch
wann mir. cze schreiben ist geschehen, sô red ich, daz mir gewizzen
ist von dirr heiligen ubung; und ist cze wizzen swenn gaistleich
laüt ir contempliren cherent auf dis prait der gotleichen minne, sô
chundent si dirr heilichait niht nahener chomen mit chantnuzze,
dann daz si daz begreiffen, daz ir tief ôn grunt ist, ir prait ôn
czil; und swenn si daz begreifen daz es chain crêatûr wegreiffen mach
sô sint si dirr heilichait aller nehest chomen; und wann dise prait
gotez minne ir erchantnuzze und ir contempliren widertreibet,
dâvon erwegent si sich dirr chantnuzze und cherent ir contempliren
an di auzfluzze, di da mezzent auz der praite gotez minne.
waz sint di auzfluzze gotez minne? daz sint di glanest di da fligent aus dem aitofen gotez minne. welhez sint di glanesten?
daz sint di guottât di got seiner crêatûr tuot und hât getan. alsô
geschicht ez in disem contempliren: swenn si dirr prait gotez minne
an ir selben niht begreifen mugen, sô begreifen si sie an der guottât,
di er uns hât getân und noch tuot. dirr guottât ist ôn czal und
ôn genâden gruntlôs, der got súmleich hât getân an im durch uns
sumleich ôn uns durch uns. der guottât di er uns hât getân an im
selber der sint czwo. diw erst daz er mensch wart durch uns, di
ander daz er sich selben uns gechohet hât cze ainer spais. di paid
an genâden so wunderleich sint, daz dirre wunder cze ende nieman
chan chomen. von der êrsten stêt geschriben daz got spricht durch
dez weissagen munt jeremie; ich hân mein haus gelâzzen und
mein erw, daz ich cze himel hân und pin auf erden chomen und
hân mein czarte sêl gegeben in di hende meiner veint. und aber
spricht er in ysaias puche: mensch ich muz deinen sunden
dienen, du hâst mir grôzze arbait gemachet mit deiner ongerechtichait.
von dirre guottât, die uns got hât getân an dem, daz er mensch wart
durch uns, mit dem daz er darzu gehôret, war noch vil cze reden
von seinem leben und von seinen tôd, daz ich allez lâzze beleiben,
dâvon daz sin gar cze vil wurde wann mit der czeit ê czerúnne den
der materi. und dâvon hân ich ez wan furgelegt, daz man wizze daz
di selbe guottât gehôret in daz contempliren. von der andern guottât
daz er uns sein selbez leip cze ainer speis hât gemachet, wil ich
niht mêr reden, wann dicz puchlein allez gemachet ist von derselben
genâde.
der guottât di uns got hât getân an uns selber, der ist on czal,
doch wil ich si in funf dinch wesliczzen. di êrst ist daz er uns
geschaffen hât, dez er uns gepildet hât an der sêl nach dem pilde der
heiligen drîvaltichait. di ander genâde, daz er uns geporget und
behutet hât daz wir in dem wütenden, wilden mêr dirre welt niht
versunchen sein; daz dritte, daz er uns in gaistleich leben. geczogen hât,
daz ain sunder minne czaichen ist. di vierd genâd, daz er uns in
gaistleichen leben wehutet, daz wir iht vallen und uns czewhet und
raizzet als vil ez an im ist, cze volchomen leben. di fünft genâde,
daz er uns gemaint und geterempt hat czu seinen ewigen freuden, dô
wir sein gesinde ewiclichen haizzen und sein.
daz vierd contempliren gaistleicher lewte gêt auf di lenge. dise
lenge ist anders niht dann gotes ewicheit, di also lanch ist, daz si
weder anvanch noch ende hât. von dirr lenge gotez ewichait stêt
geschriben daz got spricht: ich pin daz angenge und daz ende. aber
daz wort spricht di glos: got ist ain angeng ôn anvanc und ôn ende,
ôn alle zil. und dâvon spricht sant job: numerus dierum ejus
inestimabilis, di czal der jâr gotz chan nieman geahten; und dâvon
spricht der weissag: herre du pist unbandelper und diner gâr
gepristet niht. swenn nu gaistleich lewte ir contempliren richten gegen
dirr lenge, so vindent si niht anders, dann ain so getân lenge, di
weder anvanc noch ende hât und dâvon wenden si ir contempliren
auf di frewdenreiche genuhtsam und uf di genuhtsam freude, di uns
got hât weraite in dirr lenge seiner ewichait, daz er alain uns und
den engeln dis ewichait hât gemaint, der doch ellew crêatûr von
naturleicher weger wegert. in disen contempliren lauffent si mit ir
getrahte czwischen den himelischen schâren, si sêhent an di schônen
ordenung der engel, di prinnende minne der seraphim, daz liht der
weishait der cherubim, di wârhait der gerechtichait der throni. von
der engel chor lauffent si mit ir getrahte czu der schar der czwelfpoten
und nement ir wunder ab der wirdichait, von den czu der schar
der marterer. in disem contempliren wehset in ain andaht von ainer
grôzzen begerung und sprechent mit grozzem welangen: â wê! wenn
chumt di czeit, daz ich czu dirr himelischen samung chom! und
wegerent cze sterben und mit got sein. hie chumt in cze wedenchen,
daz der weissag spricht: daz tawsent jâr vor got sint als der gestrig
tag, der heut vergangen ist. von dirr genuhtsam der freuden, di cze
himel ist, sprichet sant peter: ich wil euch niht versweigen daz vor
got ain tach ist als tausent jâr und tausent jâr als ain tag. do ist
alle êre, alleu freude, reichtum, weishait, glüst, fride, trew, wârhait,
gunst; da ist allez daz gut ist, und ist allez dâ niht, daz übel ist
und aller genâden hat man dâ ewig sicherhait. dicz sint di vier
contempliren in dem sich geistlich lewte úben.
wann von disen vier contempliren wahsent vier andacht. wann
von dem êrsten contempliren gotes hôhe wehset ain andaht von
wunder, von der tief wehset ain vorcht, von der prait wehset ain minne,
wann got umb sein minne niht anders wil cze widergelten, dann
minne; von der lenge wehset ain gir und ain welangen der himelischen
frewden. auch wehset hie ain starcher fursacz gute dinch cze
wurchen piz an daz ende, wann nieman gechronet wirt dann der
durnachticleich volherte piz an daz ende an guten werchen. und dâvon
spricht paulus: ez wird nieman gechrönet, dann der vorderleich
gesigte, und unser herre spricht in den tawgen puche: piz getrew piz
an den tod, so gib ich dir ain chrôn dez ewigen lebens. und aber
spricht got: der überwindet und hüttet guten werche piz ans ende,
dem geb ich gewalt uber di diete, und aber: der überwindet als ich
uberwunden hân dem gib ich cze siczzen auf meinem thron mit mir,
as ich pei meinem vater sicze auf seinem thron.
nu ist cze wizzen daz diese vier ubung ettwenn haizzet ain
gedank, ettwenn ain meditiren, ettwenn ain contempliren! wann swenn
gaistleich läute sich ubent mit gaistleichen getrahte und in daczu got
mit infliezzender genâde niht weholfen ist, sunder daz er si in selben
let alsô, daz si allain an genâde sich uben mit vleizzigem ernste,
solche übunge haizzet aigenleichen ain gedanch, wann gedanch ist cze
latein als vil gesprochen als ain twanksal; wann solhe ubunge ân
gotez hilfe ist herte und ôn gelúst und. dâvon muzzen si sich czu
solcher ubung sêr twingen. swenn aber geistlich lewte sich ubent
und mit vleizziger andaht und in daczu got weholfen ist mit infliezzender
genâde, alsô daz si in solhem getraht grôzzen glust enpfâhent
und doch in disen getrahte in mindern beleiben und pei in selben in
menschleicher verstandenhait, und daz ich churczleich wesliezze daz
ich da main, swenn ir fleiz und ir verstandenhait sich ubel mit
weholfener genâde, alsô daz der fleiz pei der genad ist und di genâde
pei dem fleizz, sôlich gesampte ubung haizzet aigenleich meditieren,
daz als vil gesprochen ist als ain inners getrahte. swenn aber di
andaht alsô verre gewehset, daz got mit infliezzender genade den
menschen anzczewhet in ain ungewônleich gnâde und in ain fremdew
innerchait, in der alle innern sinne und auzzern sinne nach menschleicher
ubunge unverstandenleich sein, solhew andaht, solhe innerchait
haizzet aigenleich contempliren, daz als vil gesprochen ist als ain
verres sehen, wann si ofte in dirre heilichait solhe dinch sehent, di
verr sint uber alle menschleich wechantnuzze. dise genâde geschiht
allain von götleichen influzze und nit von menschleicher ubung, dez
wir dapei urchunde haben, daz dise heilichait gaistleich lewte etwenn
fürchumet und si anvellet, ê daz si di genâde vodern. auch geschicht
daz, swenn si gaistleich lewte mit allem fleiz mit allem ernst mit
starcher ubung suchen und ir mit ganczen herczen wegern, daz in danne
di genâde fremde ist; dapei verstê wir niht anders, dann daz dise
genâde nieman mit chainen dinst verdinen chan sunder daz si got
geit von freileichler miltichait, wem er wil und swenn er wil; als
geschriben stet: der heilig gaist gemaint sich swem er wil, swâ er
wil und swenn er wil. doch den menschen an dapei daz er sich
gegen der genad cze allen czeiten beraite hab, daz er daz hercze
rain, di gewizzen mit lauterchait weraite, den willen frey von
fleischleichen geluste, den leip als vil im sei notdurfte oder gehôrsam
gestatet entladen auzzerr chumernuzze, di verstandenhait staticleich
cze guot richten, all inner sinne an got werffen; als der weissag
spricht her david: mein augen stênt stêticleichen hincz got;
und aber spricht er: herre ich trage mein sêl cze allen czeiten in
meiner hant. in solher warnung schullen sich gaistleich lewte, di
dicz contempliren wegeren cze allen czeiten lâzzen vinden, swenn got
von seiner freien milte di genâde geruche cze geben, daz dann
der mensch wereit sei und der genâde engegen lauf. dise
drei ubung gaistleicher lewte di dâ haizzent gedanch, meditieren,
contempliren, sint also geôrdent daz si dann ain gedanch haizzent,
swenn sich ain gaistleich mensch mit fleizzigem ernst ubet ôn hilfe
der genaden; meditiren haizzent si, swenn dem ernstleichen fleizze
gotez genâden weholfen ist; cze dem dritten mâl haizzet diselbe
ubung ain contempliren, swenn di genade dez menschen andaht
auzczewhet an den ernstleichen fleiz; alsô habent di gedanchen fleiz
ân genâd, meditiren fleiz und genâd, contempliren gnâde ôn fleiz.
von disem dritten contempliren spriht sant bernhart: in heiligem contempliren
geschehent czwei ausgenge, ainer in dem innern sinne, der
ander in der andaht, der ain in dem liht, der ander in der hicze,
der ain in der erchantnuzze, der ander in der verstantnuzze,
der ain in der weishait, der ander in der minne. den auzganch
der minne wurchet got der vater an der sêl, der aigenleich angehôrte,
daz er minne; den auzganch der weishait wurchet got der sun der
ain weishait seins vaters haizzet und ist. daz aber ist ain
unmâzzige gút und ain grôzze suzzichait mit ainem grôzzen fursacze
got cze dinen piz an daz ende. der in di andaht vellet daz get
aigenleich von dem hailigen gaiste. ist aber daz dise drei
genâden czesammen fliezzen, di minne dez vaters, di weishait des suns
und di süzze des hailigen geiste, solhew genâde alsô gehauffet
flewzzet von der heiligen drîvaltichait und geschiht daz got gelobt hât.
in dem ewangeli: swer mich minnet den weheltet mein gepot und
minnet in mein vater und wir chomen czu im und haben unser
wonung pei im. anch ist cze wizzen daz di weishait gotz des suns
di andaht aufczewhet in ain unmâzzigez wunder und haizzet dann ain
speculiren, daz als vil spricht, als ain licht der wechantnuzze oder
ain schauen in der weishait. swenn aber di minne, di von got
den vater, gêt in di andaht in unmazzigen. suzzen geluste und in
unmâzzig gir got cze gevallen und seinen willen ze tun und haizzet
denn ain jubiliren, daz als vil spricht, alz ain gaistleich freude
oder ain frewdenreiches frolochen, daz sich mit auzzer ungeperde
meldet. swenn aber dise czwo genâde, di minne dez vaters, di
weishait dez suns mit der úberfliezzenden guot dez heiligen gaistez
in di andaht czesamen fliezzen, di da all drei von der heiligen drîvaltichait
fliezzent, dirr haufe der gnâden fremdet di andaht ir selben
in unmazzig freude und haizzet aigenleich contempliren. als
geschiht daz di andaht ettwenn wirt aufgezogen und haizzet denn
speculiren, etwenn empfremdet und haizzet denn ain contempliren.
mit dirre rede ist gesagte als ich mochte und mir got geruchet cze
geben von der heilichait gotez leichnam. di gaistleich lewte contempliren
in vier mâzzen der hohe, der tief, der preite, der lenge;
von den auch daz cze gewizzen ist daz dise mâz got unaigenleich
mezzen, wann ôn got chain maz vellet; wann dise vier dinch sint
unverschaidenleich, wann sein hôhe ist sein tief, sein tief sein preite,
sein preite sein lenge. und dâvon spricht sant bernhart: got geb,
daz wir dise vier dinch in solher wârhait wegreiffen, daz wir in
geistleicher wechantnuzzer wegreiffen, daz di vier mâz ain dinch sint in got.
cze dem andern mal haizzet gotez leichnam ain heilichait von
fünf sachen. cze dem êrsten, daz si all di heilich machet, di si
wirdicleich empfâhent; und als ofte man dis heilichait empfâht daz man
alz ofte davon heilichait minnet, daz daz erfullet wirt, daz geschriben
stêt in apocalipsi: qui sanctus est sanctificatur adhuc; der heilich ist
der werde noch heiliger, daz ist so vil, daz dise heilichait nimmer
als ofte andachtich enpfangen wirt, der mensch neme als ofte czu an
heilichait. di ander sache dârumb gotez leichnam ain heilichait haizzet
ist di, daz si unser gedachtnuzze ermante und ir fúrwirffet di
heiligen minne, di got ermante, daz er uns dise heilichait stifte und
di jungiste hinfart und schiedung, alz er sich schiede von seinen
jungern. dise gedenchnuzze der gottleichen minne enczundet unser
minne; swenn wir andechticleichen gedenchen, dazz sein minne grozzmúte
sei, di in so ungelimpfleicher gnâden ermant, daz er seinen
menschleichen leip fúr uns und durch uns in den tod gab und
denselben leip in der glúte seiner gotleichen minne uns stifte czu
ainer speis, di uns sterchet und sichret czu ainen gotleichen leben,
also daz er von im selben in den tôd gieng. wann in der weis als
er hie weliben ist, verainet er uns in im und sich in uns, als er
selber spricht: der mein fleisch izzet und mein plut trinchet der weleibt
in mir und ich in im dez er niht entate in der weis, als er hingiench.
cze dem dritten mâl haizzet gotez leichnam ain heilichait, daz er
uns heiligte von der gedehtnuzze seiner marter, der er uns ermant an
der niezzunge dirre heilichait, als er selber sprach: als ofte ir dise
heilichait enpfâhet als ofte gedenchet an mein marter. dise gedahtnuzze
andachticleich gehandelt rötet und rosen verbet unser sêl in so
starche mitleidung seiner marter, daz si ofte den leip nach ir czewhet
in all di arbait, mit der er sich gepilden mac und geleichen unsers
herren marter als sant pauls sprach: unsers herren môsen trag ich
an meinem leib. cze dem vierden mâl haizzet gotez leichnam ain
heilichait, daz uns diselb niezzung, die wir hie verporgenleichen haben,
ermant der blozzen, wâren, ewigen, niezzung. dise gedehtnúzze
erhebet unsern gedinge, wann uns dise verporgne niezzung ain pfant
geit und ainen genâdigen tingen der ewigen niezzung. cze dem
funftenmâl haizzet gotez leichnam ain heilichait, daz sein leip seinen leip
heiligt, dâvon spricht sant bernhart: daz gotez leichnam andachticleichen
enpfangen, chrenchet und leschet all prodichait dez lebens, also
daz si all wol schreien mohten, daz daz heidenische hir sprach: wê
uns der grôzze got ist chomen in daz geczelt. auch heiligt sein sêl
unser sêl und alles, daz er ist, daz heiliget an uns allez, daz wir sein.
swer nu gotez leichnam wirdiclich enpfâhen wil der schol seinen
gaist uben in sehslai andaht. cze dem êrsten mâl in andaht dez
wâren gelawben, cze dem andern mâl in lawterchait der gewizzen,
cze dem dritten mâl in gedingen genâden von gotleicher milte, cze
dem vierdem mâl in bluchleicher dimut, cze dem funften mâl mit
inhiczziger minne, cze dem sehsten mâl mit girleichem geluste. cze
dem êrsten sprich ich, schole sich der mensch uben in der wârhait
dez gelauben, also das er czu dirr speis gê mit allem din gelauben,
dez di wârhait giht und di heilig schrift sagte und di cristenhait
gelaubte von dirr heiligen speis; und schol dicz geschêe mit
ganczer mainung ôn allen czweifel. in dirr lauterchait dez wâren
gelauben schol der mensch chainer seinen sinnen volgen, wann all
unser funf sinne widersprechent di wârhait dez gelauben, wann di
augen sprechent: ich sich ain prot; di oren sprechent: ich hör ain
prot prechen; di niezzung spricht: ich essen ain prot; di tastung
spricht: ich greif ain prot; der smak spricht: ich smek ain prot.
wider di fünf sinne schol der mensch daz licht der wârhait in sein
herczze seczzen und schol sprechen mit ganczer mainung: ich gelaub
daz under dem schein dez procz wâr got und wâr mensch ist, der
von unserr frawen sant marien geporen wart, fur uns an daz crewcz
genagelt wart, und gelaub aller der wârhait, mit der cristenleich gelaub
gestiftet ist. und wann der mensch solhe dinge hie gelaubet
der im alle sinne gesweichet und abestent, dar geit im got solchen
lôn der uber alle sinne raichet, als der weissag spricht: herre di
freud, di du hast weraitet den, di du dâ minnest, di mag weder or
gehoren noch augen gesehen noch in dez menschen hercze chomen.
dicz êrsten stuchez ist alsô nôt daz sant paulus spricht: ez ist
unmugleich daz jeman mag got gevallen ôn gelauben. cze dem andem
mâl schol man dis speis enpfâhen in lauterchait der gewizzen, ob wir si
wirdiclichen wellen enpfâhen. dise lauterchait der gewizzen stêt
an drein dingen; daz êrst an der lautern verstandenchait. in ir
gewizzen mug freileichen sprechen daz sant paulus sprach: ich pin
mir nihtez gewizzen. cze dem andernmâl daz di gedehtnuzze
staticleich ir gedanche geheftet hâb an di guottât gotz und sprech
daz der weissag sprach: waz gib ich got umb allez daz, daz er mir
genâden hât tân. daz dritte daz der wille sei gerihte auf gotez
willen. dise drew dinch machent ain lauter gewizzen: daz êrst,
swenn chain schulde di gewizzen peizzet; daz ander, swenn di
gedahtnúzze ir wônung hât pei got; daz dritte, swenn der wille
daz wil, daz got wil. dise drew dinch sint ain urchunde daz got
dem menschen sein sunde hâb vergeben. cze dem drittenmâl
schol der mensch gên czu dirr speis mit gedingen gotez
genâden alsô daz der mensch gedenche: waz mac mir got versagen
oder waz genâden mag er mich verzeihe, der sich selben mir geit.
und dâvon spricht sant gregorii von der grözze der gâb, di uns
got hie geit, wehset uns grôzzer gedinge, daz uns got in dem
himel grôzze und wirdicleich gâb welle geben. und dâvon spricht
paulus: got hât sich selben uns gegeben, waz genâden mac dann
gesein, di er uns mit im selben niht gebe. und davon schol der
mensch sich mit andaht in grôzzen gedingen raiczzen, daz im got
mit der speis und in der gâb grozz genâde und gâb gebe; wann
es spricht sant bernhart: alz vil der mensch seinen fuz des gedingen
mach geseczzen in gotez gâb, als vil unser herr geben im wil, daz
uns got bezaichent hat in der aten ê, do er sprach: alz verr ir ewren
fuz geseczzet in daz lant, als vil wil ich ew dez landes geben.
cze dem vierden mâl schol man dis speis enpfâhen in gotleicher
inhiczziger minne, der si wirdicleich wil empfahen. wie aber der
mensch di minne an im enczunden múg, daz geschicht alleraigenleichest,
daz wir mit unserr andaht emzicleich bedenchen und betrahten
di unmâzzigen minne di got czu uns hât, di er uns erczaiget
hât mit seinen grôzzen und unczalleichen gnâden; wann solhe
getrahte seiner minne erczundet in unserm herczen unser
minne. und dâvon spricht sant bernhart: daz fewr der gotleichen
minne enczundet unser minne; wann alz ain chercze ain andrew
cherczen enczundet, alsô enczundet gotez minne unser minne; und
wann unsers herren genâden, mit der er uns uberschutet hat, so
gar unmazleichen vil ist, daz ir nieman mit getrahte cze
ende chomen mach, dâvon schol man di alleroftest wetrahten,
di die grôsten sein und di uns aus seiner hôhsten minne sint
geflozzen, der dreu sint vor den andern. daz êrst ist, daz er uns
geschaffen hât aus nihte in sein ewig frewde; daz ander, daz er
mensch wart durch uns und sich in solche arbait und nôt durch uns
stiez sô verr piz in den jâmerleichen tôd, den mensch je
gelait; daz dritte ist di genâde von der wir reden: daz ist di gâb
seinez frônleichnams den er uns geit cze ainer speis. dise gnâd vor
allen seinen gnâden schol nimer chomen von unserm herczen, daz er
der wunderleichen gnâden und der minnicleichen trewe je gedachte.
wer gesach den je geleich oder wer gefriesch je solhe wunder?
dise genâde ist mir an minner vil denn di gnâde seiner marter und
seins tôdez, wann dicz ist cze ainenmâl geschehen und geschiht
nimmer mêr, als sant pauls spricht: man chreuczet got nimmer mêr. so
hâb wir di genâd seinez frônleichnamen all tag und ist pei uns
diweil di werlt stêt als got selber spricht: ich pin pei euch piz sich di
werlt endet. dirre genâde naige got im selber und sei auch er
sein selber danch, wann er alain im selben dirr unpilleichen
gnâden gedanchen mac.
cze dem funften, mâl schol czu dirr speis gên mit blüchleicher
dimut, daz auch geschiht, swenn der mensch in sein gedahtnuzze
nimt di marter unsers herren und wedenchen daz wir in mit
unsern sünden in so grôzz nôt und in so tief arbait hâhen gestôzzen,
alsô daz wir schuldich sein an seinen tôd; wann er denselben
tôd seiner marter niht geliten hete, hiet wir niht gesundet. und
dâvon spricht got durch dez weissagen munt ysaias clagleichen
czu menschleichem geslähte: mensch, ich muez deinen sunden gedienen
und hast mir grozze arbait gemachet mit deiner ungerechtichait;
und aber in demselben puch claget got clagleichen und
spricht alsô: ich hân umbsunste gearbeite und hân mein sterche
vercziert unpilleich und umbsunst. alsô schol der mensch
gedenchen gotez marter, in der gedehtnúzze man im dis speis seiner
frônleichnam geit, und schol damit gedenchen daz er schuldich ist
gewesen an seinen tôd. daz ist uns weczaichent in der alten ê,
dâ man gepot daz man daz osterlamp ezzen scholte mit ainen pittern
chraute. daz osterlamp ist gotz leichnam den wir ezzen schuln
mit dem pittern chraut, daz ist mit der pitterchait aines jâmerigen
herczen. und dâvon stêt geschriben von einer heiligen sêl, di in
der andaht waz: mein sêl ist in mir pitter worden und ist
mein hercz jâmers vol. also schol der mensche gedenchen pei
der speis, di er enpfahe der jâmerleichen nôt, di er durch uns
erliden hât.
cze dem sehsten mâl schol der mensch gên czu dirr speis
in girleichem gluste und in senleichen belangen der ewigen frewde
also daz er mit sênleichem herczen vnd mit girleicher andaht spreche:
ô wê herre wenn geschiht daz, daz ich dich meinen herren und got
und meinen schepfer mit plozzer wârhait niezz und den ich nu
verporgen enpfâhe, daz ich den von antlucz cze antlucz niezze und
sehe; und daz ich deiner gotleichen geluste und freudenreiche
suzzechait gespeiset und gesatet werde, daz ich froleichen hôren
werde daz, daz du gelobet hâst cze sprechen: venite comedite
et bibite et inebriamini amici carissimi; chomt her, ezzet, trinchet
und wert trunchen mein allerliebsten freunt. daz aber wir in dirr
andaht czu gotez leichnam gên schuln, daz leret und haizzet ain
hôher lerar sant dyonisius und spriht alsô: daz di niezzung seines
heiligen leichnam uns bezaichent di êwigen niezzung gotz in der
êwigen freude. von dirr speis di wir cze himel niezzen stêt
geschriben: salich sint di, di czu der wirtschaft choment, di cze
himel ist, wann dew ist sô edel daz si nieman möhte weraiten
dann got der vater mit seinen gewalte, noch nieman chunde, dann
der sun mit seiner weishait, noch nieman chunde glustleich machen,
dann di suzze und di güt dez heiligen gaistez. dâ widervert uns,
daz der weissag david sprach in dem salter: si werdent trunchen von
der uberigen genuhtsam gotez hauses und von der gúzze alles
gelustez trenchest du si herre. von dirr wirtschaft flewzzet
aller smerczen und saufczen, als ysaias spricht: daz wir im all czu
der êwigen wirtschaft chomen, dez helfe uns di minne und di trew
gotz, di in dez ermant hab, daz er uns in disem leibe so höh
wirtschaft hât weraitet an seinen fleisch und an seinem plút.
dise heilig speis gotez leichnam ist weczaichent uns in der
alten ê pei ainem himelischen prot, daz hiez manna, daz got den
heiligen vätern von himel regente durch sehs artichait, di di himelisch
speis het laipleich, di auch all sint in unser speis gotez leichnam
gaistleich. di êrst artichait, di daz himelisch prot het, waz, daz
ez got von himel regente czaichenleich ôn allen lauf natûrleicher
ordenung. und dâvon sprach got czu den heiligen vätern: ich wil
ain prot regnen von himel; wann, sô si dez morgens aufstunden,
sô lag ez uberall vor iren geczelten als ain new gevalner snê. von
disem prot manna spricht der weissag: got tet auf di tôr der himel
und regent herab daz prot manna. geleicher weis geit auch uns
unser herre daz prot seinez leichnams czaichenleichen und wunderleichen
ôn allen lauf der natûrleichen ordenung und chomt uns herab
von himel. und dâvon spricht got: ich pin daz lebentig prot daz
von himel chumt. di ander artichait, di daz prot manna het, waz
an dem smache, wann sô man ez âz, sô het ez allen den smac
dez jesleichen geluste. von dirr wandelung dez smaches stêt
geschriben in dem puch der weishait: herre du beraitest in ain
prot ân ir arbait, daz allen den gelust und allen smak aller
suzzikhait het. und dâvon stêt geschriben: daz selb prot dient
jesleichen nach seinem willen und chert sich in den smak als jesleich
en gelüst geleicherweis hât auch unser himelischez
prot allen den smac der genâden, der wir mit geluste und mit
begerung mugen begern in unserr andaht, wann ez ist daz lebentig
prot, daz in im hât den smak aller gnâden. und dâvon spricht
sant bernhart: du gaistleich mensch als du got wegegenst, alsô
begegent dir got und als du got enphâhest also enpfâhet er dich;
as ob er spreche: in swelher andaht du got enpfâhest, diselbe andaht
wirt dir grôzzer und wirt gemert von gotz leicham. und dâvon
spricht ain hôher lerer bischof albrecht der prediger: daz gotez
wort gepirt in der lewte hercze, di ez hôren, mangerlei genâde und
erlauhtung nach jesleichez andaht. also wirt auch gotes leichnam
andachticleichen enpfangen in manger läute herczen mangerlai
genaden, ist auch daz allain, daz wir gesünte sein an unser
andaht. wann swie edel ain speis ist di danchet ainen sichen menschen
pitter in dem munde; alsô geschiht auch den di siech sint; di mugen vor pitterkait der sunden den gotleichen smach niht verstên.
und dâvon spricht aber sant bernhart: ez muez sein daz nach der
wandelung geistleicher läute andaht sich got, der an im selber
unbandelper ist, mit seiner genâde wandel, und dâvon enpfâhent in
etleich in den smack seiner gerehtichait, ettleich in dem smack
seiner minne, der isleichen begegent er mit gnâden. di dritte
artichait het daz prot manna von der stat, dâ ez gegeben wart, daz ist,
daz ez niht noch niedert gegeben wart dann in der wüste, dô chain
ander gelústleich niezzung waz. alsô enpfâht auch chain gaistleich
mensch cham gelústleich genâde an der niezzung gotez leichnam,
dann di sich in di wüste seczzet aller leipleichen gelúste. und
dâvon spricht sant bernhart: gotez trôst ist sô czart daz er sich niemant
gemainsamde, di ander trôst inniement. auch spricht der
weissag in dem salter: di wúste wirt vaist, wann di sich selben
in wuste seczzent leipeliches trostez, di werdent vaist von gotleichen
trôste. dâvon sprach got zu seinen jungern: gê wir ain
weil in di wüst und ruen da. anch ist man, daz got czwir
als grozze menge speist in der wüste, daz er anders wo niht tet,
dapei er uns weczaichent swelhe nach im gên in di wüste leipleichez
trôstez, daz er di chain weis ungespeiset lât. cze dem vierden
mâl geleichet sich daz himel prot manna unserm prot gotz
leichnam, wann dô si wurden ezzen di fruht dez landes und dez
ertreichez, czehant gieng in ab das himel prot, und dâvon stêt
geschriben in dem puche josue: daz himelprot gieng in ab dô si wurde
ezzen di frucht dez landez. dis vier artichait hât auch unser prot
gotez leichnam, wann swenn wir werden di fruht dez ertreichez
mit geluste und uber di notdurft niezzen, czehant so gêt uns abe der
gotleich trôst den wir enpfâhen in der niezzung seins fleisch und
seins plucz. dâvon spricht sant bernhart: ez ist unmuogleich daz
di sêl gaistleichen trôst enpfâhen mug, di sich selben trôste mit
leipleichen trôst, wann swô daz hercze irdisches trostes vol ist, dô
muz daz öl gaistleichez gotleichez trôst stille stên. di fúnfte
artichait, di daz prot manna het, waz di, daz ez czefloz, swenn
man ez leit in di hicze der sunne und swenn man ez leit cze
ainen fewr so ward ez herte, und alsô ward ez von ainer hiecze waich
und von der andern hicze herte. dise artichait hât anch unser prot
gotez leichnam, wann swenn man ez in himelischer hicze enpfâhet daz
ist in himelischer andaht so czeflewzzet ez und wirt allez das vol
genâden und vol andaht daz in dem menschen ist. swenn aber
man ez mit irdischen fewer, daz ist mit irdischer minne, enpfâhet so
wirt der mensch je herter und herter and dâvon ist anch daz daz
nieman so herte ist und so chaum cze wecheren sô di gotz leichnam
in irdischez hercze, daz in totleichen sunden ist, ofte enpfaht,
ez sei herte der geitichait oder herte der unchawsch oder herte
der ungaistleichen gelúste. di sehst artichait dez himel protz
manna waz dâran, daz ez in taw und mit taw von himel
viel. pei disen himelischen taw ist uns nicht anders weczaichent dann
himelische genâde, wann daz wâr himelprot gotez leichnam wirdicleichen
enpfangen cze allen czeiten an unser sêle vellet mit tau
der götleichen genâden alsô daz er cze ainen mâl nimmer enpfangen
wirt dann mit gnâden.
dez helfe uns di gút, di in unserm herren plúet amen.
herre almehtiger got!
ich bit dich dorch diz frône brot
und durch alle die heilikeit,
di in ir disiu spise treit,
und durch din suzen minne,
der mit tiefem sinne
uns dise spise mehte,
geruoch mir dime knehte
geben dine hulde
und nim für mine schulde
ze bezzerunge diz klein buoch;
der mit danke und mit ruoch
kleine gabe nimest fur guot
swa man bekennet arnmuot
wan uz arnmuot ein bôn
git vor dir vil grozer lôn,
denn dâ dir ein richer,
der richtuom volle spicher
von dir hât enpfangen,
git dir got eine sangen
von sime breiten fiure.
daz nimt got niht so tiure
als er von dem armen tuot
der im git gar sin arnmuot.
des vinden wir ein exempel:
jhesus gieng in ein tempel
ze einer grozen hochgezît,
da rich und arme nach ir sit
opferten groze gabe;
under den mit kranker habe
ein witwe begonde dringen
mit zwein helbelingen;
dazselbe opfer also kranc
empfieng got mit grôzerm danc,
denn er der richen tete,
dâvon, daz sie hete
got mit ganzem willen dar
geopfert alle ir lîpnar.
als nim vil lieber herre min!
von mir diz klein buochelin,
kume bezzer denn ein helbeling,
uf den trôst und den geding
diner milten barmekeit,
von der uns diu schrift daz seit,
daz sie sich dahin neiget
swâ man ir jâmer zeiget.
herre! daz weiz diu wârheit wol
daz ich des mêr bin denn vol.
dâ von herre bitte ich dich,
tuo ez durch dich selber, niht durch mich,
und lâ disen wehsel sin
dein barmekeit umb diz buchelîn.
nu bite ich alliu gúten kint,
die in geistleichem leben sint,
daz sie mich des geniezzen lân
daz ich in hie gedienet hân,
und unsern herren für mich biten
daz er nach barmeklichen siten
einem munche von halsprunne
siner gnaden guonne,
ze lôn umb diz getihte,
und si ez nuetze ze ihte,
daz denn disiu heilikait
an mir werke ir ertikeit,
daz ich in also handel,
daz er mich ruche wandel,
daz an mir werde sîn wille.
hie stê diu rede stille.