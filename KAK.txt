ein herre wolde hoch zit han.
daz wart vil witen chunt getan.
er hiez den spilliuten sagen,
er wolde niwe chleider tragen
und wolde die alten hin geben;
si solden alle da hin streben,
die siner alten chleider wolden gern:
der wolde er si vil gerne gewern.
dar zu hiez er in sagen,
die siniu alten chleider wolten tragen,
die solten sin gesinde sin:
den tet er immer triwen schin.
der herre, daz ist iesus christ,
der zehimel gevarn ist.
er hat sich veniens abe getan
und hat sin weinen verlan.
sin vasten, sin wachen, sin gebet,
siniu herten werch, diu er tet,
daz sint nu christes altiu chleit.
er hat niwe an geleit
und hat so grozze hochzit,
diu immer niwe vroude git.
die an der sele wellen genesen,
die suln christes spilliute wesen
und suln tragen siniu alten chleider:
so sint siim niht deste leider,
daz er sich ir abe hat getan.
er wolde alle die zegesinde han,
di sin gnade suchent
und siner alten chleider ruchent.
sin alten chleider hant solich chraft:
si sint gut und sældehaft,
als der alte mantel was,
da mit der wissage elyas
sinem iunger gap volleist,
daz an im wart zwivalt der geist,
der an dem meister was einvalt.
der gotes sun hat den gewalt,
swaz iemen getun mohte,
daz zeguten dingen dohte,
daz mag er wol vol bringen.
uns muz so wol gelingen:
trage wir diu chleit gotes suns,
sin geist wirt zwivalt an uns.
der gotes sun was sunden fri;
im wont der edel geist bî,
der in mit den geben erte
und im sin lop merte
und in mit den tugenden zierte
und im sin werch furrierte
mit der gnade und mit der wisheit.
geistlichiu dinch sint christes chleit,
diu er in dirre werlde truc.
nu habe wir sundære niht genuc
an dem geiste, der sin phlach,
da der tugende gezierde an lach.
unser sele sint siech und ungesunt
und sint von manigen sunden wnt.
wir haben vil dicke missetan;
des muzze wir den geiste han,
der uns reine und der uns heile
von maniger sunde meile.
des bedurfe wir sundære aller meist.
so sul wir haben denne den geist,
so wir reine werden und schone,
der ziere und der chrone.
der geist, der den sundære leret,
daz er sich wol becheret,
daz gotes wille an im geschiht,
des geistes bedorfte got niht:
im was antlazzes deheines not;
er tet niht wan daz got gebot.
er behielt elliu gotes gebot.
so habe wir sundære wider got
verdienet unser sele tot;
da von ist uns des geistes not,
der uns starche riwe bringe,
diu uns von den sunden twinge.
waz christes altiu chleider sint,
daz merchet, ir christenheit kint!
christ het durch sine triwe
umb unser sunde so grozze riwe,
... sol uns daz iht zestaten stan,
so sul wir selbe riwe han.
christ hat umb uns geweinet
und hat uns wol gemeinet.
wille wir uns von sunden reinen,
wir suln ouch selbe weinen.
christ hat sich fur uns gigeben
und het ein vil unsenftez leben.
welle wir daz himelriche erstreben,
wir suln uns ouch schuldich geben.
christes bihte wart also vernomen,
er wære durch die sundære chomen,
die sin vater het verlorn.
also sul wir fur gotes zorn
zu unserm bihtigære gan
und suchen, daz wir verlorn han.
swa wir uns got haben benomen,
des sul wir gerne wider chomen.
christ hat umbe uns gevastet
und vil selten gerastet.
wir suln ouch selbe vasten.
durch frazheit und durch rasten
git uns got daz himelriche niht.
sant paulus sprichet und giht,
swer rehte arbeit niht lide,
daz er ouch daz ezzen mide.
der mensch sol niht muzzec wesen,
der der ougen spise wil genesen.
christ hat umbe uns gewachet,
er hat nie niht gelachet.
wir suln ouch selbe wachen.
unzitlich slafen und torlich lachen,
tumpheit und bosiu tracheit
machent uns guten willen leit.
swer vil unzitlich slaffen wil,
der verslæfet siner sælden vil.
christ hat vil got umbe uns gebeten
und manigen trit durch uns getreten.
vil sere und mit guten siten
sul ouch wir got umb uns biten,
daz er uns von schulden scheide
und uns si zitlich erleide.
sit christ arbeit und smacheit
und grozze marter durch uns leit,
welle wir des iht geniezen,
so lazzen uns des niht verdriezzen,
wirn suln fur unser schulde
und umb gotes hulde
etewaz hertes dinges liden
und etewaz liebes miden
und chleiden uns mit der arbeit,
die got durch unsern willen leit.
vindet er uns in sinen chleiden,
swenne wir von hinnen scheiden,
so si wir ewichliche
sin gesinde zehimelriche.
die christ wellen wol behagen,
die suln sin altiu chleider tragen.
swer hie siner alten chleider gert,
der wirt der niwen dort gewert.