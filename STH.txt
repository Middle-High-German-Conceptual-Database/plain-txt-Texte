ein man, der tet sinen schaden,
daz er gemachet ein slaf gaden;
daz wart im unmaze liep.
er sprach:< daz fiwer, noch der diep,
die enschadent mir niht dar inne.>
er leit sine gwinne
und ouch sich selben dar in.
im gie diu zit mit frouden hin.
do het er einen nachgebûore,
des mut was bitter und sûore,
und was ein ungetriwer man.
der cherte sinen fliz dar an,
daz er den man geschante
und im den gmach erwante,
des er beidiu naht und tac
in sinem schonen gademe pflac.
do was sin unreht gewalt
und ouch sin valsch so manichfalt
und sin vil ungetriwer haz
- den er ie baz und baz
uf den guten man cherte -,
daz er in diche unerte
und tet im alle tage leit.
also quam ez von gewonheit
zealler iungist an die vart,
daz er sin so gewaltic wart
- wan er imz allez vertruoc -,
daz er im daz gaden durch sluoc
und rihte ein sprachhus dar in.
do het er also chranchen sin
- dem daz groze laster geschach -,
daz er imz allez uber sach.
im geviel daz gaden also wol,
swie ez allez stanches wære vol,
daz erz niht meit umbe daz,
im entet daz wesen ninder baz.
solange leit er den stanc,
unz in diu gwonheit twanc,
daz in duhte in sime sinne,
da enwære niht stanches inne.
der læsterlich ungemach,
der im zeleide geschach,
des wære er alles wol erlan,
het erz sime herren chunt getan.
do liez erz niht wan umbe daz:
er vorht, er muse etwaz
sime herren zemiete bringen,
daz er in loste von den dingen.
er wolt e in dem schaden leben,
danne er die mîet wolt geben.
er nam daz laster und den schaden,
ouch chom er ungern fur daz gaden.
do sumte in ouch sin chlage.
do derselbe bose zage
in disen schanden gelac
und in dem stanc unz an den tac,
daz im quam sines herren chneht
und in dienst und burchreht
zehove balde bringen hiez
und in der verte niht erliez,
do muos er hin. du daz geschach,
und in sin herre chumen sach,
do stanc er in so sere an,
daz er in triben hiez hindan
und fragt in der mære,
waz im geschehen wære.
ez wære im liep ode leit,
do muos er sine bosheit
uf sin selbes schaden sagen.
er sprach:< ich enwolt ez niht chlagen.
het ich inz zewizzen getan,
so mus ich etwas braht han.
die miete mohte ich haben niht;
da von leit ich die geschiht.>
do er die bosen cherge
gesagt und ouch sin erge,
und der herre sin untugnt erfuor,
do sprach er zornlich und swor:
< du must mir rumen min guot!
mir ist din lip und din muot
und din dienst vil unmære.
ich muz han den rihtære,
der mir rihte von dir.
ich enhan den ninder bi mir,
den ich zu dir chomen laze.
du stinchest ane maze.>
do sprach aller sin rat:
< der in so geunreinet hat,
sit erz im allez hat vertragen,
dem heizzet iwern willen sagen!
iu enrihtet von im niemen baz.
er treit im doch so grozen haz,
daz er nimmer niht vertreit.
des ist er vro und gemeit,
daz er im leit tun sol.>
< nu gan ich sin nieman als wol,>
sprach der herre zehant.
als er daz mære bevant
- der selbe gewaltigære,
der im brach in die swære -,
do vienge ern und furt in hin
und nam im allen sinen gwin
und cholt in naht und tac
nach gut, unz er tot lac.
der daz schone gadem machte
und sich so dar inne swachte,
daz er an chlage dolte
allez, daz sin vient wolte,
dem tut gelich ein islich zage.
swer sinne hat und tage,
dem treit der tievel grozen haz
und zeiget im alle tage daz;
er vuget im der sunden vil.
swer danne so bose wesen wil
von siner grozzen missetat,
daz in got niht dar naher lat
- ez si im liep ode leit -,
so schowet man die bosheit,
daz er suochte gotes segen
und lie den da von under wegen,
daz er got niht mieten wolte,
als er von rehte solte.
daz wirt sin ewiger ungwin;
des wirt dem tievel uber in
vil vollechlich erloubet.
der hat in schier beroubet
aller gnaden und alles guotes.
so wirt des frien muotes
ein ende, des er e pflac.
man pfliget sin, so man wirste mac.
solt er des zebuze stan,
swaz alle mensche hant getan,
im endorfte nimmer wirs geschehen.
nieman sol sich des versehen,
daz des sele immer werde rat,
der grozze sunde uf im hat
und da mit also wirbet,
daz er ane riwe stirbet.
daz ist mit alle wider got
und ist der hohfart gebot,
diu den himel hat beroubet
und sich noch niht geloubet.
do lucifer von himel viel
hin in des helle grunde giel,
do wart hohfart verteilet,
vertamnet und geseilet
mit des ewigen vluches bande,
versigelt mit der schande
in des ewigen todes chrefte
mit gotes meisterschefte.
da von ist got der hohvart gram,
daz si im vil mangen engel nam
und nam im mangen menschen sit
und nimt im noch unz an die zit,
untz si im genimt also vil,
daz got nime vertragen wil.
so sleht er got einen slac,
daz si im nime genemen mac.
der slac wirt also swære,
daz si und ir volgære
an ende muzen vallen.
also geschiht in allen,
die sich vor diemuot bewarnt
und mit der hohvart vervarnt.
der daz nimmer vertrage,
daz im sin vient sluege
ein loch in sine stuben hin
und riht ein sprachhus dar in,
der chan dem tivel daz vertragen,
daz er im vil locher hat geslagen
durch die wende siner wisheit,
daz er manich sprachus dar an vertreit,
der iglichez solhen stanc birt,
da von sin nimmer rat wirt.
ob erz niht allez wider tuot,
da nimt er tusent fur guot,
der iglichez schedlicher ist,
danne im sprachus und mist
in siner stuben wære.
diu schande ist schandebære,
diu an dem grozzen gerihte
allen den chumt cegesihte,
die zehimel und zehelle sint:
beidiu gotes und des tievels chint
die schowent alle gemeine.
swer die schande furhtet chleine,
der ist der tievel sprach ganc
und birt des ewigen todes stanc.
daz er die niht klagt
vnd di wihte dürch daz verdagt
daz er di büze niht wil liden
vnd die svnd niht wil miden
so dez der teüfel ynnen wirt
daz er die bihte verbirt
durch die büze vnd durch di riwe
durch die grozen vntrewe
die der teüfel schowet dar an
daz er got der eren niht engan
vnd im selben dez frümen
daz er von den svnden welle kümen
so wirt er küner denn e
vnd tüt im e me vnd me
wiz er in der svriden so gewenet
daz er sich der von niht ensenet
swen er ir dann gepfligt
wiz daz in also ringe wigt
die groz alz die kleine
vnd ahtet zw alz eine
so hat er alle laster
ern möht niht wesen vaster
gevnreinet vnd gevnschönet
geschendet vnd gehönet
er ist got gar vernihtet
im hat der teüfel gerihtet
ein sprach hüz in sin hercz
swie lüczel in daz smercz
swie gern er blibe da bi
swie leit im der lip si
er müz nach allem schaden
ze ivngest rümen daz gaden
swen im gesant wirt von gote
der tot sin gewaltiger bote
vnd er sin dinest bringen sol
so ist er stankes so vol
so sicht er ane laügen
allez daz vor sinen aügen
dez er im ie gedahte
oder ie ze worten brahte
oder ie mit werken wegie
der er niht antlaz enphie