ein iæger fur in einen walt:
da warn die affen ungezalt,
da wolder iagen inne.
do sach er ein æffinne.
den hunden er vaste dar schrei.
diu æffinne het ir chinde zwei.
der was si einem vil holt.
an dem andern het si verdolt,
daz ez hinder ir beliben wære;
daz was ir gar ummære.
si truc daz liebe chint hin.
do het daz leide den sin,
daz ez si umbe den hals gevienc
und ir so vaste ane hienc,
daz siz ouch hin muse tragen.
do begunde der iager also iagen,
daz si niht moht entrinnen.
des wart si wol innen
und warf daz lieber chint von ir.
daz wære ir wille und ir gir,
daz si von dem leiden wær entladen.
daz machet ir vil grozen schaden:
ez hanget ir an unz an die vart,
daz si da mit gevangen wart.
nu horet und merchet mich,
waz dem iæger si gelich,
der die æffinne braht in not:
daz ist der vil gewisse tot,
der uns allen ist beschaffen;
der iagt vil mangen affen.
nu merchet diu chint beide,
daz liebe und daz leide:
daz liebe chint ist wærltlich guot,
des man sich mulich abe getuot;
daz hat vil manger unz an den tac,
daz ers niht mer gehaben mac.
die sunde sint daz leide chint;
swie leit si doch dem menschen sint,
si halsent sich doch vaste an in.
so erz guot muz werfen hin
und ez niht furbaz bringen chan,
so hangent im die sunde an,
unz in der tievel dermit væhet.
het er si e versmæhet
und hete sich ir abe getan,
so wrder manger not erlan.
die affen sin iunc ode alt,
ir aller muot ist so gestalt,
daz si vromde froude borgent
und selten rehte sorgent
umbe dehein chunftige not.
daz ist vil manges affen tot.