daz alter slizet den lip,
ez machet man und wip
im selben gar unmere,
siech, trege und also swere
daz er gerner sanfte lege
den er anders ichtes pflege.
sit si niht tugen die alten
und sich niht mugen verwalten,
so ist ez wunder an dem jungen
der nie verre hat gesprungen,
daz der denne wil wesen so snel,
so im gerunpfen ist daz vel
und sich der rucke hat uz gebogen
und sich daz alter hat gezogen
vur sin ougen und vur sin oren
und ist worden zu einem toren
und ist gebrosten dar nider,
daz der wil springen hin wider
in einem sprunge daz er ie
von got gereit und gegie.
swer hin zu himel springen sol.
der bedarf vil guter snelle wol.
er darf wol wisheit und kraft
und darf wol tugent und meisterschaft
und darf ein tore wesen niht,
swie des ein iglich tore giht
daz got der toren voget si.
des ist er ledick und vri.
die sich der helle muzen schamen,
die sint alle toren benamen:
der hat der teufel sinen spot,
er ist ir voget und ir got.
uns leret got unser trost,
der uns beschuf und hat erlost,
daz wir uns tun der sunden abe
und rechte rewe dar umbe habe
und ware bichte denne tun
und immer buzen dar zu,
und daz imant so gut si
daz er sich dunke sunden vri.
swer wol beheltet daz gebot,
der minnet und furchtet got.
swer des tievels willen tuot,
der sol haben frolichen muot,
der sol mit vrouden umbe gan,
ern darf deheine riwe han.
er vindet so vil riwen dort,
unsælde und alles leides hort
und den unzergænchlichen tot:
da von ist im des unnot
daz er hie riwechlichen tuo.
sin riwe nimt dort immer zuo.
di wile wir wol getun mugen
und zu den guten werken tugen.
so sul wir spat und vru
den guten werken zîhen zu.
des sol uns sin vil ernst.
wan swen der man aller gernst
der guten werke wolde pflegen,
so ist im sin zunge gelegen,
sin fuze und sin hende,
und ligt an sinem ende
und ist kumen an den tak
daz er nimmer wol getun mack.
swie gern er danne wol tæte,
daz ist im danne ze spæte.
er ist selick der nu kouffes gert
di wile der gute market wert
und daz der selden kram offen stat.
daz aller beste daz got hat,
daz hat er uns ouf getan
umb daz aller boeste daz wir han.
unser sunde sint so boese
( daz uns got von in lose!)
daz nie so boeses niht enwart.
si sint von der verlorn art.
die wil got daz wir im geben
umb daz ewige leben,
also daz wir si lazen durch in.
uns ist der himelische gewin
umb unser sunde geveilet.
iz ist uns wol geteilet:
der gotes hulde welle han,
der sol die sunde durch in lan,
so wirt er got ein libes kint;
dem aber sin sunde liber sint
denne got und sin schones himelrich,
des enbirt er ouch vil billich.