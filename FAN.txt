hienach volgen die fünff anfechtungen dÿe ein ÿegklicher mensche besteen muoß in seinen leczten zeÿten. mitsampt fünff heilsamen gepeten die offt und nüczlich zuo sprechen sind mit andacht
nun seÿd malen der gang des todes auß disem gegenwürtigen
ellend von unwissenheit des sterbens / vil leüten geistlichen und
weltlichen zuo mal schwer / vorchtsam und erschrockenlichen
scheinet. wann under allen erschrockenlichen dingen der tod des
leibs aller erschröckenlichest ist. doch so ist der tod der sele so vil
erschrockenlicher und mer zuo fliehen so vil als die sel edler ist
denn der leÿb und aber die sterbenden menschen an iren
leczten enden gar schwer anfechtung haben schwerer dann sÿ in
dem leben vor nÿe gehabt haben mitnamen fünff
allertreffenlichster artickel die einem ÿeden menschen umb heÿls
willen seiner sele. und wÿe er den widerstandt geben sol.
notturfftig sind zuo wissen. dÿe erst anfechtung ist in dem
gelauben. wann der gelaub ist alles heÿles und aller guoten ding
eÿn fundament es kan auch nÿemant kein ander fundament
gelegen denn das da gelegt ist. das ist cristus jhesus. es ist auch nit
müglich got zuo gevallen on den gelauben. wann wer nit gelaubt
der ist ÿeczunt geurteÿlt seit nun kein heÿl noch selikeit on den
gelauben gesein mag. und darumb so understeet sich der teüfel den
menschen am leczten zuo betriegen und in jrrung ungelaubens und
keczereÿ
zuo bringen / mit fürhebung des gelaubens der juden
/ heÿden / keczer und verzweifelten oder der geleichen. damit dz
er betrogen werd. doch also lang der mensch allen seinen willen
und guote vernufft hat so mag im der teüfel in diser noch in dem
andern anfechtungen nit angesigen noch überwinden / darumb so
sol ein guoter cristen des teüfels erschrockenlichkeÿt und einplasung
nit vörchten / noch in keinem stuck des gelaubens anfahen zuo jrren
wann als palde er jrret so tritt er ab dem weg des heiles. und
spricht also. almechtiger ewiger got. seÿd das warer gelaub alle
ding vermag und erwirbt / so pit ich dich verleihe mir nit allein die
haubt artickel des gelaubens. sunder auch die ganczen heiligen
geschrifft / und die gesecz der heiligen römischen kirchen
zuo gelauben und darjnn vestigklichen zuo beleiben und zuo sterben.
thuo mich stercken mit
dem gelauben der altväter und der
zwelffpoten der unzalpern schar der marterer und der peichtigern
und der junckfrauen. die da herr durch dein gelauben selig worden
seyn. die ander anfechtung ist verzweifflung die ist wider dz hoffen
und getrauen dz der mensch zuo got sol haben. wann so der siech in
eiden und schmerczen hat an dem leib so fügt im der teüfel einen
schmerczen zuo dem andern. und würffet im für sein sünd die er nit
gepeichtet hat / auf dz er in zuo verzweiflung bring. aber darumb
sol niemant verzweiflen an der genad gotes hett er halt sovil
raubes / todschleg / und diebstal getan als tropffen in dem mere
sind / und hett auch nun zemal nit vermügen es zuo peichten / dann
so es an im nit gepricht so hat er genuog mit warer reü. dann got
verschmecht nit rewige herczen. sunder als
dick der sünder
erseüffczet so ist er behalten und so nun die vergangen übel nit
schaden so sÿ dem menschen mißvallen. und allein die missetat
der verzweÿfflung die ist die nÿemant geheilen mag. so sprich.
aller sterckester unüberwindtlichster herre jhesu criste / durch die
gestalt des pittern leidens das du gelitten hast für mich und für
alle sünder an dem stam des heÿligen creüczes verliech mir
hoffnung und getrauen in dein parmherczikeÿt / und leid meiner
sünd widerstant der verzweÿfflung / und sterck mich mit sant
peter der dein verlaugnet. berüff mich mit sant pauls der die
cristenheit durchechtet tröst mich als den schacher an dem creücz
und vergib mir als du maria magdalenam vergabst. und allen
sündern die es begeren in ewikeÿt vergibst.
die dritt anfechtung ist ungedult die ist wider die lieb die wir
schuldig seÿn zuo got zuo haben über alle ding. als beschicht von
den die da sterben süllen / den grosser schmercz des leibs zuo fellet.
und mit schweren siechtagen gepeiniget werden und ungern
sterben. auch geprechen haben an warer lieb / und ungedultig
werden / und mürmelent wider got das sÿ dick ir vernufft
verlieren. wann wer den tod mit leÿd enpfacht / das ist ein zeichen
dz es got nit genuog lieb hat. darumb ist zuo mal unrecht dz wir von
rechten leÿden murmelen. seid doch eÿn ÿegklicher mensche in
gedult sein sel besiczet und behaltet. und durch ungedult die sele
verdamet und verleurt. wann aber ware lÿebe gedultig ist und alle
ding leidet. und wir durch gedult under heÿl besiczen. und
siechtag vor dem
tod nit anders ist dann ein fegfeür. so pit er
got also. herre jhesu christe / jch erman dich deiner gruntlosen
parmherczikeÿt / gedult und lieb die du hettest in deinen leÿden /
dz du mir wöllest verleihen gedultigklich zuo gefüget werden damit
ich mein sünd püß / und mein sel reÿnigen. o herre prenne und
seüde mich hÿe das du mir dort ewigklichen verzeÿhest. gib mir
krafft und widerstandt aller ungedult / und geselle mich zuo der
schar der unzalpern marterer in ewigkeÿt beÿ in zuo beleiben. nun
und allweg. das helff uns der vater. und der sun / und der heilig
gest amen.
die vierd anfechtung ist sein selbs wolgefallen. dz ist ein
geÿstlich hoffart / durch dÿe der tewfel
den geistlichen und
volkummen menschen mit vil anfechtung nicht kan von dem
gelauben oder zuo verczweÿflung / oder zuo ungedult bringen. so
vicht er in an mit sein selbs wolgefallen. und plaset im ein sölche
gedancken. o wie pist du so guot in dem gelauben / und so starck in
deiner hoffnung / und so vest is deiner gedult. o wz hast du guoter
werck getan und des geleichen aber er sol sich nit überheben noch
rümen / oder unzimlich erhöhen. und sol im selbs nichcz guocz
zuoschreiben. wann es möcht der mensch sovil eÿgens wolgevallens
an im selber haben dz er verdamet würt. seÿd nun ein
ÿegklicher durch dz guot dz er gethan hat sich selber erhebt / vor
dem schöpffer der demütikeÿt velet und wir nit wissen ob wir
hasses oder liebe / himelreichs oder helle gegen got wirdig sein so
sprich herr himlicher vater / jch fleüch
und erheb mein gemüt
zuo deiner gruntlosen parmherczikeÿt / wann du den tod des
sünders nit begerest. verleihe mir mit warer rew zuo betrachten all
mein sünd die ich wider dich getan hab in rechter demütikeÿt
wider die anfechtung der hoffart die zuo beseüfczen und zuo
beweinen. erheb mich mit sancto anthonio wider dz nÿdertrucken
des teüfels und mach mich demütig und nÿder wider die hoffart
und erhebung des veindes.
die fünfft anfechtung allermeÿst ist die weltlichen und zeÿtlichen
dinck gegen der haußfrauen / kinden leiplichen freünden /
reichtum und ander dinck die die leüt in iren lebtagen lieb haben
gehabt. wann wer wol und sicher sterben will. der sol alle zeÿtliche
und außerliche dinck gar und genczlich von im legen. und sich
gancz und volkummenlich got bevelhen. seÿd
doch ein
ÿegklicher siech der den tod willigklichen gehillet. und seinen
willen gedultigklich darzuo geit genuog thuot für all teglich sünd und
auch ein teil für sein tötlich sünde. wiß auch dz der teüfel den
menschen in disen anfechtungen nit überwinden mag. er verwillig
sich im dann mit guoter vernunfft. da vor sich ein iegklicher cristen
mensch hüten sol wann cristus sein liebe muoter under den creücz
verließ / und den willen seines vaters volbracht und der gedultig
job weib und kind und guot umb gotes willen übergab. so ist uns
auch notturfftig alle zeitliche ding von dem herczen zuo verlassen
und got an zuo ruoffen.
o himlischer fürst gewaltiger ewiger getreüer got / der du uns nit
last angefochten werden über unser vermügen. jch pit dicz dz du
gebest demütikeÿt in meinem sterben. alle zeitliche und fleischliche
lieb der
weltlichen ding genczlich in mir erleschest. und
meinen willen volkummenlich zuo dir ziehest in sterbender not. mir
ware rew und gedultikeÿt gebest / und mich an meinem leczten
ende nymmer mer verlassest amen.
seÿd nun cristus an dem creücz seiner lieben muoter und allen
heiligen und engeln / und auch die pösen veind einem ÿegklichen
menschen an seinen hinzug erscheinet. dem guoten zuo einem trost /
und dem pösen zuo merung irer pein. so sprich. aller höchste
gotheÿt du unmessiges guot / aller milteste und gerechteste
drivaltikeit / du öberste lÿeb und mÿnne. erparm dich über mich
armen sünder / wann ich bevilhe dir meinen geist got aller
miltester vater der parmherczikeÿt. hilff mir in diser leczten not.
kumm mir zuohilff herr der dürfftigen sele die trostloß ist. dz sÿ nit
von dem
hellischen hunden verschlunden werde. du aller
mynnsamester herre jhesu criste des lebentigen gotes sun durch
dÿe ere und krafft deines aller seligsten leidens willen. heiß mich
enpfangen werden under die zal deiner außerwelten / mein
behalter und erlöser ich gib mich gancz dir eigen. jch kumme zuo
dir nit schlahe mich auß. herr jhesu criste jch heisch dein paradiß
nit von werde meines verdienes wann ich staub und asch pin. und
der unparmherczigest sünder in krafft und würcken deines aller
heiligsten leidens / dar durch du mich ellenden sündigen menschen
hast wöllen erlösen / und mit deinem rosenfarben pluot mir dz
paradeiß aufschliessen. sprich zuo dreien malen also. herr du hast
zuoprochen mein pand darumb wil ich dir opffern dz opffer des
lobes. o herr durch dein pitterkeit die du geliten hast von meinem
willen an dem creücz zuo den stunden
allermeist da dein aller
heÿligeste sel auß gangen ist von deinem heiligen leichnam
erparm dich über mein arme sel in irem außgang von irem leibe
amen. darnach ruoff der siech unser frauen an und sprech. künigin
der himel. muoter der parmherczikeÿt. zuoflucht der sünder. versöne
mich mit deinem eingepornen sun. dz du sein miltikeÿt wöllest
ermanen für mich unwirdigen sünder das er durch dein liebe mir
wölle mein sünd vergeben. und mich füre in sein ere amen.
darnach ruoffe er an die engel und sprech aller seligesten und
himlischen geÿste und engel. jch pit eüch das ir mir außgenden
menschen von diser welt beistant tuon wöllent und erlösent mich
miltigklichen von allen meinen widersachen bekorungen und
hinderhuoten. und nement mein sel in ewer geselschafft. aller meÿst
du heÿliger engel den
mir got zuo huote zuogefüget hat amen.
und darnach rüff er an die heiligen und sprech der frid unsers
herren jhesu christi / die krafft seines leidens / und dz zeichen des
heiligen creüczes. und die umbfleckung der aller heÿligesten
junckfrauen marie. der segen aller heiligen. die huot aller engeln /
und dÿe hilff aller außerwelten gotes freünd seÿn zwischen mir
und allen meÿnen veinden sichtigen und unsichtigen in der stund
meines todes. amen gedruckt zuo augspurg jm lxxvj. jar