anno domini mccl fere per annos xv liber iste fuit teutonice cuidam
begine, que fuit virgo sancta corpore et spiritu, per gratiam a domino
inspiratus, que in humili simplicitate, in exulari paupertate, in
oppresso contemptu, in celesti contemplatione, ut in scriptura ista
patet, plus quam xl annos domino devotissime servivit sequens perfecte
vestigia fratrum ordinis predicatorum de die in diem semper proficiens
semper melior se fiebat, conscriptus autem a quodam fratre predicti
ordinis et continet multa bona prout in titulis prenotatur:
de trinitate ii libro iii capitulo, iii libro ix capitulo, iiii
libro xii et xiiii capitulo, v libro xxvi capitulo de christo ii
libro iii capitulo, iiii libro xiiii capitulo, v libro xxiii et
xxvii capitulo
de domina nostra i libro xxii capitulo, ii libro iii capitulo, v
libro xxiii capitulo
de ix ordinibus angelorum i libro vi capitulo, iii libro i
capitulo, v libro i capitulo
de prerogativa quorundam sanctorum iiii libro xx et xxii et xxiii
capitulo
de malicia demonum iiii libro ii et xvii capitulo, ii libro
xxiiii capitulo, v libro xxix capitulo, v libro i capitulo
de hominis dignitate i libro xliiii capitulo, iiii libro xiiii
capitulo
de raptu et separatione anime a carne i libro v capitulo
de descriptione celi iii libro i capitulo
de descriptione inferni iii libro xxi capitulo
de multiplici purgatorio ii libro viii capitulo, iii libro xv et
xvii capitulo, v libro xiiii et xv capitulo
de multis virtutibus et viciis i libro xxii et xxxv capitulo, iii
libro vii et xiiii capitulo, iiii libro iiii capitulo et de
caritate maxime iii libro xiii capitulo
de predicatoribus in fine mundi tempore antichristi iiii libro xxvii
capitulo et de multis inauditis, que intelliges, si cum credulitate,
humilitate et devotione novies perlegeris librum istum. hic est
prophecia de preterito, presenti et futuro. hic est etiam discantus
trium personarum v libro xxvi capitulo
in dem jare von gottes gebúrte drizehendhalp hundert jar bis dar nach
fúnfzehen jaren wart dis buoch geoffent in túsche von gotte einer
swester, was ein helig maget beide an lip und an geiste. si dienete
gotte andehtekliche in demuetiger einvaltekeit, in ellender armuot, in
himmelschem contemplierende, in verdrukter versmehte me denne vierzig
jar und nachvolgete vesteklich und vollekomenlich dem liehte und der
lere des predierorden und nam vúr von tage ze tage und besserte sich
tegelich. aber dis buoch samente und schreib ein bruoder des selben
ordens und vil guotes stat in disem buoche von vil sachen als in den
tavelen ist vor gezeichent. das solt du gelovblich, diemueteklich und
andehteklich núnstunt úberlesen.
dis ist das erste teil dis buoches
i. wie dú minne und dú kúneginne zesamen sprechent
ii. von drin personen und drin gaben
iii. von den megden der sele und von der minne schlag
iv. von der hovereise der sele, an der sich got wiset
v. von der qwale und dem lone der helle
vi. von den nún koeren, wie si singent
vii. von gottes fluoche in acht dingen
viii. der minste lobet got an zehen dingen
ix. mit den dingen wonest du in der hoehin
x. der got minnet, der angesiget drin dingen
xi. vierú sint an dem strite gottes
xii. dú sele lobet got an fúnf dingen
xiii. wie got kumet in die sele
xiv. wie dú sele got enpfahet und lobet
xv. wie got die selen enpfahet
xvi. got gelichet die selen vier dingen
xvii. die sele lobet got an fúnf
xviii. got gelichet die selen fúnf dingen
xix. got liepkoset mit der sele an sehs dingen
xx. die sele widerlobet got an sehs dingen
xxi. von der bekantnússe und gebruchunge
xxii. von sante marien botschaft und wie ein tugent der andern volget
und wie dú sele im jubil der drivaltikeit wart gemachet und sante
marie alle heligen hat gesoeget und noch soeget
xxiii. du solt bitten, das dich got minne sere, dik und lange
xxiv. wie got antwúrtet der sele
xxv. von dem wege, pine ze lidende gerne dur got
xxvi. in disen weg zúget die sele ir sinne und ist vri ane herzeleit
xxvii. wie du siest wirdig des weges und in behaltest und vollekomen siest
xxviii. die minne sol sin mortlich ane masse, ane underlas, das ist der toren torheit
xxx. von den siben ziten
xxxi. du solt nit ahten smahheit
xxxii. du solt nút ahten ere, pine, guot, betruebe dich nach der súnde
xxxiii. von der phruonde, troste unde minne
xxxiv. du solt in der pine sin ein lamp, ein turteltube und ein brut
xxxv. die woesti hat xii ding
xxxvi. von der bosheit, gueti und wunder
xxxvii. dú sele antwúrtet got, das si unwirdig sie der gnaden
xxxviii. got ruemet sich, das dú sele úberwunden hat vier súnde
xxxix. got vragot die sele, was si bringe
xl. des antwúrt sú im: das groesser ist denne siben ding
xli. got vragot mit einem lobe, wie das cleinoeter heisset
xlii. das cleinoeter heisset des herzen lust
xliii. dinen lust leg in die drivaltekeit
xliv. von der minne weg an siben dingen. von drin kleidern der brúte und von tanzen
xlv. von aht tagen, in denen vollebraht wart der propheten gerunge
xlvi. von der manigvaltigen zierde der brute und wie sú kumt zuo irem
brútgovme und wielich ir gesinde ist, das ist núnvalt
dis buoch sol man gerne enpfan,
wan got sprichet selber dú wort
dis buoch das sende ich nu ze botten allen geistlichen lúten beidú
boesen und guoten, wand wenne die súle vallent, so mag das werk nút
gestan, und ez bezeichent alleine mich und meldet loblich mine
heimlichkeit. alle, die dis buoch wellen vernemen, die soellent es ze nún
malen lesen.
dis buoch heisset
ein vliessendes lieht der gotheit
< eya herre got, wer hat dis buoch gemachet?>< ich han es gemachet
an miner unmaht, wan ich mich an miner gabe nút enthalten mag.>
< eya herre, wie sol dis buoch heissen alleine ze dinen eren?>< es sol
heissen ein vliessende lieht miner gotheit in allú dú herzen, dú
da lebent ane valscheit.>
i. wie dú minne und dú kúneginne
zesamene sprachen
die sele kam zuo der minne und gruoste si mit tieffen sinnen und
sprach:< got gruesse úch, vro minne.>< got lone úch, liebú vro
kúneginne.>< vro minne, ir sint sere vollekomen.>< vro kúneginne, des
bin ich allen dingen oben.>< vro minne, ir hant manig jar gerungen, e ir
habint die hohen drivaltekeit dar zuo betwungen, das sú sich alzemale
hat gegossen in marien demuetigen magetuom.>< frovwe kúneginne,
das ist úwer ere und vrome.>< frov minne, nu sint ir har zuo mir komen
und ir hant mir alles benomen, das ich in ertrich ie gewan.>< frovwe
kúnegin, ir hant einen seligen wehsel getan.>< frovwe minne, ir hant mir
benomen mine kintheit.>< frovwe kúneginne, da wider han ich úch
gegeben himelsche vriheit.>< frovwe minne, ir hant mir benomen alle
mine jugent.>< frovwe kúnegin, da wider han ich úch gegeben manig
helige tugent.>< frovwe minne, ir hant mir benomen guot, frúnde und
mage.>< eya frovwe kúnegin, das ist ein snoedú klage.>< frovwe minne,
ir hant mir benomen die welt, weltlich ere und allen weltlichen
richtuom.>< frovwe kúnegin, das wil ich úch in einer stunde mit dem
heiligen geiste nach allem úwerm willen in ertrich gelten.>< frovwe
minne, ir hant mich also sere betwungen, das min licham ist komen in
sunderlich krankheit.>< frovwe kúnegin, da wider han ich úch gegeben
manig hohe bekantheit.>< frovwe minne, ir hant verzert min fleisch und
min bluot.>< frovwe kúnegin, da mitte sint ir gelútert und gezogen in
got.>< frovwe minne, ir sint ein rovberinne, dennoch sont ir mir gelten.>
< frovwe kúnegin, so nement reht mich selben.>< frovwe minne, nu hant
ir mir vergolten hundertvalt in ertriche.>< frov
kúnegin, noch hant ir
ze vordernde got und alles sin riche.>
ii. von drin personen und
von drin gaben
der ware gottes gruos, der da kumet von der himelschen fluot us
dem brunnen der fliessenden drivaltekeit, der hat so grosse kraft, das er
dem lichamen benimet alle sin maht, und machet die sele ir selben
offenbar, das si sihet sich selben den heligen gelich und enpfahet denne
an sich gotlichen schin. so scheidet dú sele von dem lichamen mit aller
ir maht, wisheite, liebin und gerunge, sunder das minste teil irs lebendes
belibet mit dem lichamen als in eime suessen schlaffe. so sihet sú einen
ganzen got in drin personen und bekennet die drie personen in einem
gotte ungeteilet. so gruesset er si mit der hovesprache, die man in dirre
kuchin nút vernimet, und kleidet sú mit den kleidern, die man ze dem
palaste tragen sol, und git sich in ir gewalt. so mag sú bitten und vragen
was si wil, des wirt si gewert und beriht. warumbe si nút beriht wirt, dis
ist dú erste sache von drien personen. so zúhet er si fúrbas an ein
heimliche stat. da muos si fúr nieman bitten noch fragen, wan er wil
alleine mit ir spilen ein spil, das der lichame nút weis noch die doerper
bi dem phluoge noch die ritter in dem turnei noch sin minnenklichú
muoter maria, des mag si út gepflegen da. so swebent si fúrbas an ein
wunnenriche stat, da ich nút von sprechen wil noch mag. es ist ze
notlich, ich engetar, wan ich bin ein vil súndig moensche. mer: wenne
der endelose got die grundelosen sele bringet in die hoehin, so verlúret
sú das ertrich von dem wunder und bevindet nút, das si ie in ertrich
kam. wenne das spil allerbest
ist, so muos man es lassen. so sprichet
der bluejende got:< juncfrov, ir muessent úch neigen.> so erschrikket si
und beweinet ir ellende. so sprichet si:< herre, nu hast du mich hie so sere
verzogen, das ich dich in minem lichamen mit keinem orden mag
geloben, sunder das ich ellende lide und gegen dem lichamen strite.> so
sprichet er:< eya du liebú tube, din stimme ist ein seitenspil minen oren,
dinú wort sint wurtzen minem munde, dine gerunge sint die miltekeit
miner gabe.> so sprichet sú:< lieber herre, es muos sin als der wirt
gebútet.> so ersúfzet si mit aller maht, das der lip wirt erweget. so
sprichet der licham:< eya frovwe, wa bist du nu gewesen? du kumest so
minnenklich wider, schoene und creftig, fri und sinnenrich. din
wandelen hat mir benomen minen smak, rúchen, varwe und alle min
maht.> so sprichet si:< swig, morder, la din klagen sin! ich wil mich
iemer huetten vor dir. das min vient verwundet si, das wirret uns nút,
ich froewe mich sin.> dis ist ein gruos, der hat manige adern, der dringet
usser dem vliessenden gotte in die armen, dúrren sele ze allen ziten mit
núwer bekantnússe und an núwer beschowunge und an sunderlicher
gebruchunge der núwer gegenwúrtekeit. eya sueslicher got, fúrig
inwendig, bluegende uswendig, nu du dis dem minnesten hast gegeben,
moehte ich noch ervarn das leben, das du dinen meisten hast gegeben,
darumbe wolt ich dest langer qweln. disen gruos mag noch muos
nieman enpfan, er si denne úberkomen und ze nihte worden. in disem
gruosse wil ich lebendig sterben, das moegen mir die blinden heligen
niemer verderben, das sint die da minnent und nit bekennent.
iii. von den megden der sele und
von der minne schlage
alle heilige cristanliche tugende sint der sele megede. der sele suesser
urdrutz claget der minne ir not:< eya allerliebeste jungfrovwe, nu hast
du lange min kamererin gewesen, nu sage mir, wie sol ich dar ane
wesen? du hast mich gejagt, gevangen, gebunden und so tief gewundet,
das ich niemer wirde gesunt. du hast mir manigen kúlenschlag geben,
sage mir, sol ich ze jungest vor dir genesen? wúrde ich nút getoedet von
diner hant, so were mir bas, das ich dich nie hette bekant.> die minne:
< das ich dich jagete, des luste mich, das ich dich vieng, des gerte ich; das
ich dich bant, des froewete ich mich; do ich dich wundote, do wurde du
mit mir vereinet; so ich dir kúlinschlege gibe, so wirde ich din gewaltig.
ich han den almehtigen got von dem himelrich getriben und han ime
benomen sin moenschlich leben und han in mit eren sinem vatter wider
gegeben, wie wenest du snoeder wurm moegen vor mir genesen?> die
sele:< sprich, min keyserinne, ich voerhte ein kleine heimeliche arzenie,
die mir got dikke hat gegeben, das ich vor dir selben moege genesen.>
die minne:< so man die gevangenen nút wil haben tot, so git man inen
wasser und brot. die artzenie, die dir got dikke hat gegeben, das ist
anders nút denne ein vristunge in dis moenschlich leben. swenne aber
kumt din ostertag und din lichame enpfat den totschlag, so wil ich dich
alumbe van und wil dich aldurch gan und wil dich dime lichamen
stelen und wil dich dime liebe geben.> die sele:< o minne, disen brief
han ich us dinem munde
geschriben, nu gip mir, frovwe, din
ingesigel.> die minne:< swer got ie úber sich selben liep gewan, der
weis wol, wa er das ingesigel nemen sol, es lit zwúschent úns zwein.>
die sele sprichet:< swig, liebe, und sprich nút me, genigen si dir, aller
juncfrovwen liebeste, von allen creaturen und von mir. sage minem
lieben, das sin bette bereit si und das ich minnesiech nach im si.> ist
dirre brief ze lang, das ist des schult: ich was in der matten, da ich
manigerleige bluomen vant. dis ist ein suesse jamerclage: wer von
minnen stirbet, den sol man in gotte begraben.
iv. von der hovereise der sele,
an der sich got wiset
swenne die arme sele kumet ze hove, so ist si wise und wol gezogen.
so siht si iren got vroelichen ane. eya, wie lieplich wirt si da enpfangen!
so swiget si und gert unmesseklich sines lobes. so wiset er ir mit grosser
gerunge sin goetlich herze. das ist gelich dem roten golde, das da
brinnet in einem grossen kolefúre. so tuot er si in sin gluegendes herze.
alse sich der hohe fúrste und die kleine dirne alsust behalsent und
vereinet sint als wasser und win, so wirt si ze nihte und kumet von ir
selben. alse si nút mere moegi, so ist er minnesiech nach ir, als er ie was,
wan im gat zuo noch abe. so sprichet si:< herre, du bist gat min trut,
min gerunge, min vliessender brunne, min sunne und ich bin din
spiegel.> dis ist ein hovereise der minnenden sele, die ane got nút mag
wesen.
v. von der qwale und
von dem lobe der sele
min licham ist an langer qwale, min sele ist an hoher wunne, wan si
hat beschovwet unde mit armen umbevangen iren lieben alzemale. von
ime hat sú die qwale, die vil arme. so zúhet er si, so vlússet si; si kan
sich nút enthalten untz er sú bringet in sich selber. so spreche si gerne
und si enmag. so ist si gar verwunden in die wunderlichen drivaltekeit
mit hoher einunge. so lat er si ein kleine, das si geron moege. so gert si
sines lobes, das kan si nach irem willen nút vinden. ja, si wolte, das er si
zuo der helle senden wolte, uf das er von allen creaturen úber unmasse
gelobet wúrde. so sihet si in an und sprichet im zuo:< herre, gip mir
dinen segen.> so siht er si an und zúhet si wider und git ir einen gruos,
den der licham nit sprechen muos. so sprichet der licham zuo der sele:
< wa bistu gewesen? ich mag nit me.> so sprichet die sele:< swig, du bist
ein tore. ich wil mit mime liebe wesen, soltest du niemer me genesen.
ich bin sin vroede, er ist min qwale.> dis ist ir qwale, niemer muesse si
genesen! dise qwale muesse dich bestan, niemer muessest du ir entgan!
vi. von den nún koeren,
wie si singent
nu hoere, liebú, hoere mit geistlichen oren, sust singent die nún
koere:< wir loben dich, herre, das du úns hast gesuochet mit diner
demuetekeit. wir loben dich, herre, das du úns hast behalten mit diner
barmeherzekeit. wir loben dich, herre, das du úns hast geheret mit diner
smahheit. wir loben dich, herre, das du úns hast gefuoret mit diner
miltekeit. wir loben dich, herre, das du úns hast geordent mit diner
wisheit. wir loben dich, herre, das du úns hast beschirmet mit diner
gewaltekeit. wir loben dich, herre, das du úns hast gehelget mit diner
edelkeit. wir loben dich, herre, das du úns hast gewiset mit diner
heimlichkeit. wir loben dich, herre, das du úns hast gehoehet mit diner
minnesamkeit.>
vii. von gottes vluoch in
ahte dingen
ich vluoche dir: din lichame muesse sterben, din wort muesse
verderben, din ovgen muessen sich sliessen, din herze muesse vliessen,
din sele muesse stigen, din licham muesse bliben, dine moenschliche
sinne muessin vergan, din geist muesse vor der heligen drivaltekeit stan!
viii. der minste lobet got
an zehen dingen
o du brennender berg, o du userwelte sunne, o du voller mane, o du
grundeloser brunne, o du unreichaftú hoehi, o du klarheit ane masse, o
wisheit ane grunt, o barmherzekeit ane hinderunge, o sterki ane
widersatzunge, o crone aller eren! dich lobet der minste, den du ie
geschueffe.
ix. mit drin dingen wonest
du in der hoehin
die da brinnent in der waren minne und uf einen steten grunt
buwent der warheit und fruht bringent mit vollem huffen des seligen
endes, die wonent in der hoehin. glosa: das ist úber seraphin.
x. der got minnet, der angesiget
drin dingen
swelch moensch die welt úbersiget und sime lichamen allen
unnútzen willen benimet und den túvel úberwindet, das ist die sele, die
got minnet. tuot ir die welt einen stos, davon lidet si kleine not; tuot ir
das fleisch einen wank, da von wirt der geist nút krank; tuot ir der túvel
einen bik, des ahtet die sele aber niht. si minnet und si minnet und si kan
anders nit beginnen.
xi. vier sint an dem
strite gottes
o tube ane gallen, o maget ane sere, o ritter ane wunden, o kneht
unverzaget! dis sint die vier, die gotte in sinem strite wol
behagent.
xii. die sele lobet got
an fúnf dingen
o keyser aller eren, o crone aller fúrsten, o wisheit aller meistern, o
geber aller gabe, o loeser aller gevangnisse!
xiii. wie got kumet
in die sele
ich kum zuo miner lieben als ein tovwe uf den bluomen.
xiv. wie dú sele got enpfahet
und lobet
eya vroelichú anschowunge! eya liepliche gruos! eya minnenklichú
umbehalsunge! herre, din wunder hat mich verwunden, din gnade hat
mich verdruket. o du hoher stein, du bist so wol durgraben, in dir mag
nieman nisten denne tuben und nahtegalen!
xv. wie got die sele
enpfahet
siest wilkomen, min liebú tube, du hast so sere geflogen in dem
ertriche, das dine vedern sint gewahsen in das himelriche.
xvi. got gelichet die sele
vier dingen
du smekest als ein wintrúbel, du rúchest als ein balsam, du lúhtest
als dú sunne, du bist ein zuonemunge miner hoehsten minne.
xvii. die sele lobet got an
fúnf dingen
o du giessender got an diner gabe, o du vliessender got an diner
minne, o du brennender got an diner gerunge, o du smelzender got an
der einunge mit dinem liebe, o du ruowender got an minen brústen, ane
dich mag ich nút wesen!
xviii. got gelichet die sele
fúnf dingen
o du schoene rose in dem dorne, o du vliegendes bini in dem honge,
o du reinú tube an dinem wesende, o du schoenú sunne an dinem
schine, o du voller mane an dinem stande, ich mag mich nit von dir
gekeren.
xix. got liebkoset mit der sele
an sehs dingen
du bist min senftest legerkússin, min minneklichest bette, min
heimlichestú ruowe, min tiefeste gerunge, min hoehste ere! du bist ein
lust miner gotheit, ein turst miner moenschheit, ein bach miner hitze!
xx. dú sele widerlobet got
an sehs dingen
du bist min spiegelberg, min ovgenweide, ein verlust min selbes, ein
sturm mines hertzen, ein val und ein verzihunge miner gewalt, min
hoehste sicherheit!
xxi. von der bekantnisse und
von der gebruchunge
minne ane bekantnisse dunket die wisen sele ein vinsternisse,
bekantnisse ane gebruchunge dunket si ein hellepin, gebruchunge ane
mort kan si nit verklagen.
xxii. von sante marien botschaft und wie ein
tugent der andern volget und wie dú sele im jubilus der
drivaltekeit wart gemachot und wie sante maria alle
heligen hat gesoeget unde noch soeget
der suesse tovwe der unbeginlicher drivaltekeit hat sich gesprenget
us dem brunnen der ewigen gotheit in den bluomen der userwelten
maget, und des bluomen fruht ist ein untoetlich got und ein toetlich
mensche und ein lebende trost des ewigen libes, und únser loeser ist
brútegovm worden. die brut ist trunken worden von der angesihte des
edeln antlútes: in der groesten sterki kumt si von ir selber, in dem
schoensten liehte ist si blint an ir selber und in der groeston blintheit
sihet si allerklarost. in der groesten klarheit ist si beide tot und lebende.
ie si langer tot ist, ie si vroelicher lebt. ie si vroelicher lebt, ie si mer
ervert. ie si minner wirt, ie ir mer zuoflússet. ie si sich
mere voerhtet,
... ie si richer wirt, ie si armer ist. ie si tieffer wonet, ie si breiter ist...., ie
si gebeitiger ist. ie ir wunden tieffer werdent, ie si me stúrmet. ie got
minnenklicher gegen ir ist, ie si hoher swebet. ie si schoener lúhtet von
dem gegenblik der gotheit, ie si im naher kumt. ie si me arbeitet, ie si
sanfter ruowet...., ie si me begriffet. ie si stiller swiget, ie si luter rueffet.
..., ie si grosser wunder wúrket mit siner kraft nah ir maht. ie sin lust me
wahset, ie ir brutloft groesser wirt. ie das minnebet enger wirt, ie die
umbehalsunge naher gat. ie das muntkússen suesser smekket, ie si sich
minneclicher ansehent. ie si sich noeter scheident, ie er ir mer gibet. ie
si me verzert, ie si me hat. ie si demueteklicher urlop nimt, ie si e
wider kumt. ie si heisser blibet, ie si e entfunket. ie si mere brinnet, ie si
schoener lúhtet. ie gottes lob mer gebreitet wirt, ie ir girheit groesser
blibet. eya, wa wart únser loser brútgovm? in dem jubilus der heligen
drivaltekeit, do got nit me mohte sich enthalten in sich selben, do mahte
er die sele und gab sich ir ze eigen von grosser liebi.< wa von bist du
gemachet, sele, das du so hohe stigest úber alle creaturen, und mengest
dich in die heligen drivaltekeit unde belibest doch gantz in dir selber?>
< du hast gesprochen von minem aneginne, nu sage ich dir werlich: ich
bin in der selben stat gemachet von der minne, darumbe mag mich
enkein creature noch miner edelen nature getroesten noch entginnen
denne allein die minne.>< vrovwe sant maria, dis wunders bist du ein
muoter. wenne geschach dir das?>< do únsers vatter jubilus betruebet
wart mit adames valle, also das er muoste zúrnen, do underfieng dú
ewige wisheit der almehtigen gotheit mit mir den zorn. do erwelte mich
der vatter zuo einer brut, das er etwas ze minnende hette, wand sin liebú
brut was tot, die edel sele; und do kos mich der sun zuo einer muoter
und do enpfieng mich der helig geist ze einer trútinne. do was ich
alleine brut der heligen drivaltekeit und muoter der weisen und truog si
fúr gottes ovgen, also das si nit versunken ze male, als doch etliche
taten. do ich also muoter was maniges ellenden kindes, do wurden mine
brúste also vol der reinen unbewollener milch der waren milten
barmherzekeit, das ich soegete die propheten und die wissagen, e denne
ich geborn wart. dar nach in miner kintheit soegete ich jhesum; fúrbas in
miner jugent soegete ich gottes brut, die heligen cristanheit, bi dem
crútze, da ich also dúrre und jemerlich wart, do das swert der
vleischlicher pine jhesu sneit geistlich in min sele.> do stuonden offen
beide sine wunden und ir brúste; die wunden gussen, die brúste
vlussen, also das lebendig wart die sele und gar gesunt, do er den
blanken roten win gos in iren roten munt. do si alsust us den offen
wunden geborn und lebendig wart, do was sie kindesch und vil jung.
solte si do nach irem tode und ir geburt volleklich genesen, so muoste
gottes muoter ir muoter und ir amme wesen; es was und ist wol billich,
wand got ist ir rehte vatter und si sin rehtú brut, und si ist im an allen
iren liden glich.< vrovwe, in dinem alter soegetost du die heligen
aposteln mit diner muoterlicher lere und mit dinem
creftigen gebette,
also das got sin ere und dinen willen an inen tete. vrovwe, alsust
soegetostu do und soegest noch die martyrer in iren herzen mit starkem
gelovben, die bihter mit heliger beschirmunge an iren oren, die megde
mit diner kúscheit, die wittewen mit stetekeit, die ehten mit miltekeit, die
súnder mit der beitekeit. vrovwe, noch muost du úns soegen, wan dine
brúste sint noch also vol, das du nút maht verdruken wol. woltostu nit
soegen me, so tete dir dú milch vil we, wan werlich ich han gesehen dine
brúste so vol, das siben stralen gussen alzemale us von einer brúste úber
minen lip und úber min sele. in der stunde beneme du mir ein arbeit, die
kein gottesfrúnt mag getragen ane herzeleit. alsust solt du noch soegen
untz an den jungsten tag; so muost du ersihen, wan so sint gottes kint
und dinú kint entwenet und vollegewahsen in den ewigen lip. eya,
darnach soellen wir bekennen und sehen in unzellicher lust die milch
und ovch die selben brust, die jhesus so dikke hat gekust.>
xxiii. du solt bitten, das dich got minne sere, dikke unde lange,
so wirdest du reine, schoene und helig
eya herre, minne mich sere und minne mich dike und minne mich
lange! wande ie du mich serer minnest ie ich reiner wirde, ie du mich
dikker minnest ie ich schoener wirde, ie du mich langer minnest ie ich
heliger wirde hie in ertrich.
xxiv. wie got antwúrtet
der sele
das ich dich sere minne, das han ich von miner nature, wan ich
selbe bin die minne. das ich dich dikke minne, das han ich von miner
gerunge, wan ich gere, das
man mich sere minne. das ich dich lange
minne, das ist von miner ewekeit, wan ich ane ende bin und ane
aneginne.
xxv. von dem wege pine ze lidenne
gerne dur got
got leitet sinú kint, dú er userwelt hat, wunderliche wege. das ist
ein wunderlich weg und ein edel weg und ein helig weg, den got selber
gieng, das ein mensche pine lide ane súnde und ane schulde. in disem
wege froewet sich dú sele, dú nach got jamerig ist, wan si vroewet sich
von nature ze irem herren, der dur sine woltat manige pine gelitten hat.
únsir lieber herre, der himelsche vatter, gap sinen allerliebsten sun, das
er gepingot wart von den heiden und gemarterot von den juden ane sine
schulde. nu ist dú zit komen, das etlich lúte, die geistlich schinent,
gottes kint pingent am libe und marterent an dem geiste, wan er wil si
sinem lieben sune gelichen, der an libe und an sele wart gepinget.
xxvi. in disen weg zúhet dú sele ir
sinne und ist vri ane herzeleit
es ist ein selzen und ein hoher weg, da wandelt dú getrúwe sele inne
und leitet na ir die sinne als der sehende tuot den blinden. in disem weg
ist vri die sele und lebt ane herzeleit, wan si wil anders nit denne als ir
herre, der allú ding uffen das beste tuot.
xxvii. wie du siest wirdig dis weges und in
behaltest und vollekomen siest
drú ding machent einen menschen des weges wirdig, das er in
erkenne und kome darin. das erste, das der moensche sich selber twinge
in gotte ane alle menschliche meisterschaft und die gottes gnade heliklich
behalte und willekliche trage in verzihunge aller dingen nach des
menschen willen. das ander behaltet den menschen
in dem wege,
das im allú ding ze danke sint ane alleine die súnde. das dritte machet
den menschen vollekomen in dem wege, das man allú ding glichlich
gotte ze eren tuo, wan min snoedeste notdurft wil ich vor gotte also hohe
reiten als ob ich were in der hohesten contemplacie, da ein mensche in
komen mag. warumbe? tuon ich es in einer liebin gotte ze eren, so ist es
alles ein. swenne ich aber súnde, so bin ich nit an disem wege.
xxviii. die minne sol sin mortlich ane masse und
ane underlas; das ist der toren torheit
< ich froewe mich, das ich minnen muos den, der mich minnet, und
gere des, das ich in mortlich minne ane masse und ane underlas. vroewe
dich, min sele, wan din leben ist gestorben von minnen dur dich, und
minne in so sere, das du moegest sterben dur in; so brennest du iemer
mere unverloschen als ein lebend funke in dem grossen fúre der hoher
maiestat; so wirstu minnefúres vol, da mit dir hie ist so wol. du darft
mich nit me leren, ich enmag mich nit von der minne keren, ich muos ir
gevangen wesen, ich mag anders nit geleben. da si wonot, da muos ich
beliben, beide an tode und an libe.> das ist der toren torheit, die lebent
ane herzeleit.
xxix. von der schoeni des brútgovmes und wie im
die brut volgen sol an xxiii gradus des crúzes
vide me, sponsa! sich, wie schoene min ovgen sint, wie reht min
munt si, wie fúrig min herze ist, wie geringe min hende sint, wie snel
min fuesse sint, und volge mir! du solt gemartert werden mit mir,
verraten in der abegunst, gesuochet in der vare, gevangen in dem hasse,
gebunden in dem horsame, din ovgen verbunden, das man dir der
warheit nit wil bekennen, gehalsschlaget mit
dem grimme der welte,
fúr gerihte gezogen an der bichte, georschlaget mit der buosse, ze
herode gesant mit dem spote, entkleidet mit dem ellende, gegeiselt mit
dem armuote, gekroenet mit der bekorunge, angespiet mit der smahheit,
din crúze getragen in dem hasse der súnden, gecrúzegot in verzihunge
aller dingen nach dinem willen, genegelt an das crúze mit den heligen
tugenden, gewundot mit der minne, gestorben an dem crúze in heliger
bestandunge, in din herze gestochen mit steter einunge, von dem cruce
geloeset in warem sige aller diner vienden, begraben in der
unahtberkeit, uferstan von dem tode in einem heligen ende, ze himel
gevarn in einem zuge gottes atemes.
xxx. von den siben
ziten
mettin: minnen vol, ein suesse wol. prime: minnen gere, ein suesse
swere. tercie: minnen lust, ein suesse turst. sexte: minnen vuelen, ein
suesse kuolen. none: minnen tot, ein suessú not. vesper: minnen
vliessen, ein suesses giessen. conplet: minnen ruowen, ein suesses
vroewen.
xxxi. du solt nút ahten
smahheit
ich wart versmehet sere, do sprach únser herre.< la dich nit sere
wundern; sit das here desemvaz so sere verworfen und angespiet wart,
was sol denne dem essichvasse geschehen, da nút guotes inne von im
selben ist?>
xxxii. du solt nút ahten eren, pine, guot;
betruebe dich nach der súnde
so man dir ere bútet, so solt du dich schamen; so man dich pineget,
so solt du dich vroewen; so man dir guot tuot, so solt du dich voerhten;
so du súnde wider mich tuost, so solt du dich betrueben von herzen.
maht du dich nit betrueben, so sich, wie sere
und wie lange ich dur
dich betruebet was.
xxxiii. von der pfruonde,
dem troste und der minne
min sele sprach alsust zuo irem lieben.< herre, din miltekeit ist die
pfruonde mines lichamen wunderlich, dine barmherzekeit ist der trost
miner sele sunderlich, dine minne ist die ruowe mines wesendes
eweklich.>
xxxiv. du solt sin in der pine ein lamp,
ein turteltube und ein brut
du bist min lamp an diner pine, du bist min turteltube an diner
súfzunge, du bist min brut an diner beitunge.
xxxv. die woestin
hat zwoelf ding
du solt minnen das niht, du solt vliehen das iht, du solt alleine stan
und solt zuo nieman gan. du solt nit sere unmuessig sin und von allen
dingen wesen vri. du solt die gevangenen enbinden, und die vrien
twingen. du solt die siechen laben und solt doch selbe nit haben. du solt
das wasser der pine trinken und das fúr der minne mit dem holtz der
tugende entzúnden. so wonestu in der waren wuestenunge.
xxxvi. von der bosheit, guoten werken
und von wundere
mit der bosheit diner vienden solt du gezieret werden. mit den
tugenden dines herzen solt du geheret werden. mit dinen guoten
werken solt du gecroenet werden. mit únser zweiger minne solt du
gehoehet werden. mit minem lustlichen wunder solt du geheliget
werden. xxxvii. die sele antwúrtet got, das si
unwirdig sie der gnaden
o vil liebe! unschuldiger smacheit lustet mich, herzeklicher
tugenden beger ich, guoter werken han ich leidor nit, únser zweiger
minne die verderbe ich, dines schoenen wunders bin ich gar unwirdig. xxxviii. got ruemet sich, das die sele
úberwunden hat vier súnde
unser herre ruemet sich in himelriche siner minnenden sele, die er
hat in ertrich, und sprichet.< sehent, wie si kumt zuostigende, die mich
gewundet hat. si hat den affen der welte von ir geworfen, si hat den
beren der unkúschi úberwunden, si hat den loewen der hochmueti
under ir fuesse getretten, si hat dem wolf der girheit sinen grans zerrissen
und kumt gelovffen als ein verjageter hirze nach dem brunnen, der ich
bin, si kumet geswungen als ein are usser der tieffi in die hoehin.>
xxxix. got vragot die sele,
was si bringe
< du jagest sere in der minne, sage mir, was bringest du mir, min
kúneginne?>
xl. des antwúrt si im.
das besser ist denne siben ding
< herre, ich bringe dir min kleinoeter. das ist groesser denne die
berge, es ist breiter denne die welt, tieffer denne das mer, hoeher denne
die wolken, klarer denne die sunne, manigvaltiger denne die sternen, es
wiget me denne alles ertrich.>
xli. got vraget mit einem lobe,
wie das cleinoeter heisse
< o ein bilde miner gotheit, gehert mit miner menscheit, gezieret mit
minem heligen geiste, sage mir, wie heisset din kleinoeter?>
xlii. das cleinoeter heisset
des herzen lust
< herre, es heisset mins herzen lust, den han ich der welte entzogen,
mir selben erhalten unde allen creaturen versaget; nu mag ich sin nút
fúrbas getragen. herre, war sol ich in legen?>
xliii. dinen lust leg in
die drivaltekeit
< dines herzen lust solt du nienar legen denne in min goetlich herze
und an min mensclich
brust. da alleine wirst du getroest und mit
minem geiste gekust.>
xliv. von der minne weg an siben dingen, von drin
kleiden der brúte und von tantzen
< eya minnendú sele, wilt du wissen, wielich din weg si?>< ja lieber
heliger geist, lere es mich.>< also du kumest úber die not der rúwe
und úber die pine der bihte und úber die arbeit der buosse und úber die
liebin der welte und úber die bekorunge dez túvels und úber die
úberflússekeit des vleisches und úber den verwassenen eigenen willen,
der manig sele ze ruggen zúhet so sere, das si niemer zuo rehter liebin
kumt, und so du alle dine meisten viende hast nider geschlagen, so bist
du also muede, das du denn sprichest. « schoener jungeling, mich lustet
din, wa sol ich dich vinden? » so sprichet der jungeling. « ich hoere ein
stimme, die lutet ein teil von minne. ich han si gefriet manigen tag, das
mir die stimm nie geschach. nu bin ich beweget, ich muos ir engegen!
sú ist die jene, die kumber und minne mitenander treit. »> des morgens
in dem suessen tovwe, das ist die besclossen innekeit, die erst in die sele
gat, so sprechent ir kamerere, das sint die fúnf sinne.< vrovwe, ir soellent
úch kleiden.>< liebe, wa sol ich hin?>< wir han das runen wol
vernomen, der fúrste wil úch engegen komen in dem tovwe und in dem
schoenen vogelsange. eya vrovwe, nu sument nút lange!> so zúhet si an
ein hemede der sanften demuetekeit und also demuetig, das si under ir
nit mag geliden; dar úber ein wisses kleit der luteren kúschekeit und
also reine, das si an
gedenken, an worten noch an beruerunge nút me
mag geliden, das si bevlekken moege. so nimet si umbe einen mantel
des heligen geruchtes, den si verguldet hat mit allen tugenden. so gat si
in den walt der geselleschaft heiliger lúten, da singet die allersuesseste
nahtegale der getemperten einunge mit gotte tages und nahtes, und
manig suesse stimme hoert si da von den vogeln der heiligen
bekantnússe. noch kam der jungeling nút. nu sendet si botten us, wan
si wil tanzen, und sant umb den gelovben abrahe und umb die gerunge
der propheten und umb die kúsche diemuetekeit únser frovwen sante
marien und umb alle die heligen tugende únsers herren jhesu christi
und umb alle die frúmekeit siner userwelten. so wirt da ein schoener
loptanz. so kumt der jungeling und sprichet ir zuo.< juncfrovwe, alsust
fromeklich sont ir nach tantzen, als úch mine userwelten vor getanzet
hant.> so sprichet si.< ich mag nit tanzen, herre, du enleitest mich. wilt
du, das ich sere springe, so muost du selber vor ansingen; so springe ich
in die minne, von der minne in die bekantnisse, von der bekantnisse in
die gebruchunge, von der gebruchunge úber alle moenschliche sinne. da
wil ich bliben und wil doch fúrbas crisen.> unde muos der jungeling
singen alsus:< dur mich in dich und dur dich von mir.>< gerne mit dir,
noete von dir!> so sprichet der jungeling:< juncfrovwe, dirre lobetantz
ist úch wol ergangen, ir súllent mit der megde sun úwern willen han,
wan ir sint nu minnenkliche muede. kument ze mittem tage zuo dem
brunnenschatten in das bette
der minne, da soent ir úch mit im
erkuelen.> so sprichet dú jungfrovwe:< o herre, das ist úbergros, das dú
ist din minnegenos, dú nit minne an ir selben hat, si werde e von dir
beweget.> so sprichet dú sele zuo den sinnen, die ire kamerer sint:< nu
bin ich ein wile tanzes muede, wichent mir, ich muos gan, da ich mich
erkuele.> so sprechent die sinne zuo der sele:< vrovwe, wellent ir úch
kuelen in den minnetrehnen sante maria magdalenen, da mag úch wol
genuegen.> die sele:< swigent, ir herren, ir wissent nit alles, was ich
meine! lant mich ungehindert sin, ich wil ein wile trinken den
ungemengeten win.>< vrovwe, in der megde kúschikeit ist dú grosse
minne bereit.>< das mag wol sin, das enist das hoehste nit an mir.>< in
der marterer bluote moegent ir úch sere kuelen.>< ich bin gemartert so
manigen tag, das ich dar nu nit komen mag.>< in dem rate der bihteren
wonent reine lúte gerne.>< an rate wil ich iemer stan, beide tuon und
lan, doch mag ich nu dar nit gan.>< in der aposteln wisheit vindent ir
grosse sicherheit.>< ich han die wisheit bi mir hie, da mitte wil ich ie
zem besten kiesen.>< vrovwe, die engel sint klar und schoene minnevar;
went ir úch kuelen, so hebent úch dar.>< der engelen wunne tuot mir
minnewe, swenne ich iren herren und minen brútgovme nit anse.>< so
kuelent úch in dem heligen herten leben, das got johanni baptisten hat
gegeben.>< zuo der pine bin ich bereit, iedoch gat der minne kraft úber
alle arbeit.>< vrovwe, went ir úch minnekliche kuelen, so neigent úch in
der jungfrovwen schos zuo dem kleinen kint und sehent und smekent,
wie der engel froede von der ewigen maget die unnatúrlichen milch
sovg.>< das ist ein kintlich liebi, das man kint soege und wiege. ich bin
ein
vollewahsen brut, ich wil gan nach minem trut.>< o vrovwe,
kumest du dar, so muessen wir erblinden gar, wan dú gotheit ist so fúrig
heis, als du selb wol weist, das alles fúr und alle die gluot, das den
himmel und alle heligen lúhten und brinnen tuot, das ist alles
geflossen usser sinem goetlichem ateme und von sinem menschlichen
munde von dem rate des heligen geistes. wie machtu da beliben joch
eine stunde?>< der visch mag in dem wasser nit ertrinken, der vogel
mag in dem lufte nit versinken, das golt mag in dem fúre nit verderben,
wand es enpfat da sin klarheit und sin lúhtende varwe. got hat allen
creaturen das gegeben, das si ir nature pflegen, wie moehte ich denne
miner nature widerstan? ich mueste von allen dingen in got gan, der
min vatter ist von nature, min bruoder von siner moenscheit, min
brútegovm von minnen und ich sin brut ane anegenge. went ir, das ich
sin nit wol vuele? er kan beide krefteklichen brennen und trostlichen
kuelen. nu betruebent úch nit ze sere! ir soellent mich noch leren;
swenne ich widerkere, so bedarf ich úwer lere wol, wan dis ertrich ist
maniger strikke vol.> so gat dú allerliebeste zuo dem allerschoenesten in
die verholnen kammeren der unsúnlichen gotheit. da vindet si der minne
bette und minnen gelas, von gotte unmenschliche bereit. so sprichet
únser herre:< stant, vrovwe sele!>< was gebútest du, herre?>< ir soent
úch usziehen!>< herre, wie sol mir denne geschehen?>< frovw sele, ir sint
so sere genatúrt in mich, das zwúschent úch und mir nihtes nit mag sin.
es enwart nie engel so her, dem das ein stunde wúrde gelúhen, das úch
eweklich ist gegeben. darumbe sont ir von úch legen beide vorhte und
schame und alle uswendig tugent; mer alleine die ir binnen úch tragent
von nature,
der sont ir eweklich phlegen: das ist úwer edele
begerunge und úwer grundelose girheit; die wil ich eweklich erfúllen
mit miner endelosen miltekeit.>< herre, nu bin ich ein nakent sele und
du in dir selben ein wolgezieret got. únser zweiger gemeinschaft ist das
ewige lip ane tot.> so geschihet da ein selig stilli nach ir beider willen. er
gibet sich ir und si git sich ime. was ir nu geschehe, das weis si, und des
getroeste ich mich. nu dis mag nit lange stan; wa zwoei geliebe verholen
zesamen koment, si muessent dike ungescheiden von einander gan.
lieber gottes frúnt, disen minneweg han ich dir geschriben, got muesse
in an din herze geben! amen.
xlv. von ahte tagen, in denen vollebraht
wart der propheten gerunge
dis ist ein tag der gerunge und der seligen froeden in der kúndunge
christi. dis ist ein tag der ruowe und der lieplichen zartekeit in der
gebúrte christi. dis ist ein tag der trúwe und der seligen einunge, der
hohe donrstag. dis ist ein tag der miltekeit und der herzeklichen liebin,
der stille fritag. dis ist ein tag der gewalt und der vroelichen vroede, die
urstandunge. dis ist ein tag des gelovben und des ellenden jamers, der
uffart tag. dis ist ein tag der warheit und des brennenden trostes, der
pfingestag. dis ist ein tag der rehtekeit und der waren stunde, das
jungest gerihte. dis ist ein wuche, der sollen wir siben tag began mit
stetegunge. den ahten wil únser herre began an dem jungsten tage mit
úns allen.
xlvi. von der manigvaltigen zierde der brúte
und wie si kumt zuo irem brútegovme und wielich
ir gesinde ist; das ist núnvalt
die brut ist gekleidet mit der sunnen und hat den manen under die
fuesse getretten, und si ist gekroenet mit der einunge. si hat ein
cappellan, das ist die vorhte. der hat eine guldine ruote in der hant, das
ist die
wisheit. der cappellan ist gekleidet mit des lambes bluot und
ist mit der ere gekroenet, und dú wisheit ist gekleidet mit der
wolsamikeit und ist gekroenet mit der ewekeit. die brut hat vier
jungfrovwen. die eine ist minne, die leittet die brut, die ist gekleidet mit
der kúschekeit und ist gekroenet mit der wirdekeit. die ander ist
demuetekeit, die haltet die brut, die ist gekleidet mit der unahtberkeit
und ist gekroenet mit der hoehi. die dritte juncfrovwe ist rúwe, dú ist
gekleidet mit den wintrúbelin und ist gekroenet mit der vroede. die
vierde juncfrovwe ist erbarmherzekeit, die ist gekleidet mit der salbe
und ist gekroenet mit der wunne. dú zwoei tragent der brut den mantel
uf, das ist das helige gerúhte. si hat einen bischof, das ist der gelovbe,
der bringet die brut fúr den brútegovme. der bischof ist gekleidet mit
túrem gesteine und ist gecroenet mit dem heligen geiste. der bischof hat
zwene ritter. der eine ist die starchekeit, der ist gekleidet mit dem strite
und ist gekroenet mit dem sige. der ander ist kuonheit, der ist gekleidet
mit genendekeit nd gekroenet mit aller selekeit. si hat einen kamerer,
das ist die huote, der ist gekleidet mit stetekeit und ist gekroenet mit
bestandunge. er treit das lieht vor der brúte und treit ir das tepet nach.
das lieht ist vernúnftekeit, die ist gekleidet mit der bescheidenheit und
ist gekroenet mit miltekeit. das tepet ist die helige conscientie, die ist
gekleidet mit guotem willen und ist gekroenet mit gottes behagunge. si
hat einen schenken, das ist die begerunge, der ist gekleidet mit girikeit
und
ist gekroenet mit vride. si hat einen spilman, das ist die
minnesamkeit, sin harpfe das ist innikeit. der ist gekleidet mit dem
gunste und ist gekroenet mit der helfe. dú brut hat fúnf kúngrich. das
erste sint die ovgen, die sint gebuwen mit den trehnen und gezieret mit
getwange. das ander sint die gedenke, die sint gebuwen mit dem strite
und gezieret mit dem rate. das dritte ist das sprechen, das ist gebuwen
mit der nut und ist gezieret mit der trúwe. das vierde ist das hoeren, das
ist gebuwen mit dem gottes worte und ist gezieret mit dem troste. das
fúnfte ist die beruerde, die ist gebuwen mit der gewalt und ist gezieret
mit der reinen gewonheit. dise fúnf kúngriche hant einen voget, das ist
die schult. der ist gekleidet mit der bihte und gekroenet mit der buosse.
so hat si einen rihter, der ist gekleidet mit der discipline und gekroenet
mit der gedult. dú brut hat einen sovmer, das ist der lichame. der ist
gezoemet mit der unwirdekeit und smacheit ist sin fuoter und sin stal ist
bihte. der sovmeschrin, den er treit, ist die unschulde. die brut hat einen
pellelbovir, das ist die hoffen, die ist gekleidet mit der warheit und
gekroenet mit dem sange. si hat einen palmen in der hant, das ist die
sege úber die súnde, und ein búhsen in der andern hant, die ist vol
gerunge und minne, die wil si irem lieben bringen. si hat einen
pfawenhuot, das ist das guote gerúhte in dem ertrich und hohe ere in
dem himelrich. so gat si einen weg, das ist die senftmuetekeit. die ist
gekleidet mit dem vliessenden honge und gekroenet mit der sicherheit.
so singet si denne:
< userweltes liep, ich geren din; du nimest und
gibest mir vil mange herzensweri. joch han ich von dir unsúneliche not;
swenne du, herre, gebútest, so wird ich von mir erlost.> so sprichet er:
< minnekliche liebe, gedenke an die stunde, da du begriffest den vollen
funt, und la dich nit belangen. joch han ich dich ze aller stunt mit armen
umbevangen.> so sprichet únser herre zuo siner userwelten brut:< veni,
dilecta mea, veni, coronaberis!> so git er ir eine crone der warheit, die
nieman tragen muos denne geistliche lúte. in der crone siht man vier
tugende: wisheit und kummer, gerunge und behaltnisse. got gebe úns
allen die krone! amen.
dis ist das ander teil dis buoches
i. die minne machet hohe in der sele nit umbe menschlich arbeit; das
kumt von eigenem willen
ii. von zwein leiden der minne des, der in der minne wart gesehen
iii. von der zungen der gotheit und von dem liehte der warheit und von
den vier stralen gottes in die nún koere, von der drivaltekeit und von
sante marien
iv. von der armen dirnen, von der messe johannis baptiste, von der
wandelunge der ovelaten in das lamp, von der schoeni der engelen, von
vier hande lúten geheligot und von den guldinen pfenningen
v. ein sang der selen ze gotte an fúnf dingen und wie got ein kleit ist
der selen und die sele gottes
vi. ein widersang gottes in der sele an fúnf dingen
vii. in der pine loben got, so erschinet er dir. von zwein guldin koepfen
der pine und des trostes
viii. von dem vegefúr alzemale; da von loesete
ein mensche tusent
mit minnetrehnen
ix. got lobet sin brut an fúnf dingen
x. die brut widerlobet got an fúnf dingen
xi. von siben hande liebi gottes
xii. von siben hande vollekomenheit
xiii. zwúschent got und der sele sol dú minne sin
xiv. wa von kume luterkeit, swarheit, krankheit, eisunge, swindekeit,
not, ellende, selten getroest
xv. wie der von minnen ist wunt, wirt gesunt
xvi. von siben gaben eins bruoders
xvii. wie got friet die sele und machet wise in siner liebi
xviii. wie dú sele betútet gottes vriheit in aht dingen
xix. wie die bekantnisse und dú sele sprechent zesamene und
sprechent, das si drivaltig si. von drin himeln. die bekantnisse sprichet
allererste
xx. wie swester hildegunt ist gezieret in himmelriche mit drin menteln,
mit siben cronen, und wie si lobet die nún koere
xxi. wilt du den berg ansehen, so solt du haben siben ding
xxii. wie dú beschowunge vraget die minnende sele von seraphym
und von dem nidersten menschen
xxiii. wie dú minne vraget und leret die stumphen sele und brehte si
gerne zuo irem lieben und sprichet allererst und die stumphe sele
antwúrtet
xxiv. wie die minnende sele sich geselleget gotte und sinen userwelten
lieben und sol glich sin allen heligen und wie der túvel und dú sele
sprechent zesamne
xxv. von der klage der minnenden sele, wie ir got schonet und entzihet
sin gabe. von wisheit, wie dú sele vraget got, wa er si und wie er si.
von dem bovmgarten, von dem bluomen und von dem sange der
megden xxvi. von disem buoche und von dem schriber dis buoches
i. die minne machet hohi in der sele, nit unmenschlich arbeit;
das kumt von eigem willen
die hohe der sele geschiht in der minne und die zierde des lichamen
geschiht in dem heligen cristan tovffe, wan úber die minne ist kein hoehe
und ussen der kristanheit ist enkeine zierde. darumbe toerent si sich
selber vil sere, die mit grúlichen, unmenschlichen arbeiten wenent
erstigen die hoehi und tragent doch ein grimmes herze, wann si hant der
heligen diemuetigen tugent nit, die die sele in got kan leiten; und da
sculet gerne valschú helikeit, da der eigener wille die meisterschaft in
dem herzen treit.
ii. von zwein liederen der minne des,
der in der minne wart gesehen
ich sturbe gerne von minne, moehte es mir geschehen; den jenen,
den ich minnen, den han ich gesehen mit minen liehten ovgen in miner
sele stan. swelú brut iren lieben geherberget hat, dú bedarf nit verre
gan. dú minne mag nit wol vergan, swa die juncfrovwe dike nach dem
jungelinge gat. sine edel nature die ist so bereit, das er si aber gerne
enpfat und leit si im von herzen na. das mag den tumben lichte entgan,
die ungerne nach dem lieben stant.< o edeler arn, o suesses lamp, o fúres
gluot, entzúnde mich! wie lange sol ich alsus dúrre sin? ein stunde ist
mir alze swere, ein tag ist mir tusent jar, so du mir froemede woeltest sin;
solte es ahte tage wern, ich
woelte lieber zer helle
varn - da ich doch
inne bin! -, wan das got der minnenden sele vroemde si; das ist pine
úber mensclichen tot und úber alle hellesche pine, das glovbent mir! die
nahtegal dú muos ie singen, wan ir nature spilet al von minnen; der ir das
beneme, so were si tot. eya grosser herre, bedenke min not!> do
sprach der helig geist zuo der sele:< eya edelú juncfrovwe, bereitent úch,
úwer lieber wil komen.> do erschrak si und wart inneklich vro und
sprach:< eya trut botte, keme es iemer also! ich bin so boese und so gar
ungetrúwe, das ich sunder minen lieben niena mag geruowen. swenne
ich das bevinde, das ich von siner minne enwenig erkuole, so ist mir in
allen enden we und ist mir ze danke, das ich jamerig muos nach im
gan.> do sprach der botte:< ir soellent wúschen und begiessen und betten
und bluomen stroewen.> do sprach dú ellende sele:< wenne ich wúsche,
so muos ich mich schamen, so ich begússe, so muos ich weinen, so ich
betten, so muos ich hoffen, so ich bluomen briche, so muos ich minnen.
swenne min herre kumt, so kum ich von mir selben, wan er bringet mir
so mangen suessen seitenklang, der mir benimet allen mines fleisches
wank, und sin seitenspil ist so vol aller suessekeit, da mit er mir benimet
alles herzeleit.>
iii. von der zungen der gotheit, von dem liehte der
warheit, von den vier stralen gottes in die nún
koere, von der drivaltekeit und von sante marien
dú grosse zunge der gotheit hat mir zuo gesprochen manig creftig
wort; dú han ich enpfangen mit wenigen oren miner snoedekeit; und das
allergroeste lieht hat sich ufgetan gegen den ovgen miner sele, da inne
han ich gesehen die unsprechlich ordenunge und bekante die
unzellichen ere, das unbegriflich wunder und das sundertrúten mit
underscheide, die genuegekeit uf das hoehste und die grossen zuht in
der bekantnisse, die gebruchunge mit der
abebrechunge nach der
maht der sinnen, die ungemengete froede in der einunge der
geselleschaft und das lebende lip der ewekeit, als es nu ist und iemer
wesen sol. da wurden ovch gesehen vier stralen, die schiessent alzemale
usser dem alleredelsten armbrust der heligen drivaltekeit von dem
gotlichen throne dur die nún koere. da blibet nieman so arm noch so
rich, er treffe in minneklich. die strale der gotheit schússet si mit einem
unbegriffenlichem liehte, die minnende moenscheit gruesset si mit
bruederlicher geselleschaft, der helig geist rueret si mit der
durchfliessunge der wunderlichen schoeppfunge der ewigen wunne; der
ungeteilet got spiset si mit dem blikke sines heren antlútes und fúllet si
mit dem unlidigen ateme sines vliessenden mundes; und wie si gant ane
arbeit als die vogele in dem lufte, so si keine vedren ruerent, und wie si
varent, swar si wellent, mit libe und mit sele und doch in ir satzunge
blibent unvermischet, und wie dú gotheit clinget, dú moenscheit singet,
der helig geist die liren des himelriches vingeret, das alle die seiten
muessent clingen, die da gespannen sint in der minne. da wart ovch
gesehen das selbe here desemvas, da christus nún manot in sas mit sele
und mit libe, als si iemer sol beliben, an eht alleine die grossen zierde,
die der himelsche vatter an dem jungesten tage allen seligen lichamen
sol geben; der muos únser frovwe noch enbern, die wile das dis ertrich
swebet uf dem mere. do wart gesehen, wie schoene únser frovwe stuont
in dem throne zer linggen hant des himmelschen vatters unverborgen
an aller megdlicher schoepfnisse, und wie ir menschlich licham ist
getempert und geformet in
die edel lúhtnisse der sele únser
frovwen, und wie die lustlichen brúste unverborgen sint vol der suessen
milche, das die tropfen vliessent da hin dem himelschen vatter ze eren
und dem menschen ze liebe, also das der mensche úber alle creature
volkomen si. wan so sere wundert die hohen fúrsten, die ertzengel sin,
des, das andere fúrsten der menschen úber si komen sint, das es loblich
ist, das únser vollezúge da si. zuo der vordern hant únsers herren stat
jhesus, únser loeser, mit offenen wunden, bluotig, unverbunden, ze
úberwindende des vatters gerehtekeit, die mangem súnder vil nahe lit,
wan die wile das die súnde uf ertrich weret, so soellent christi wunden
offen sin, bluotig, ane sere. mer nach dem gerihte so sol christus ein
sogtan cleit an zien, das nie wart gesehen, es wisete denne got
ungeschehen; so súllent die suessen wunden heilen, als ob ein rosenblat
geleit were an der wunden stat. da siht man denne die naren vroeliche
minnevar, die niemer sollent vergan. denne wil der ungeschaffen got
alle sin schoepnisse núwe machen und also núwe, das si niemer múgent
alten. nu gebristet mir túsches, des latines kan ich nit; so was hie guotes
an liget, das ist min schult nit, wan es wart nie hunt so boese, lokete im
sin herre mit einer wissen simelen, er keme vil gerne.
iv. von der armen dirnen, von der messe johannis baptiste,
von der wandelunge der ovelaten in das lamp, von der engel
schoeni, von vier hande lúte geheliget und von
dem guldinen pfenninge
wie nútze das si, das ein mensche von guotem willen sie, nochdenne
das si der werke nit vermag, das wisete únser lieber herre einer armen
dirnen, do si nit zuo der messe komen mohte, alleine
si doch leider zuo
sinem dienste nit endohte. do sprach si alsust ze gotte:< eya lieber herre
min, sol ich hútte ane messe sin?> in dirre begerunge benam ir got alle ir
irdensche sinne und brahte si wunderlich hin in ein schoene kilchen, da
vant si nieman inne. do gedahte sú: owe du vil armú tregú, nu bist du
ze spate komen; das du nu bist uf gestanden, das mag dir hie kleine
fromen. do sach si einen jungeling komen, der brahte ein gebunt wisser
bluomen, die stroewete er niden in dem turne und gieng hin. do kam ein
anderer und brahte ein gebunt vielaten, die stroewete er mitten in die
kilchen. do kam aber einer und brahte ein gebunt rosen, die stroewete er
schone vor únser frovwen alter. do kam der vierde und brahte ein
gebunt wisser lilien und stroewete si in dem kore. do si dis hatten getan,
do nigen si schone und giengen enweg. dise jungelinge waren also edel
und schoene an ze sehende, das niemer menschen pine moehte wesen
also gros am libe, moehte er si reht an sehen, alle sin pine mueste vergan.
do kamen zwene schuoler mit wissem gewete, die brahten zwoei lieht,
die sasten si ufen den alter; do giengen si vil schone und bliben in dem
kore. do kam ein vuegelich lang man, der was vil mager und doch nit
alt; sinú kleider waren also arm, das im sin arm und sin bein blekoten.
der truog ein wisses lamp vor siner brust, und zwo ampellen braht er an
sinen vingeren. do gieng er zuo dem altar und saste das lamp dar uf
und neig do lieplich dar. das was johannes baptista, der solte singen die
messe. do kam ein
jungeling, der was rehte verzartet mit sinem
gelasse, der truog einen adlar vor siner brust; das was johannes
ewangelista. do kam ein einvaltig man, sant peter. do kam ein
jungeling gros, der brahte ein gebunt gegerwedes, da mit gerweten sich
die drie herren. do kam ein grossú schar, das was das kreftige gesinde
des himelriches, und fulleten die kilchen also vol, das die arme dirne
dekeine stat konde vinden, da si bliben moehte. do gieng si niden in den
turn stan, da vant si einer hande lúte mit wissem gewete, die enhatten
kein har; mere si hatten einvaltige kronen uf iren hovbten. das waren
die nit hatten gelebt nach der e. die gezierde des hares, das ist: guoter
werken, hatten si nit. wa mit waren si denne zuo dem himelriche
komen? mit rúwen und mit guotem willen an irem ende. fúrbas vant si
noch schoener lúte gekleidet mit vielvar cleidern, die waren gezieret mit
schoenem hare der tugende und gekroenet mit der gottes e. noch vant si
schoener lúte, die waren mit rosevar kleidern gekleidet, die hatten ein
schoen zeichen der wittewen und ein cronen der angenomenen kúscheit.
die arme dirne was úbel gekleidet und was krank am libe, und bi den
drin scharen mohte si niena bliben. do gieng si fúr den kor stan und
sach hin in, wa únser liebú frovwe stuont in der hoehsten stat und sant
katharina, cecilia, bischove, marterere, engele und megde harte vil. do
dirre arme mensche dise grosse herschaft gesach, do besach si ovch sich
selben, eb si bliben getoerste vor ir
snoedekeit. do hatte si umbe
einen roten brunen mantel, der was gemachet von der minne und nach
der burnekeit der sinnen nach gotte und nach allen guoten dingen. der
mantel was gezieret mit golde und ovch mit einem liede, das sang alsust:
< ich sturbe gerne von minnen.> si sach sich ovch einer edeln juncfrowen
glich und truog uf irm hovbet ein schapel von golde herlich, dar an was
geleit aber ein liet, das sang alsust:< sin ovgen in min ovgen, sin herze in
min herze, sin sele in min sele umbevangen unverdrossen.> und ir antlút
sach sich selben den engeln glich.< owe ich unselig phuol, wie ist mir nu
geschehen? joch bin ich leidor so selig nit, als ich mich da han gesehen.>
alle die in dem kore warent, die sahent si mit eim suessen lachen an. do
winkete ir únser frovwe, das si oben katherinen stuonde; do gieng si bi
únser lieben frovwen stan, wande es selten mohte geschehen, das si
gottes muoter muoste sprechen und sehen:< eya du liebe wolgemuote!>
das nam sú vúr guot, das dú unedele kra bi der edeln turteltuben stuont.
alle, die in dem kor waren, die waren gekleidet mit lúhtendem golde
und waren bevangen mit einer swebendiger wunne, klarer denne die
sunne. do huoben si eine messe an alsust: gaudeamus omnes in
domino, und als dikke únser frovwe wart genant, so knúweti si, und die
andren nigen, wan ir got die groessesten ere hat gegeben. do sprach dú
snoede, dú do zuo der messe komen was:< eya frovwe, moehte ich hie
gottes lichamen enpfan,
wan es stat hie nút ze vare!> do sprach
gottes muoter:< ja liebú, tuo din bihte!> do winkete dú himelsche
kúneginne johanni ewangeliste; der gieng us und horte der súnderine
bihte. do bat si, das er ir wolte sagen, wie lange si soelte leben. do
sprach johannes:< ich muos dir es nút sagen, wan got wil es nút; wand
were das zit lang, so moehtest du von dinem manigvaltigen kumber
vallen in ein verdrossenheit; were aber die zit kurtz, so moehtest du von
jamer dines herzen vallen in ein gerunge lange ze lebende.> do gieng
johannes lesen das ewangelium liber generationis. do sprach dú arme
zuo únser frovwen:< sol ich oppferen?> do sprach únser frovwe:< ja, wilt
du im es nit wider nemen.> do sprach dú arme:< eya frovwe, die gnade
muost du mir on gotte geben.> do sprach únser frovwe:< nu nim disen
guldinen pfenning, das ist: dinen eigenen willen, und oppfer den minem
heren sune an allen dingen.> mit grosser zuht und mit heliger vorhte
enpfieng der kleine man den grossen pfenning. do sach si den pfenning
an, wie er gemúnzet were. do stuont an dem pfenning, wie christus von
dem crúze wart geloeset, anderhalp stuont alles himelrich, da inne die
nún koere, da oben der gottes tron. do sprach ir gottes stimme zuo:
< oppferst du mir disen pfenning, also das du in nit wider nimst, so wil
ich dich loesen von dem crúzze und bringen dich zuo mir in min riche.>
dar nach tet der selbe priester die stillen messe, der gewihet wart in
siner muoter libe mit dem heligen geiste. do er die wissen ovelaten nam
in sine hende, do huop sich das selbe lamp uf, das uf dem alter stuont,
und voegete sich mit den worten under die zeichen siner hant in die
ovelaten und die
ovelaten in das lamp, also das
ich der ovelaten nút
me sach, mere ein bluotig lamp, gehangen an einem roten crúze. mit also
suessen ovgen sach es úns an, das ich es niemer me vergessen kan. do
bat die arme dirne únser lieben frovwen alsust:< eya liebú muoter, bitte
dinen heren sun, das er sich selber mir armen welle geben.> do sach si,
das ein lúhtendú strale schein usser únser frovwen munt uf den altar
und ruorte das lamp mit ir gebette, also das got selbe us dem lambe
sprach:< muoter, ich wil mich gerne legen in die stat diner girde.> do
gieng die arme dirne zuo dem altar mit grosser liebe und mit einer
offenen sele. do nam sant johannes das wisse lamp mit sinen roten
wunden und leit es in den kovwen irs mundes. do leite sich das reine
lamp uf sin eigen bilde in irem stal und sovg ir herze mit sinem suessen
munde. ie me es sovg, ie me si es im gonde.( nu die, der dis geschach,
die ist tot und ist hingevarn. got helfe úns, das wir si noch muessen
sehen in der engel schar! amen.)
v. ein sang der sele zuo gotte an fúnf dingen,
und wie got ein kleit ist der sele und die sele gottes
< du lúhtest in die sele min als dú sunne gegen dem golde. swenne
ich muos ruowen, herre, in dir, so ist min wunne manigvalt. du
kleidest dich mit der sele min und du bist ovch ir nehstes cleit. das da
ein scheiden muos geschehen, joch envant ich nie groesser herzeleit!
woeltist du mich serer minnen, so keme ich sicher von hinnan, da ich
dich ane underlas nach wúnsche moehte minnen. nu han ich dir
gesungen, noch ist mir nit gelungen; woeltest du mir singen, so mueste
mir gelingen.>
vi. ein widersang gottes in der sele
an fúnf dingen
< swenne ich schine, so muost du lúhten; swenne ich vlússe, so muost
du vúhten. swen du súfzest,
so zúhest du min goetlich herze in dich,
swenne du weinest na mir, so nim ich dich an den aren min. swenne du
aber minnest, so werden wir zwoei ein sin, und swenne wir zwoei alsust
ein sin, so mag da niemer scheiden geschehen, mer ein wunnenklich
beiten wonet zwúschent úns beiden.>< herre, so beite ich denne mit
hunger und mit durste, mit jagen und mit luste unz an die spilenden
stunde, das us dinem goetlichen munde vliessen die erwelten wort, die
von nieman sint gehort mer von der sele alleine, die sich von der erden
enkleidet und leit ir ore fúr dinen munt. ja die begriffet der minne funt!>
vii. in der pine lobe got, so erschinet er dir.
von zwein guldin koepfen der pine und des trostes
ich súndigú, tregú, ich solte zuo einer stunt betten. do tet got, als ob
er mir enkeinerleie gnade woelte geben. do wolte ich mich betrueben
jaemerlich umb mine vleischlich súche, die mich duhte ein hindernisse
geistlicher gebruchunge.< eya nein>, sprach min sele,< gedenke noch
aller trúwe und lob dinen herren alsust: gloria in excelsis deo.> in dem
lobe erschein ein gros lieht miner sele, und in dem liehte wisete sich got
in grosser ere und unzallicher clarheit. do huop únser herre zwene
guldin koeppfe in sinen henden, die waren bede vol lebendiges wines; in
der linggen hant waz der rote win der pine und in der vordern hant der
wisse win des úberheren trostes. do sprach únser herre:< selig sint, die
disen roten win trinkent; wand alleine ich bede schenke von gotlicher
liebi, so ist doch der wisse win edeler in im selber; und alleredlest sint
die, die beide trinkent, wissen und roten.>
viii. von dem vegefúr alzemale; da von loesete ein mensche
tusent selen mit den minne trehenen
ein mensche soelte betten mit grosser begirde vil einvalteklich
vúr die armen selen got von himmelriche. do wisete im got das
grúwelich vegefúr zemale und da inne so mengerleige quale, als die
súnde an in waren. do wart also kreftgrimmig des menschen geist, das
er das vegfúr zemale in sin arme begreif. do gebarte er kumberlich und
begerte minneklich. do sprach got von himmelrich:< las dis nu, tuo dir
nút we! es ist dir alze swere.> do sprach der geist jaemerlich:< eya vil
lieber, nu loese doch etliche!> do sprach únser herre:< wie vil wilt du
ir?> der geist sprach:< herre, als vil, als ich mit diner gueti mag
vergelten.> do sprach únser herre:< nu nim tusent und bringe si, war
du wilt.> do huoben si sich usser der pine swartz, fúrig, phuolig,
brinnendig, bluotig, stinkende. do sprach aber des menschen geist:< eya
lieber herre min, was sol disen armen nu geschehen? wand alsust
egeschlich koment si niemer in din rich.> do neigete got sich unmassen
sere nider sine edelkeit und sprach ein wort, das úns súndigen sere ze
troste stat:< du solt si baden in den minnetrehnen, die da nu vliessent
usser den ovgen dines lichamen.> do wart da gesehen ein sinwel gros se;
da huoben si sich mit einem swunge zemale in und badoten in der
minne, klar als dú sunne. do enpfieng des menschen geist unzelliche
wunne und sprach:< gelobet siest du, vil lieber, von allen creaturen
eweklich. nu ziment si dir wol in dinem riche.> do neigete sich únser
herre zuo in von der hoehin und saste in uf ein krone der minne, die si
geloeset hatte von hinnan, und sprach:< dise krone sont ir tragen
eweklich ze erkennende allen den in minem riche, das ir mit den
minnentrehnen erloeset sint nún jar e denne úwer rehten zit.>
ix. got lobet sin brut an
fúnf dingen
du bist ein lieht der welte, du bist ein kron der megde, du bist
ein salbe der verserten, du bist ein trúwe der valschen, du bist ein brut
der heligen drivaltekeit.
x. dú brut widerlobet got
an fúnf dingen
du bist ein lieht in allen liehten, du bist ein bluome ob allen cronen,
du bist ein salbe ob allen seren, du bist ein unwandelber trúwe sunder
valscheit, du bist ein wirt in allen herbergen.
xi. von siben hande
liebin gottes
dú rehte gottes minne het siben aneginne: dú vroeliche minne trit in
den weg, die voerhtende minne enpfat die arbeit, dú starke minne mag
vil tuon, dú minnende minne enpfat enkeinen ruom, dú wise minne hat
bekantheit, dú vrie minne lebet sunder herzeleit, dú gewaltige minne ist
iemer me gemeit.
xii. von siben hande
vollekomenheiten
gerne ungeeret, gerne ungevoerhtet, gerne alleine, gerne stille,
gerne nider, gerne hoch, gerne gemeine.
xiii. zwúschen got und der sele
sol die minne sin
zwúschent got und dir sol iemer mere dú minne sin, zwúschent
irdenschen dingen und dir sol angest und vorhte sin, zwúschent súnde
und dir sol has und strit sin, zwúschent himmelriche und dir sol stete
hoffen sin.
xiv. wa von kumt bitterkeit, swarheit, krankheit, eisunge,
swindekeit, noete, ellende, selten getroestet
bitterkeit des herzen kumt von der moenscheit, swarheit des
lichamen kumt von dem vleisch alleine, swinde gemuet kumt von der
edelkeit der sele, egschberkeit vor der pine kumt von der schulde,
krankheit des libes kumt von nature, ellendig not kumt von
muotwillen, selten getroest kumt von unruowe.
xv. wie der von minnen ist wunt,
wirt gesunt
swelch mensche wirt ze einer stunt von warer minne reht wunt, der
wirt niemer me wol gesunt, er enkússe noch den selben munt, von dem
sin sel ist worden wunt.
xvi. von siben gaben
eins bruoders
dú sele ist grundelos an der gerunge, brennende an der lieben,
minnesam an der gegenwúrtekeit, spiegel der welte, wenig an der
groessi, getrúwe an der helfe, gesament in gotte.
xvii. wie got vriet die sele und machet
si wise in siner liebin
alsust vriet got die einvaltigen sele und machet si wise in siner
liebi:< eya liebú tube, din fuesse sint rot, din vedern sint eben,
din munt ist reht, din ovgen sint schoene, din hovbet ist sleht, din
wandelunge ist lustlich, din flug ist snel und du bist alze snel zuo
der erde.>
xviii. wie dú sele betútet gottes
vriete in aht dingen
herre, min fuesse sint geverwet mit dem bluote diner waren
loesunge, min vedern sint verebent mit diner edeln erwelunge, min
munt ist gerihtet mit dinem heligen geiste, min ovgen sint geklaeret in
dinem fúrigen liehte, min hovbet ist geslehtet mit diner getrúwen
beschirmunge, min wandlunge ist lustlich von diner milten gabe, min
flug ist gesnellet mit dinem unruowigen lust, min irdensch sinken kumt
von diner einunge mines lichamen. ie groesser loesunge du mir gist, ie
langer ich in dir muos sweben.
xix. wie dú bekantnisse und dú sele
sprechent zesamne und wie si sprichet, das si drivaltig si.
von drien himmelen
die bekantnisse sprichet allererst:< o minnendú sele, ich sach dich
an, du bist harte minnenklich wunderlich getan. ein lieht wart darzuo
gelúhen, das ich dich moehte besehen, es were
mir anders nie
beschehen. du bist drivaltig an dir, du maht wol gottes bilde sin: du bist
ein menlich man an dinem strite, du bist ein wolgezieret juncfrovwe in
dem palast vor dinem herren, du bist ein lustlichú brut in dinem
minnebette gottes! minnendú sele, in dime strite bist du gewaefent mit
unmezlicher kraft und mit so grosser samenunge dines gemuetes, das
dich alle die mengi der welte noch alle helfe dines fleisches noch alle
scharen der túvel noch die kraft der helle nit mag von gotte gevellen.
des mag sich ovch nieman me beruemen, du werst dich alles mit
bluomen. din swert das ist der edel rose jhesus christus, da mit werst
du dich; din schilt der ist die wisse lylie maria. es enhilfet si nit, das si
dich bestan, mere das si dich zieren und an dir meren unmesseclich gottes
ere. alle, die luterlich an diseme strit gestant, die soellent richen solt von
dem keyser enpfan. eya notlichú sele, an dinem palaste der heligen
drivaltekeit, da du so minnecliche stast gezieret vor dinem herren,
wielich ist din ere?>< vrovwe bekantnisse, ir sint wiser denne ich si,
warumbe vragent ir mich?>< vrovwe sele, got hat úch erwelt ob allen
dingen, ir sint min vrovwe und min kúneginne.>< vrovwe bekantnisse,
ich bin edel geborn und vri, ich muos nit ungeerot sin, des ich alleine
minne; so muos ich gewinnen, das mich minnet, trútet und eret dú
helige drivaltekeit, und alles, das himmel und erde treit, muos mir
eweklich undertenig sin. lan ich nu die minne gewaltig úber mich
wesen, also das ich ir die statte gebe, das si mich muesse binden in die
heligen gedult, das sich nit enmere mine schult, so leittet si mich denne
in die edel sanftmuetekeit, das ich zuo allen guoten dingen muos wesen
gereit, und spannet mich in die starke gehorsami, das ich gotte und
allen creaturen lieplich muos wesen undertan.>< eya vro brut, went ir
mir noch ein wortzeichen sagen der unsprechlicher heimlicheit, die
zwúschent gotte und úch lit?>< vrovwe bekantnisse, das tuon ich nit. die
brúte muessent alles nit sagen, was in beschiht. dú helig beschovwunge
und dú vil werde gebruchunge sont ir han von mir, die userwelte
bevindunge von gotte sol úch und allen creaturen iemer me verborgen
sin sunder alleine mir.>< vrovwe sele, úwer wunderschovwen und úwer
hohú wort, dú ir in gotte hant gesehen und gehoert, wenne ir mich dar
zuo twingent, das ich des ein kleine fúr bringe, so setz ich des keysers
lieht in einen vinstern fulenden stal. dú rinder essent doch ir strov wol;
wan etteliche, die schinent gottes kinder und stossent sich doch also
ungebundenú rinder in dem vinsteren stalle und sprechent, was inen
sogtan getúsche soelle, es si von muotwillen gedaht und in valscher
helikeit vúrbraht.>< vrovwe bekantnisse, man vindet also geschriben,
das sant paulus wart gefueret in den dritten himmel; es were im nie
beschehen, were er saulus beliben. hette er die warheit funden in dem
ersten und in dem andren himele, er were nie in den dritten gestigen.>
< vrov sele, ein himmel ist, den het der túfel gemachet mit siner schoenen
valschen list. da wandelnt die gedenke inne mit trurigen sinnen und dú
sele lit alstille, wan si vindet nit ir naturen minne. da blibet dú sele
ungetroest und betrúget die einvaltigen sinne. in disem himele wiset
sich der túfel einem lúhtenden engel gelich, ja ovch an sinen fúnf
wunden gotte glich, einvaltigú sele, huete dich! der ander himmel ist
gemachet von heliger gerunge der sinne
und von dem ersten teile
der minne. in disem himmel ist enkein lieht, dú sele siht da gottes nit;
mere si smekket ein unbegrifliche suessekeit, die ir alle irú lider durgat.
si hoert ovch eine stimme von etlichen dingen, die si doch gerne wil,
wan si ist noch gemenget mit irdenschen sinnen. ist denne die tieffi aller
diemuetekeit da nit, so bringet der túfel dar sin lieht; das denne da
geschiht, das ist von gotte nit. ist aber die volle diemuetekeit da, so muos
dú sele vúrbas varn in den dritten himmel, da wirt ir gegeben das ware
lieht.> so sprechent denne die sinne:< únser vrovwe, dú sele, hat
gesclaffen von kinde; nu ist si erwachet in dem liehte der offener
minne.> in disem lieht sihet si sich al umbe, wie der si, der sich iro wiset,
und was das si, das man ir zuo sprichet. so siht si werlich und bekennet,
wie got ist allú ding in allen dingen.< nu leg ich allen kumber nider und
var mit sant paulo in den dritten himmel, wenne got minen súndigen
lichamen minnenklich sclat da nider.> dirre dritte himmel ist gewelbet
und geordent und verlúchtet schone mit den drin personen( die
beginnen alsust: der ware gottes gruos, der da kumt von der himelschen
vluot).
xx. wie swester hiltegunt ist gezieret in dem
himmelriche mit drin mantelen, mit vii cronen
und wie si lobent die ix koere
an einer heligen juncfrovwen tag sante barberen enpfieng swester
hiltegunt ir ere. das wisete got eim lamen hunde, der noch mit jamer
lekket sine wunden. in minem gebette es also beschach, das ich nit weis,
weder das himmelrich were geneiget zuo mir oder ich was gezogen in
das wunnenrich hus gottes. da stuont hiltegunt vor dem trone des
himmelschen vatters, gezieret als ein núwú brut, die der
kúnig geholet hat ze huse. si het umbe sich drie mentel und treit uf irem
hovbet siben cronen und sunderlichen loben si nún koere. do ich si sach,
do bekante ich si in aller gabe, die si enpfangen hat von gotte. doch
luste mich mit ir ze redenne und vragete si doch in der gebruchunge, uf
das ich deste langer bi ir were:< eya, wa von hastu disen rosenvarwen
mantel?> do sprach hiltegunt:< ich was ein martererinne in der fúrinen
minne also das dikke min herzebluot úber min hovbet gos.> do vragete
ich si fúrbas:< wa von hastu disen guldinen mantel, der so schone
lúhtet?> do sprach si:< von dem bilde guoter werke.> do sprach ich:
< wa von hastu disen bluemenden wissen mantel?> do antwúrt si:< von
der notlichen minne, die ich heimlich truog in miner sele und in minen
sinnen.> dis waren die siben cronen: crone der stetekeit, crone des
heligen glovben, crone der trúwe, crone der milten barmherzekeit, crone
der heligen vernúnftekeit, crone der minne, crone des magtuomes. do
vragete ich me:< liebú, wa ist din crone der diemuetekeit, dú geistlichen
lúten so wol an stat?> do antwúrte si:< der han ich nit sunderlich noch
si nie gewan; mere also vil das mich got hochmuotes mitte benam.> dise
siben cronen sint alle gezieret sunderlich mit dem schapel der edelkeit
der luteren heren kúscheit. alsust lobent si die nún koere an nún
tugenden:< wir loben dich an diner rúwe, an dinem guoten willen, an
diner warheit, an diner wisheit, an dinem suessen jamer, an dinem
willigen armuete, an diner starkheit, an diner gerehtekeit.> alsust lobent
die von seraphin, wan si ir gesellen sint:< wir loben dich an der minne,
gottes
kúneginne.> die throni lobent si alsust:< wir loben den
brútegovme an der schoeni der brúte.> ich vragete si manger dingen, der
ich nu swigen wil. wan alleine das himmelriche si minnevar, so ist doch
leider das ertriche vil wandelbar an mir und an mangem man, der noch
ze himmel nie kam, da man die warheit schowen sol.
xxi. wiltu den berg ansehen, so solt
du haben siben ding
einen berg han ich gesehen, das was vil scheire geschehen, wan
enkein lichame moehte das getragen, das dú sele ein stunde da were. der
berg was niden wis wolkenvar und oben an siner hoehin fúrig
sunnenclar. sin ende und sin beginnen konde ich niena vinden, und
er spilte in sich selber binnen vliessende goltvar in unzellicher minne.
do sprach ich:< herre, selig sint dú ovgen, dú dis minnesweben
eweklich sont schowen und dis wunder bekennen, ich mag es niemer
genemmen!> do sprach der berg:< dú ovgen, dú mich soent alsust sehen,
dú muessent gezieret sin mit siben dingen, es mag in anders niemer
beschehen. die sprechent alsust: noete borgen, gerne gelten und nit
enthalten an im selber und getrúwe wider den has und minnenklich wider
die vreislicheit, luter an der schulde und gegen der enpfengnisse
bereit.>
xxii. wie die schowunge vraget die minnende sele von
seraphin und von dem nidersten menschen
< vrowe sele, woeltent ir lieber sin ein engel von seraphin oder ein
mensche mit libe und mit sele in dem niderosten kore der engel?> dú
sele zuo der beschowunge:< vrowe beschowunge, ir hant das wol
gesehen, das die engel von seraphin hohe fúrsten sint und das si ein
minne und ein fúr und ein aten und ein
lieht mit gotte sint.> die
beschowunge zuo der sele:< vrovwe sele, ir hant das wol gesehen, das
die engel einvaltige personen sint und das si got nit me lobent noch
minnent noch bekennent denne in an ist geborn, und des mag sich der
niderste mensche alsust erholen mit cristanem gelovben, mit rúwe, mit
gerunge und mit guotem willen, mere sin sele mag in der gotheit so sere
nút brennen.> dú sele zuo der beschowunge:< vrov beschowunge, ir
hant das wol gesehen, das die engel von seraphin gottes kinder und
doch sine knehte sint. dú minste sele ist ein tohter des vatters und ein
swester des sunes und ein vrúndinne des heligen geistes und werliche
ein brut der heligen drivaltekeit. swenne das spil úberein get, so sehe
man denne, weles allermeist wege, den werdesten engel jhesum
christum, der da swebet oben seraphin, der mit sinem vatter ein
ungeteilet got muos sin. den nim ich minstú sele in den arm min und
isse in und trinke in und tuon mit im, swas ich wil. das mag den engeln
niemer geschehen. wie hohe er wonet ob mir, sin gotheit wirt mir
niemer so túre, ich muesse ir ane underlas allú minú gelide volbewinden;
so mag ich niemer mere erkuolen. was wirret mir denne, was die engel
bevinden?>
xxiii. wie dú minne vraget und leret die stumpfen selen
und brehte si gerne zuo irme liebe und sprichet allererst,
und dú stumpfe sele antwúrt
< eya torehtigú sele, wa bistu oder wielich ist din wonunge und wes
lebestu? wa macht du ruowen, nu du nit enminnest dinen lustlichen got
úber dinen eignen willen und úber alle dine maht?>< las mich
ungewekket, ich weis nit, was du mir sagest.>< man muos die
kúneginne wol weken, swenne
ir kúnig komen wil.>< ich bin in
einem heligen orden, ich vaste, wachen, ich bin ane hovbtsúnde, ich bin
gnuog gebunden.>< was hilfet, das man ein ital vas vil bindet und das
der win doch us rinnet? so muos man es fúllen mit steinen der
uswendigen arbeit und mit eschen der vergenglicheit.>< ich wonen in
der wollust miner mage und miner lieben geistlichen vrúnden, und wie
moehte ich den lustlich minnen, den ich nit erkenne?>< owe, kanst du
den herren nit erkennen, den man dir so dikke lieplich nemmet? du bist
me bekúmbert mit dinem huntlichen lichamen denne mit jhesu, dinem
suessem herren; des gewinnestu vor sinen ovgen niemer ere.>< ich leben
mines eignen willen, das ich den gerne vollebringe.>< wiltu gotte rehte
trúwe leisten, so soltu in siner liebin volgen sinem geiste.>< ich ruowen
in der welte mines lichamen.>< des maht du dich hútte vor gotte
schammen, das du doch treist geistlichen namen und gast doch alles
umbe mit dinem lichamen.>< wes solte ich mich generen, ob ich mich
mit dir woelte besweren?>< eya untrúwe, der die sele so edel het
gemachet, das si nút denne got essen mag, der lat noch iren lichamen nit
verwúschen.>< du schiltest mich sere; wiste ich, wa er were, so moehte
ich mich noch bekeren.>< wiltu mit im wonen in edeler vriheit, so
muostu e rumen dise wonunge der boesen gewonheit.>< wiste ich, was
das beste were, so woelte ich das beste welen.>< owe, das tuot menig man nit,
der wise ist von lere und von natúrlichen sinnen, das er sich iht getoerre
legen in die gewalt der nakkenden minne. mere die einvaltigen reinen,
die got in allem irem tuonde luterlich meinent, zuo den muos sich got
natúrlich neigen.>< ich wande, wenne ich mich dur got begebe, das ich
denne vil hohe were gestigen.>< was hilfet, das man einen sclaffenden
man schone kleidet und im edele spise vúr setzet? die wile er schlaffet,
so mag er doch nit essen. eya liebú, nu la dich wekken.>< eya, nu sage
mir, wa sin wonunge si.>< es ist enkein herre me, der zemale in allen
sinen húsern wone denne alleine er. er wonet in dem vride der heligen
minnesamkeit und runet mit siner liebin in dem engen enoete der sele, er
halset si ovch in der edelen behagunge siner liebi, er gruesset si mit sinen
lieplichen ovgen, wenne sich die lieben werlichen schowent, er durkússet
si mit sinem goetlichen munde. eya wol dir, me denne wol der
úberheren stunde! er trútet si mit voller maht in dem bette der minne.
so kumt si in das hoehste wol und in das minnenklicheste we, wirt si sin
rehte inne. eya liebú, nu la dich minnen und were dich nit mit grimme.>
< wer sint die, die sich mit grimme werent?>< das sint die, die ander
lúte und sich selber mit ir bosheit beswerent. nu sage ich dir, wer er si:
er ist der allerhoehste hohe und der selbe hohste hohe hat sich geneiget
in das allerniderste tal und dis allerniderste tal hat sich gesetzet in den
allerhoehsten hohen. stumpfú sele, sich dich umb und umbe und tuo uf
din blinden ovgen.>< ist er von der hoehsten hoehin dur mine liebi nider
getretten und hat sich gentzlich mir mit allen creaturen gegeben; ja,
enwolte es nu sine gueti mir nút benemen, so moehte ich mich iemer me
vor sinen ovgen schemmen, das ich min ungeneme kupfer nie gentzlich
umb sin túres golt wolte geben. owe, wa bin ich gewesen, ich unselige
blinde, das ich also lange gelebet han ane kreftige minne, da mit ich
werlich alle mine not sunder aller miner vienden dank úberwinde? nu
alleine
ich armú vil guotes versumet habe, so wil ich doch noch us
allen dingen in got gan. eya minne, wiltu mich noch enpfan?>< ja, got
hat sich nieman verseit; das ist ein glich masse: wiltu liep haben, so
muostu liep lassen.>
xxiv. wie sich die minnende sele gesellet gotte
und sinen userwelten lieben und sol gelich sin allen heligen.
wie der túfel und dú sele sprechent zesamne
eya herre jhesu christe, din unschuldigú pine troestet mich, wan ich
an allen minen pinen schuldig bin, und din heilsame tot haltet min
húgenisse lebendig in dir, und din unbewollen bluot hat min sele
durchvlossen. maria, trut muoter, ich stan bi dir bi dem crúze mit allem
minem cristanem gelovben, und das swert des heligen jamers snidet
durch min sele, darumbe das der so vil ist wandelber, die geistlich
schinent. johannes baptista, ich bin mit dir gevangen, wan dú
ungetrúwú dirne der valscheit hat gottes wort getoetet in minem
munde. johannes ewangelista, ich bin mit dir entsclafen in herzeklicher
liebi uf den brústen jhesu christi, und danne da han ich so erhaftigú
wunder gesehen und vernomen, das min lichamme ist dikke von im
selber komen. petre, ich bin gecrúcegot mit dir, wand mir wirt niemer
mensclich wol, und mir ist dikke geistliche we nach dem lobe jhesu
christi. paule, ich bin wunderlich uf gezuket mit dir und han ein solich
hus gesehen, das mich nie keines dinges so sere gewunderte, das ich
sider dem male ein lebendig mensche mohte sin. swenne ich gedenke,
das der himmelsche vatter da ist der seligen schenke und jhesus der
kopf, der helig geist
der luter win, und wie dú ganze drivaltekeit ist
der volle kopf und minne dú gewaltige kellerin, weis got so neme ich
gerne, das mich dú minne da ze huse bete. nu ich wil noch hie gerne
gallen trinken. eya lieber jhesu, nu lone es inen allen lieplich, die mir hie
schenkent bitterkeit, wan si machent mich gnadenrich. mir kam ein kopf
mit gallen, der was also kreftig, das er min lip und sele al durgieng. do
bat ich sunderlich got vúr minen schenken, das er im woelte schenken
den himelschen win. werlich, das tet er und sprach:< du jungfrovwe,
gehabe dich wol! die groessi mines wunders sol úber dich gan, die
loewen soellent dich voerhten, die beren soellent dir sicheren, die wolfe
soellent dich vliehen, das lamp sol din geselle sin.> ich bin des gewis,
unde als mir untz har ist beschehen, das ich noch manigen kopf mit
gallen us sol trinken, wand leider der túfel hat noch under geistlichen
lúten vil manigen schenken, die der vergift so vol sint, das si es nit
alleine moegent getrinken, si muessen si gottes kinden bitterlichen
schenken. stephane, ich knúwe bi dir vor den júdeschen herzen under
den scharpfen steinen, wand si vallent uf mich gros und cleine. die
guote lúte schinent, die steinent mich ze rugge und vliehent und wellent
nit, das ich es it wisse, das es mir von inen si geschehen; got hat es doch
gesehen. laurenti, ich was bi dir gebunden me denne zwenzig jar uf
einen grúlichen rost; doch behielt mich got unverbrant und hat mich nu
me denne siben jar gelost. martine, ich wonen mit dir in der
unahteberkeit und
dú ware gottes minne hat mich gemarteret ob
aller arbeit. dominice, lieber vatter min, ich habe enwenig teiles mit dir,
wan ich habe es gegert manigen tag, das noch mueste min súndiges
herzebluot vliessen under der ungelovbigen ketzeren fuessen. katherina,
ich gan mit dir ze strite, wan die meister von der helle wolten mich
gerne vellen. der einer kam zuo mir schone als ein schin von der sunnen,
das ich solte wissen, das er ein engel were, und brahte ein lúhtendes
buoch und sprach:< nime doch das petze, so du zuo der messe nit komen
maht.> do sprach dú sele mit gezogner wisheit:< der selber keinen
vriden hat, der mag mir keinen vriden geben.> do vuor er hin und
verwandelt sich und kam wider gelich eim vil armen siechen manne,
dem sin gederme usviel, und sprach:< eya, du bist also helig, mache
mich gesunt.> do sprach aber dú sele:< der selber siech ist, der mag
nieman heilen.>< es ist geschriben: wer bas mag, der sol dem andern
helfen.>< es ist ovch geschriben: man sol nieman wider got helfen.>
< das man wol tuot, das ist nit wider got.>< da nit guotes an ist, da mag
nieman nit guotes an tuon. du hast ein ewig siechi; wiltu gnesen, so var
hin und zoege dich einem priester oder einem bischof oder einem
ertzbischof oder dem babest. ich han enheinen gewalt denne alleine, das
ich súndegen mag.> do sprach er mit grimme:< das wil ich niemer
getuon.> do wart er gelich einem swarzen rovche und zoegete sich
ungezogen und fuor hin. ich fúrhte mich doch nit vor ime. maria
magdalena, ich wone mit dir in der woestunge, wan mir sint oelú ding
ellende sunder alleine got. herre himelscher vatter, zwúschent dir und
mir gat ane underlas
ein unbegriflich atem, da ich vil wunders und
unsprechlicher dingen inne bekenne und sihe und leider wenig nútze
enpfahe, wan ich bin so snoede ein vas, das ich dinen minsten funken nit
erliden mag. dú ungebunden minne wonet in den sinnen, wan si ist
noch gemenget mit irdenschen dingen, also das der mensche rueffen
mag:< in der gnade ist dú minne in den sinnen entlegen und hat noch
leider die sele nit erstigen.> der lúten ist vil gevallen, wan ir sele bleip
ungewunt. salomon und david enpfiengen den heligen geist in iren
mensclichen sinnen; do sich aber die sinne wandolton, do vielen si in die
valschen minne. weis got, ir sele was nit gesenket in die nidersten tieffi
under aller creature noch gewundet mit dem creftigen teil der minne;
wan der des besten wines nie enbeis, der groieret dike allermeist. die
gebunden minne wonet in der sele und stiget úber menscliche sinne und
gestattet dem lichamen enkeines sines willen; si ist gezogen und vil
stille; si lat ir flúgel nider und hoeret nach der unsprechlichen stimme
und siht in das unbegriffenlich lieht und wirbet mit grosser begirde
nach irs herren willen. mag denne der licham vedersclagen, so enmag
dú sele das hoehste, das menschen geschehen mag, niemer ervaren. in
diser gebundenen minne wirt rich die gewundete sele und vil arme ir
uswendigen sinne, wand ie me got richtuomes in ir vindet, ie si sich
tieffer diemuetet von rehter edelkeiti der minne. swelch mensche
alsust gebunden wirt mit der gruntruerunge der kreftigen minne, dem
kan ich enkeinen val zuo den hovbtsúnden vinden, wan dú sele ist
gebunden, si muos ie minnen. got muesse úns alle alsust binden!
xxv. von der klage der minnenden sele, wie ir got schonot
und enzihet sine gabe. von wisheit, wie dú sele
vraget got, wie ir si und wa er si.
von dem bovmgarten, von den bluomen
und von dem sange der megde
< o du unzalhaftiger
schatz an diner richeit! o du
unbegriffenliches wunder an diner manigvaltekeit! o du endelosú ere in
der herschaft diner edelkeit! wie we mir denne na dir si, als du wilt
schonen min, das moehten dir alle creaturen nit vollesagen, ob si muesten
fúr mich clagen, wan ich lide unmenschliche not; mir were vil sanfter ein
menschlich tot. ich suoche dich mit gedanken als ein juncfrovwe verholn
ir liep. des muos ich sere kranken, wan ich mit dir gebunden bin; das
bant ist starker denne ich si, des mag ich nit werden von minnen vri. ich
rueffe dir mit grosser gere in ellendiger stimme, ich beiten din mit
herzenswere, ich mag nit ruowen, ich brinne unverloschen in diner heissen
minne. ich jage dich mit aller maht. hette ich eines risen kraft, dú were
schiere von mir verlorn, keme ich recht na dir uf das spor. eya lieber, nu
lovfe mir nit ze lange vor und ruowe ein wenig minnenkliche, uf das ich
dich begriffe. eya herre, als du mir hast alles enzogen, das ich von dir
habe, so la mir doch von gnade die selben gabe, die du von nature einem
hunde hast gegeben, das ist, das ich dir getrúwe si in miner not ane
allerleie verdrutz; des gere ich sicherliche serer denne des himmelriches.>
< liebú tube, nu hoere mich! min goetlichú wisheit ist so sere úber dir,
das ich an dir also ordene alle mine gaben, als du si an dinem armen
libe maht getragen. din heimliches súfzen muos mich vinden, dines
herzen jamer mag mich twingen, din suesses jagen machet mich so
muede, das ich begere, das ich mich kuele in der reinen sele din, da ich
in gebunden bin. dines seren herzen súfzen und biben hat min gerehtekeit
von dir vertriben. das ist vil rehte dir als mir: ich mag nit eine von dir
sin; wie wite wir geteilet sin, wir moegen doch nit gescheiden
sin.
ich kan dich nit so kleine beriben, ich tuo dir unmassen we an dinem
armen libe. soelte ich mich dir ze allen ziten geben nach diner ger, so
mueste ich miner suessen herbergen in dem ertrich an dir enbern, wan
tusent lichamen moehtin nit einer minnenden sele ire ger vollewern.
darumbe ie hoher minne, ie heliger marterer.>< o herre, du schonest
alze sere mines pfuoligen kerkers, da ich inne trinke der welte wasser
und isse mit grosser jamerkeit den eschekuochen miner bloedekeit, und
ich bin gewundet uf den tot mit diner fúrigen minne strale. nu lastu
mich, herre, ligen in not, ungesalbet in grosser qwale.>< herzeliebe, min
kúnegin, wie lange wiltu also ungedultig sin? wenne ich dich allerserost
wunden, so salben ich dich allerminneklichost in der selben stunde. die
groessi mines richtuomes ist alleine din und úber mich selber soltu
gewaltig sin. ich bin dir innenklichen holt, hastu das geloete, ich habe
das golt. alles, das du hast dur mich getan, gelassen und gelitten, das
wil ich dir alles widerwegen, und wil dir mich selben eweklich vergebens
nach allem dinem willen geben.>< herre, ich wil dich zweiger dinge
vragen, der berihte mich nach dinen gnaden: wenne min ovgen trurent
ellendekliche und min munt swiget einvalteklich und min zunge ist mit
jamer gebunden und min sinne mich vragent von stunden ze stunden,
was mir sie, so ist mir, herre, alles nach dir. wenne min fleisch mir
entvallet, min bluot vertrukent, min gebein kellet, min adern krimpfent
und min herze smilzet nach diner minne und min sele brimmet mit eines
hungerigen loewen stimme, wie mir denne si und wa du denne sist, vil
lieber, das sage mir.>< dir ist als einer núwen brut, der sclafende ist
engangen ir einig trut, zuo dem
si sich mit allen trúwen hat geneiget,
und mag des nit erliden, das er ein stunde von ir scheide. alse si denne
erwachet, so mag si sin nit me haben denne alse vil als si in irem sinne
mag getragen; da von hebet sich alle ir clage. die wile das dem
jungeling sin brut ist nit heim gegeben, so muos si dike von im eine
wesen. ich kum zuo dir nach miner lust, wenne ich wil; siestu gezogen
und stille und verbirg dinen kumber, wa du maht, so meret an dir der
minne kraft. nu sage ich ir, wa ich denne si: ich bin in mir selben an
allen stetten und in allen dingen als ich ie was sunder beginne und ich
warten din in dem bovmgarten der minne und briche dir die bluomen der
suessen einunge und machen dir da ein bette von dem lustlichen grase
der heligen bekantheit; und dú liehte sunne miner ewigen gotheit
beschinet dich mit dem verborgenen wunder miner lustlicheit, des du
ein wenig heimlich hast erzoeget, und da neige ich dir den hoehsten bovm
miner heligen drivaltekeit. so brichestu denne die gruenen, wissen,
roten oeppfel miner saffigen menscheit und so beschirmet dich der
schatte mines heligen geistes vor aller irdenscher trurekeit; so kanstu nit
gedenken an din herzeleit. so du den bovm umbevahest, denne lere ich
dich der megde sang, die wise, dú wort, den suessen klang, den die jene
an inen selben nút múgen verstan, die mit der unkúscheit sint durgan;
sie soellent doch suessen wandel han. liebú, nu sing an und la hoeren,
wie du es kanst.>< owe min vil lieber, ich bin heiser in der kelen miner
kúscheit; mere das zuker diner suessen miltekeit hat min kelen
erschellet, das ich nu singen mag alsust: herre, din bluot und min ist ein,
unbewollen - din minne und minú ist ein, ungeteilet - din kleit
und
min ist ein, unbevleket - din munt und min ist ein, ungekust din brust und
min ist ein, ungedrukt von allen mannen sunder dich alleine.> dis sint dú
wort des sanges. der minne stimme und der suesse herzeklang muessen
bliben, wan das mag kein irdenschú hant geschriben!
xxvi. von diseme buoche
und von den schribern dis buoches
ich wart vor disem buoche gewarnet, und wart von menschen also
gesaget: woelte man es nit bewaren, da moehte ein brant úber varen. do
tet ich als ich von kinde han gepflegen; wenne ich betruebet ie wart, so
muoste ich ie betten. do neigete ich mich zuo minem liebe und sprach:
< eya herre, bin ich betruebet dur din ere; sol ich nu ungetroestet von dir
beliben, so hastu mich verleitet, wan du hies mich es selber schriben.>
do offenbarte sich got zehant miner trurigen sele und hielt dis buoch in
siner vordern hant und sprach:< lieb minú, betruebe dich nit ze verre,
die warheit mag nieman verbrennen. der es mir us miner hant sol
nemen, der sol starker denne ich wesen. das buoch ist drivaltig und
bezeichent alleine mich. dis bermit, das hie umbe gat, bezeichent min
reine, wisse, gerehte menscheit, die dur dich den tot leit. dú wort
bezeichent mine wunderliche gotheit; dú vliessent von stunde ze stunde
in dine sele us von minem goetlichen munde. dú stimme der worten
bezeichenet minen lebendigen geist und vollebringet mit im selben die
rehten warheit. nu sich in allú disú wort, wie loblich si mine
heimlichheit meldent, und zwivel nit an dir selben!>< eya herre, were
ich ein geleret geistlich man, und hettistu dis einig grosse wunder an im
getan, so moehtistu sin ewige ere enpfahen. wie sol man dir nu des
getrúwen, das du in den unvletigen pfuol hast ein guldin hus gebuwen
und
wonest da werlich inne mit diner muoter und mit allen
creaturen und mit allem dinem himelschem gesinde? herre, da kan dich
dú irdensche wisheit nit gevinden.>< tohter, es verlúret manig wise
man sin túres golt von verwarloesi in einem grossen herwege, da er
mitte ze hoher schuole moehte varen; das muos ieman vinden. ich habe
von nature daz getan manigen tag, wa ich ie sunderliche gnade gap, da
suochte ich ie zuo die nidersten, minsten, heimlichosten stat; die
irdenschen hohsten berge moegent nit enpfan die offenbarunge miner
gnaden, wan die vluot mines heligen geistes vlússet von nature ze tal.
man vindet manigen wisen meister an der schrift, der an im selber vor
minen ovgen ein tore ist. und ich sage dir noch me: das ist mir vor inen
ein gros ere und sterket die heligen cristanheit an in vil sere, das der
ungelerte munt die gelerte zungen von minem heligen geiste leret.>
< eya herre, ich súfzen und gere und bitte fúr dine schribere, die das buoch
na mir haben geschriben, das du in vch wellist die gnade ze lone
geben, die nie menschen wart gelúhen; wan, herre, diner gabe ist
tusent stunt me denne diner creaturen, die si moegent nemen.> do
sprach únser herre:< si hant es mit guldinen buochstaben geschriben,
also soent allú disú wort des buoches an irem obersten cleide stan
eweklich offenbar in minem riche mit himmelschem lúhtendem golde
ob aller ir gezierde wesen geschriben, wan dú vrie minne muos ie das
hoehste an den menschen wesen.> die wile das mir únser herre disú
wort saget, do sach ich die herliche warheit in der ewigen wirdekeit. eya
herre, ich bitte dich, das du dis buoch wellest bewaren vor den ovgen der
valschen vare, wan si ist von der helle under úns komen; si wart nie
usser dem himmelriche genomen, si ist gezúget in lucifers herzen und
ist geborn in geistlichem homuote und ist gedrunken in dem has und
ist gewahsen in dem gewaltigen zorne als gros, das si des dunket, das
kein tugent si ir genos. so muessent gottes kinder under gan und
muessent sich mit der smacheit verdruken lan, wellent si die hoehsten
ere mit jhesu enpfan. ein helige vare muessen wir uf úns selber ze allen
stunden tragen, das wir úns vor gebresten bewaren. ein minnenklich
vare soen wir zuo únsern ebencristanen haben, so si missetuont, das wir
in das alleine getrúwelich sagen, so moegen wir manig unnútze rede
bewaren. amen.