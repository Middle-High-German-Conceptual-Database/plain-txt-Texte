got lat den gerechten menschen nicht
auß seiner väterlichen pflicht.
er hilft im allzeit gar gewär
aus nöten und von aller swär,
so der mensch nun darauf stat,
das er nun ganz getrawen hat
zuo got und im enpfilhet gar
als sein leiden, wißt fürwar,
das den got nicht will verlan,
er well im allzeit beigestan,
als ich ew nun sagen wil,
wie ain junkfraw kumers vil
gelitten hat und aribait,
davon si kam in herzenlait
unverdient und gar oun schuld.
der half got mit seiner huld
aus allen iren nöten gar.
die selb junkfraw was fürwar
keusch und frumm, vein und zart
und geporn von hoher art.
von geslächt was si ain gräfin,
ains ganzen lands gepieterin.
darzuo hett si ain pruoder guot,
ain stolzen ritter hochgemuot,
der seins leibs ain held was.
ain küng nicht ferr von in sas;
der was edel, jung und reich.
der vand niendert sein geleich,
die im von adel als wol gezäm
und die er zuo der ee näm
sam die selben gräfin guot.
die kom dem küng in den muot,
das er ir ze der ee begert.
des wart der küng schier gewert
von dem jungen graufen do.
der gab sein swester also
dem küng zuo ainem eeweib.
die ward im lieb sam der leib.
da der heirat nun beschach,
iederman besunder sprach,
si wären baide tugentreich,
an guot, an adel gar geleich.
von ir baider wirdikait
ward in den landen vil gesait.
nun het der küng ain diener;
der was ain ritter mit gevär.
der hett ain knecht, der was bös.
der sprach gar mit valschem kos
diß red zuo dem herren sein:
< nun merkt, lieber herre mein,
das ich ew sag, das ist war:
es hat mein herr der künig zwar
ain bösen heirat getan.
die junkfraw ist nicht oun man
ir zeit gewesen bisher.
si hat volbracht unkeusch mer
dann ander böser weibe vier.
ob ir das nit gelaubent mir,
ich pring es kurzlich darzuo,
das si ewrn willen tuo;
so werdent ir dann wol gewar,
das si ist unendlich gar.
wölt ir volgen meinem rat,
guot aubentür ewch zuogât.>
da der ritter die rede hort
( er was üppig und bedort),
im viel ain böser sin ein.
er sprach:< lieber fraind mein,
nun hilf mir und rat darzuo,
wie ich in den sachen tuo,
das mein begir werd volbracht.
wann der küng morgen ze nacht
will sich unverzogenleich
legen zuo der junkfraw reich
und mit ir die hochzeit han.
möcht mir das zehanden gan,
das si mir wurd vor zetail,
das wär mir ain grosses hail.>
der knecht sprach:< herr, nun merkt mich eben!
ich will ew guoten rat geben,
das ir die junkfraw heint ze nacht
trütent, als ich haun gedacht.
wann ir pruoder, der grauf jung,
mit aller seiner samenung
und mit seinen undertan
wirt noch heint die nachtsäld han
bei seinem swauger, dem künig reich.
da wellent si baid geleich
mit ainander ze rat wern,
wie si die hochzeit nach ern
und nach nutz volbringen gar.
so ist die edel junkfraw zwar
allain in der veste guot;
die hat niemant heint in huot
dann allain der portner
und darzuo der wachter.
mit ew will ich reiten dan
bis für die vest in den tan.
da will ich dann sein verborgen
bis an den liechten morgen.
ewr ros sült ir bei mir lan
und süllt dann ze fuossen gan
hinan bis an die veste guot.
dem wachter dann ze wissen tuot
und sprecht zuo im vil schone:
« wachter, das dir got lone,
sag der werden junkfrau dein,
das si den künig lauß hinein.
der well haben iren rat,
des si und er nutze hat. »
des gedar si euch nit versagen.
wann es dann beginnet tagen,
so kompt zuo mir auf das spor,
da ir mich hapt gelassen vor.>
der ritter ward der rede fro.
si beraittent sich nun do
und ritten mit ainander baid
gen der vest über die haid.
darnach komen si vil pald
gar in ainen dicken wald,
der von der burg nit ferre lag.
da sahen si dört in dem hag
gros volk gen in reiten her.
si fuorten schilt und auch sper
und ir harnasch ritterleich.
es was der edel künig reich
und sein swauger, der graufe guot.
si ritten all wolgemuot
auß des jungen graufen vest
und wolten all die nachtrest,
baide ritter und auch knaben,
ze dem edlen künig haben.
der guot ritter und sein knab
die satzten sich ainhalb ab,
das ir niemant ward gewar,
bis das volk alles gar
mit ainander ir strass ritten.
lenger si da nicht enbitten,
si kerten zuo der veste guot.
der ritter was wolgemuot,
wann er wol erkant das,
das niemant in der vest was,
der im schädlich mocht gesein.
nun hett sich der sunnen schein
verborgen und genaiget ser.
die nacht was nun komen her,
darin man gern greifet an,
das man nicht ze recht sol han.
wer übel tuot als ain dieb,
der hat die vinstern nacht lieb
und hasset den liechten tag.
der knecht belaib in dem hag
mit baiden pfärden vil leise.
der herr gieng in stiller weise
bis an den burggraben hinan.
er sprach:< wachter, guoter man,
sag der edlen frawen dein,
das si mich lauß pald hinein.
ich pin der küng und staun hie ain.
ich muoß zuo der junkfraw rain;
damit will ich werden ze rat
und auch ettwas sagen trat,
das unser baider notdurft ist.
verziucht si das ze diser frist,
so mag es anders nit gesein,
wir müessen baide leiden pein.>
die mär wurden pald gesait
der edlen junk frawen gemait.
si erschrack der red vil ser
und gedacht sich hin und her:
< lauß ich den herren nun herein,
so mag ich nit darwider sein,
ob er im ettwas fürnimpt,
das meinen eren nit gezimpt.
des muoß ich im gehorsam wesen;
mit im sterben und genesen
muos mein werder, stolzer leib.
ich pin im doch gelobt ze weib.
lauß ich in aber nicht herein
und sol er dann söllich pein
darumb leiden, als er spricht,
immer er das an mir richt.>
also was si hin und her
betrüebet umb ir selbers er
und umb ir künftig schaden gros.
doch ainen sin si ir erkos,
das si in wolt hinein lan,
wie es ir halt solt ergan.
zuo dem portner si da gieng.
die slüssel si von im empfieng.
si patt in haimlich mit ir gan.
die slagprugg muost er niderlan.
der ritter ward gelassen ein
in des edlen künges schein,
si fuort den ritter vil trat
haimlich in ir kemenat.
si sprach:< lieber herre mein,
was mag ewr geschäft sein,
das ir allain seit komen her?
des pin ich erschrocken ser.>
er sprach fraintlich zuo ir:
< junkfraw, nun gelaubent mir,
das ich ew sag die warhait,
das ich ew sag auf meinen aid,
das ich stäticlichen prinn,
wüet und tob nach ewer minn,
seit ir mir sind gelübt ze weib.
und sol ich ewrn stolzen leib
nit trûten heint bi diser nacht,
so ist mein leben gar volbracht
und muos zestund haben end.
und ob ir das oun missiwend
mir gehorsam wollend sein,
ich sprich auf die trewe mein,
des geniessent ir umb mich
fürbas immer ewiclich.>
des antwurt im die junkfrau do:
< herr, wie tüet ir nun also?
nun haun ich doch vernommen das,
morgen ze nacht oun underlaß
süllen wir bei fräuden stan,
mit ainander hochzeit han.
das ist gar ain kurze zeit.
ich getraw euch, das ir peit
und mich mit frid lassent sein.
das zimpt bas den eren mein,
dann das ir ietzo ewer gir
alspald volfüeren wolt an mir.>
was sol ich nun sagen mer?
er patt die junkfrawen als ser,
das sein will doch muost ergan.
si wont, es wär ir lieber man,
der edel künig her und reich.
da was er im gar ungeleich.
er machet aus der magt ain weib.
da er nun trütet iren leib
und mit ir lebt in fräudenspil,
da het die fraw auch kürzweil vil
und erpotz dem herren wol,
als dann ain frummes weib sol
mit irem mann ze pett leben.
si hett in vil schon umbgeben
mit iren weissen armen plank.
fraintlich si in zuo ir zwank;
das dett si zwar oun argen list.
das nam der ritter ze der frist
der frawen nicht auf in guot,
er sprach aus dorothem muot:
< mein knecht hat gesagt vil war,
der küng hab genommen zwar
ain böses weib gar verschant.>
des antwurt im die fraw zehant.
si sprach:< was habt ir gesait?>
er sprach:< liebe frau gemait,
ir süllt nicht zürnen darumb.
ich pin von slauf worden tumb.
ich kan ew nichtz davon sagen.>
er hett es gern underslagen,
wann er hett geredt zevil.
für war ich das sprechen wil:
die red dett wee der frawen zart.
nun was der ritter mit der vart
ser von unruo entslafen.
was hett das weib ze schaffen?
si gieng vil leis von im dan
und zündet pald ain kerzen an
und gieng hinwider zuo im ein.
si luogt im under das antlütz sein.
vil pald si da erkante das,
das er nicht der künig was.
des erschrack si da vil ser,
das si also hett ir eer
von dem bösen man verlorn.
si gieng mit laid und in zorn
und mit grossem unmuot
und vand ain messer scharpf und guot;
das truog si in die kemenat.
damit schnaid si dem ritter trat
das haubet von dem pottich dan;
das muost er ir ze pfande lan.
nun was die frau aber in swär.
sie gieng zuo dem portner,
der in hett gelassen ein.
si sprach:< lieber fraind mein,
nun hilf mir auß grosser not!
darumb will ich das gold so rot
mit dir tailen ewicleich,
das du muost immer wesen reich.
der herr hat mich betrogen ser,
der in der nacht ist komen her,
den ich und du herein lies
und der sich den künig hies;
der wolt mich geschwechet han.
darumb muost er sein leben lan.
sein haupt haun ich im abgeschniten.
in trewen will ich dich nun pitten,
das du mich des wölst gewern,
den pottich würf in die cistern.
der pottich ist ze sware mir;
so will ich auch gaun mit dir
und will das habt darein tragen.
davon soltu niemant sagen;
so will ich dir ze lon geben,
das du dester bas macht leben
all dein tag bis an dein end.>
da sprach der portner gar behend:
< ich merk wol zuo diser stund,
das ewch der herr hat verwund;
der hat ewch geminnet schon.
wölt ir nun auch mir ze lon
ewren leib tailen mit,
so will ich tuon, des ir mich pit.
last ir mich aber minnen nicht,
so ist ewr pitten gar entwicht.>
die fraw sprach:< nicht red also!
ich will dich immer machen fro,
das du muost ain herre sein.>
er sprach:< liebe frawe mein,
der pet will ich ew nicht gewern.
zwar ich will des nicht enbern,
ich will ew vor minnen wol,
so tuon ich dann, was ich sol
und das ir mich ze pitten habt.
wenn ir mich also begabt,
das ist mir ain pesser sold
dann als ewer silber und ewr gold.>
was die fraw gepatt ie
den knecht, des wolt er tuon nie,
si wölt in dann vor minnen lan.
also muost si in truren stan.
was sol ich nun sagen mer?
si mocht weder hin noch her,
si muost mit irem stolzen leib
werden da des portners weib.
des wille ward erfüllt an ir
gar nach seines herzen gir.
da er sein boßhait volbracht,
das weib da mit dem portner gacht
und fuort in zuo der kemenat.
den toten körpel nam er trat
und swang in über den hals sein;
das haubt truog das frawelein.
si giengen hin zuo der zistern.
die fraw wolt des nicht enbern
und sprach zuo dem portner:
< nun puck dich hie gar gewär
und las nun mit guotem fleis
den pottich vallen vil leis
in das wasser hin zetal,
das der wachter disen val
nicht von uns müg hören hie.>
der portner des nicht enlie,
er puckt sich mit dem körpel dar;
den wolt er lassen vil gewar
in die zistern vil leise.
die fraw was cluog und weise
und begraif in bei den füessen sein
und sturzt in in den waug hinein,
den valschen portner, vil schon.
also ward im der minne lon.
er muost verderben ze der stund
in des diefen wassers grund.
das haupt si selb hinein swang.
darnach baitet si nit lang,
si gieng wider vil trat
in ir guoten kemenat.
die leilach waren von pluote rot.
si was in angst und in not,
wie si das vertilget gar,
das sein niemand wurd gewar.
si wuosch und arbaitt sich ser
und hett bis tag kain ruo mer.
si legt irs selber gar hert,
bis si es pracht ze gevert,
das diser geschichte zwar
niemant werden mocht gewar.
da es nun was worden tag,
der knecht hielt dört in dem hag
hindan von der vest nit ferr.
er luogt vast, wenn sein herr
aus der vest wölt zuo im gaun,
als er mit im hett gelaun.
im was umb den herren laid.
er hielt also auf der haid
wol bis hin zuo mittem tag.
da trabt dört her durch das gehag
gar mit ritterlicher wer
der jung grauf mit seinem hör.
er wölt ze haus reiten hain
balt zuo seiner swester rain.
si waren nun komen also nahen,
das si den knecht wol sahen;
der hett ain maiden an der hant.
si komen schnäll zuogerant
und fraugten in da der mär,
was da sein geschäfte wär.
da paret er gar schiuch ab in.
er hett weder weis noch sin,
wann er fuort nit rechte sach.
si hiessen in bös und swach
und sprachen all unverholn,
er hett baide ros gestoln.
si sluogen in ser und vast;
darnach an ains boumes ast
ward er gehenkt unverborgen.
daran muost er also worgen,
bis er daran starb vil trat.
den tod er wol verdient hat,
wann er hätt bösen rat geben,
davon der ritter hat sein leben
verlorn und der portner.
die junkfraw ist in grosse swär
auch von seinem rat nun komen;
die gröste eer ist ir genommen,
die ir got ie geben hat.
das kompt von dem valschen rat,
den der bößwicht hat getan.
wir süllen in da hangen lan.
der grauf rait mit hohem muot
darnach in sein veste guot
und sagt der swester diß geschicht.
si gedacht und redet nicht
und verstuond gar wol die mär,
wie den sachen allen wär.
darnach der grauf aber sait:
< swester, du solt sein berait
ze diser stund oun alle peit.
wir müessen auf die hochzeit.
der küng hat verheiratt sich;
der hat ze weib genommen dich.
du muost heint ain praut sein.
darnach richt dich, swester mein.>
si erschrack der red vil ser,
wann si verlorn hett ir eer;
si was betrogen schalklich.
doch zehand berait sich
die fraw betrüebt und ungemuot
mir iren junkfrawen guot
und der grauf mit seiner macht.
die junkfraw ward dem künig pracht
ze hof mit grossen eren do.
des ward der edel künig fro.
er enpfieng si schon und wol.
die junkfrau sas in jamers dol;
was iederman da frauden pflag,
so hett die junkfrau grosse clag
in irem herzen taugenleichen.
si claget ser got dem reichen
iren kummer und auch schmerzen.
si was gar betrüebt von herzen
und det mit den gepärden nicht,
sam si hette jamers pflicht.
nun was das essen berait.
der künig und die fraw gemait,
der grauf und manig ritter cluog
und auch schöner weib genuog
wurden da gesetzt ze tisch.
baide wiltpret und auch visch
und was man guotes haben sol,
damit ward ir gepflegen wol;
des hett man da allen rat.
si lebten wol und wurden sat.
der kost man vil von in truog.
da si nun hetten all genuog
und die tisch wurden lär,
pusaunen und pfeifer
wurden da gehört oun zal
und manig fräudenreicher schal.
darnach der küng ze pette gieng.
der grauf sein swester da empfieng
und nam si zwischen der arm sein
und fuort si ze der kamer ein.
da si nun für das pett kam,
vil pald si besunder nam
aine irer junk frawen;
zuo der hett si besunder trawen.
si sprach:< haiß das volk ausgan!>
das ward zehand getan.
das weib und ir junkfrau guot
und der künig hochgemuot,
die driu allain da beliben;
die andern wurden heraus getriben.
der küng an dem pette lag.
die junkfraw des liechtes pflag.
die küngin sprach der junkfraw zuo:
< gang mit mir hinaus durch ruo;
da will ich meins gemaches gan.>
das ward da vil schier getan.
si giengen mit dem liecht herfür
baid sampt für die kamertür.
die küngin sprach mit guotem sitt:
< nun merk, wes ich dich nun pit!
ich haun besunder trawen auf dich;
das soltu laun geniessen mich.
wann wir ietzo gangen ein
zuo dem küng, dem herren mein,
so lesch dann das liecht zehant
und bis aller trew ermant,
die ich dir ie hab getan,
und leg dich an das pett hinan
zuo dem lieben herren mein
und lig da, bis der wille sein
an dir werd volbracht vil schon!
darumb gib ich dir ze lon,
das ich dich immer reichen wil.
gold und silber oun endes zil
gib ich dir auf die trewe mein,
das du sein hast vollen schrein,
und versprich mir genzlich das,
das du gar oun underlas
von dem pett wöllest gan,
so ich dich heint des erman.>
die junkfraw des nicht enlies,
der küngin si da verhies
getrewlich oun argen list,
alles das ze diser frist
ze tuon, des si die küngin pat.
si giengen in die kamer trat.
das liecht da erlöschet wart.
die junkfraw sich nit lenger spart,
si legt sich zuo dem küng vil leis
in der maß und in der weis,
sam si die recht küngin sei.
die küngin stuond nachent darbei;
die hort wol, wie es ergieng.
der küng die junkfraw umbefieng
und lebt fraintlich mit ir
gar nach seines herzen gir
und truckt si vast an seinen leib
und machet aus der magt ain weib.
das hort die küngin alles eben,
wann si stuond nicht ferr daneben
in der kamer gar still.
da nun des herren will
an der junkfraw was ergangen,
da ward die küngin belangen;
si wartet da mit unruo,
bis dem herren gieng nun zuo
der schlauf, das er rüssen wart.
lenger si do sich nit spart,
zuo dem pett si da tratt
und die junkfrawen pat,
das si nun gieng von dem pett,
als si ir versprochen hett.
das wolt die junkfraw nicht tuon
und wolt weder frid noch suon
der edlen küngin da geben
noch kain guot red daneben.
des erschrack die küngin ser.
si batt die junkfrawen mer,
das si nicht als übel tät
und das si ir hielte stät
ir trew, als si versprochen het.
was die küngin pat und ret,
das was alles sampt entwicht.
die junkfraw wolt ir weichen nicht;
si wolt selber küngin sein.
das was der künigin ain pein
und ain grosser ungemach.
grosser laid ir nie geschach.
si gieng in der kamer umb.
si was nachet worden tumb
und von iren sinnen komen.
doch hett si ir fürgenomen,
si wolt noch oun underlas
ir gelück versuochen bas.
si gieng zuo dem pett als ee
und patt die junkfrawen me,
das si ir nit tätt söllich fraiß.
da wart die junkfraw lutraiß,
das es in der kamer hal.
si redt mit üppigem schal,
ob der herr erwachet wär.
der was von dem slauf so swär,
das er irer baider wort
weder vil noch wenig hort.
die küngin muost sich sein verwegen,
wie gern si nun wär gelegen
bei dem edlen künig her,
si gedorst sein muoten nimer mer.
si gedacht nun her und hin.
da si mit betrüebtem sin
also stuond in herzenlait,
da hort si wol, das die mait
auch nun ser entslafen was.
si gedacht ir genzlich das,
si wölt ir auch füegen pein.
si gieng pald in die kuchein
gar haimlich in stiller weis.
si zunt ain liecht an vil leis
und truog das in die kamer dan
und zunt an vier enden an,
das die kamer pran vil ser.
si lief zuo dem pett nun her,
daran der küng lag und slief.
ir gewand si von ir schwief,
das si stuond nacket unde plos.
den edlen küng si umbeslos
und zuckt in von dem pett herdan.
si sprach:< wolauf, mein lieber man!
wir süllen pald gaun hinauß,
das wir hie in disem haus
nicht verderben von dem fewr;
das ist gros und ungehewr.>
der küng vil pald da aufsprank.
er set seiner frawen dank,
das si im half aus der not.
si liefen baide gar genot
aus der kamer für die tür.
die küngin sties den rigel fur
und gieng da mit dem künig dan.
in der kamer da verpran
die junkfraw ze pulver schon.
also ward ir der recht lon
umb ir untrew gros gegeben,
das si da verlos ir leben.
der küng und auch die frawe rain
waren baide überain
und lebten mit ainander wol.
si was aller trewen vol
gen dem werden künig her;
des geleichen was auch er
gen der edlen frawen clar.
da si wol zwai und dreissig jar
also bei ainander waren,
als ich das nun haun erfaren,
da lag der edel künig gros
ains tages in der frawen schos
und was da entslaufen ser.
die fraw gedacht hin und her
und ward mit rew umbegeben,
wie si den ritter umb sein leben
hett gepracht, das was ir lait,
und den portner und die mait,
und wie der knecht ungetrew
auch sterben muost, das ward ir new,
und ward darumb wainen ser,
das die zäher dem künig her
vielen auf das antlütz sein.
er sprach:< liebe frawe mein,
sag mir, was ist dir geschehen?
zwar ich haun dich nie gesehen
mit als gar betrüebtem muot.
lauß mich wissen, frawe guot,
wer dir nun laid hab getaun!
es muos im an das leben gaun.>
die fraw kund sich enthalten nicht;
si hett so vil jamers pflicht,
das im der herr hett fürgenomen,
er wolt sein an ain end komen.
doch muost er ir versprechen das,
das er darumb kainen has
noch zorn gen dem weibe het;
das wolt er ir halten stät.
die fraw huob ze sagen an,
wie der ritter wolgetan
des nachtes zuo ir komen wär
in künges weis mit gevär
und wie er si beslaufen hiet
und wie er sich selbs verriet
mit red, die er ir det bekant,
darumb lies er sein haupt ze pfand,
und wie si von dem portner
darnach ser bezwungen wär,
der ir det gros ungemach,
und wie si in auch warf darnach
in der tiefen zistern grund.
auch dett si dem herren kund,
wie der wartman vor der vest
erhangen ward an die est,
der mit seinem bösen rat
ain anfank was der maintat,
davon ir vil schmäch geschach.
auch dem herren si verjach,
wie si mit der diern rett,
die sich des ersten nachtes het
zuo im gelegt an ir statt,
und wie si die mit vleiß pat,
das si von dem pette kert.
da si des nit ward gewert
von der selben tochter vein,
des muost si mit des fewres pein
von ir da zestund verderben
und gar jamerlichen sterben,
das si hett selb gezündet an.
das sagt si alles irem man.
da die red also ergieng,
der küng die frawen schon umbfieng;
er truckt die lieplich an sich.
< du hast gar hart erarnet mich>,
sprach er zuo der frawen do,
< ich will mit dir leben so,
das ich dir immer dienen wil,
wann du haust erlitten vil
durch meinen willen, das ist war.
weder haimlich noch offenbar
soltu von mir der geschicht
fürbas doch engelten nicht
weder an eren noch an muot.>
das versprach der herre guot
der frawen bei den trewen sein.
nun dunkt mich in dem sinne mein,
der edel küng det recht daran,
wann die fraw übels nie began
und kom doch in grosse swär
unverschult und oun gevär.
des engulten si doch ser,
die si prachten umb ir er,
wann ir ieglicher sein leben
muost darumb ze pfand geben.
es geschach des ritters knecht
umb seinen valschen rat gar recht.
der muost hangen als ain dieb.
er riet seinem herren zelieb,
das valsch was und auch erlogen.
des ward er an den ast gezogen.
der ritter muost auch leiden pein
umb die grossen poßhait sein,
die er an der künigin dett,
da er si valschlich überrett
und si irer er beraubt.
darumb schnaid si im das haubt
von seinem pottich vil schon.
dem portner ward sein rechter lon
von der küngin auch gegeben,
das er verlos sein leben,
da er in dem waug versank,
wann er under iren dank
nützet iren stolzen leib,
das si muost wesen auch sein weib.
der junkfrawen auch recht geschach
mit des starken fewres rach,
das si ze pulver verpran,
da si nun den küng ze man
und den küng ie haben wolt.
darumb hat si bösen solt
empfangen. das gefelt mir wol,
wann si was aller untrew vol.
den ist allen recht geschehen.
ich wolt das vil gern sehen,
das allen den also geschäch,
von den man sich des versäch
one zweifel und fürwar,
das si lebent mit gevar
und aller untrew sind vol.
wärlich es gevelt mir wol
und dunkt mich sein guot und recht,
wenn untrew iren herren slecht,
als den vieren geschehen ist.
aber die fraw oun argen list,
ich main die edel küngin vein,
die hat gelitten grosse pein
und darzuo vil manig swär.
darumb das si oun gevär
ist gewesen und auch guot,
so hat si got gehept in huot.
er half ir aus aller not.
si wär oft von sorgen tot,
wär ir got nit beigesten.
also tuot got allen den,
die unverschuldt komen in swär,
hiemit endet sich das mär.
also sprach der kaufringer.