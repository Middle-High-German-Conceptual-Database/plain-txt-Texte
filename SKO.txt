konrad von altstetten
ich hân mîn herze
der lieben gesendet,
wan mîn sender smerze,
der ist noch unerwendet,
ald ez enwende diu reine und diu süezze,
von der ich müezze
betwungen sîn.
genâde, ir keiserinne,
lâ genâde an mir erschînen!
du gib mir dîne minne
und scheide mich von pînen.
lâ mich geniezzen der liebe, der güete,
daz mîn gemüete
stuont ie an dir.
wer sol mir nu wenden
mîn sendez ungemüete,
sît ez niht wil enden
ir reinen wîbes güete,
diu mich da twinget den âbent und den morgen?
ich lebe in sorgen,
daz klage ich ir.
sol ich sî niht schowen,
daz ist mir iemer swære.
so sint ouch ander frowen
ze sehenne mir unmære.
in gesâch ûf erden nie wîb also gerne:
schoene als ein sterne
so stênt ir ougen frî.
wâ wart in dem touwe
dehein bluome also schoene
ze sehenne als mîn frowe,
die ich mit sange kroene?
ir lîb, der reine, der schoene als ein gimme!
süezze ist ir stimme,
des fröwet sich mîn sin.
wol dem meien, wol der wunne,
wol der sumerlichen zît!
tanzen, reien, swer daz kunne,
der kêr ûf den anger wît.
dâ sun wir den meien gruezzen,
singen der vil reinen, süezzen,
diu kan machen herzen lachen:
singent alle widerstrît!
wol ir henden, wol ir wange,
wol ir hiufeln rôsenrôt!
getorste ich senden mit gesange
mîniu leit der ich ie bôt
mînen dienst mit gantzen triuwen!
den wil ich ir jærlich niuwen,
daz diu reine, die ich da meine,
scheide mich von sender nôt.
wol ir ougen, wol ir munde,
diu gent liehter varwe schîn!
swer nu tougen bliken kunde,
dem wolde ich die frowen mîn
zeigen, daz er sî gesæhe
und er bî dem eide jæhe,
daz si zwâre in eime jâre
so schôn niht möht gebildet sîn.
wol ir brâwen, wol ir kinne,
wol ir kel so lilienvar!
ich muoz grâwen, ald ir minne
tüege mich an sorgen bar.
seht, dem tuot si ungelîche,
diu vil reine, sælderîche.
wê mir armen! âne erbarmen
diene ich ir mit triuwen gar.
wol ir lîbe, der so schône
nâch dem wunsche sî bereit!
got nie wîbe gab die krône,
die si an ir lîbe treit.
sumerkleit hât er ir gesnitten:
sælde und zuht nach wîbes sitten
hât diu reine, die ich da meine:
daz si gar mit zühten kleit.
der sumer hât den meien
froelîch vür gesant,
der sol fröide heien
und daz er sî erkant,
wan er vertriben was.
ir kint, ir sint niht laz,
ir brüefent in, er bringet
iuch bluomen unde gras.
zwô brûne brâ,
die hânt mich dâ
verwundet sêre und anderswâ. swel frowe trûrig wære,
diu sol wesen frô!
ich sage ir guotiu mære:
ez meiet hiure alsô,
daz aller frowen heil
ûf gât ein michel teil.
ir kint, ir sunt mit fröiden
jârlang wesen geil.
ein kele wîz
hât wol den prîs:
si machet mich() an jugende grîs. nu wünschent algemeine,
daz mîn leit zergê,
die ich mit triuwen meine
( diu tuot mir dike wê),
daz ich ir werde erkant,
ir kus, der wære ein pfant,
den ich vür tûsent marke
næme sô zehant.
ein umbevanc
mit armen blanc,
des wünschent dem, der den reigen sang!