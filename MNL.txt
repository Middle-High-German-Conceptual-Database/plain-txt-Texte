swer an dem maentage dar gât
dâ er den vuoz lât,
deme ist alle die wochun
dest ungemacher.
tief vurt truobe
und schône wîphuore
sweme dar wirt ze gâch,
den gerûit iz sâ.
der zi chilchun gât
und âne rûe dâ stât,
der wirt zeme iungistime tage
âne wâfin resclagin.
swer dâ wirt virteilt,
der hêt imir leit.
al diu welt mit grimme stêt.
der dar undir muozic gêt,
der ginge wol verwerden,
sîn êre muoz ersterben,
ubermuot diu alte
diu rîtet mit gewalte,
untrewe leitet ir den vanen.
girischeit diu scehet dane
ze scaden den armen weisen.
diu lant diu stânt wol allîche en vreise.
swaz hie gât umbe,
daz sint alle megede,
die wellent ân man
allen disen sumer gân.
< grüenet der walt allenthalben.
wâ ist mîn geselle alse lange?
der ist geriten hinnen.
owî! wer sol mich minnen?>
dû bist mîn, ich bin dîn.
des solt dû gewis sîn,
dû bist beslozzen
in mînem herzen,
verlorn ist daz sluzzelîn:
dû muost ouch immêr darinne sîn.
< waere diu werlt alle mîn
von deme mere unze an den rîn,
des wolt ich mich darben,
daz chunich von engellant
laege an mînem arme.>
tougen minne diu ist guot,
sî chan geben hôhen muot.
der sol man sich vlîzen,
swer mit triwen der nit pfliget,
deme sol man daz wîzen.
< mich dunket niht sô guotes noch sô lobesam
sô diu liehte rôse und diu minne mîns man.
diu kleinen vogellîn
diu singent in dem walde, dêst menegem herzen liep.
mir enkome mîn holder geselle, ine hân der sumerwunne niet.>
< diu linde ist an dem ende nu jârlanc lieht unde blôz.
mich vêhet mîn geselle. nu engilte ich, des ich nie genôz.
sô vil ist unstaeter wîbe, die benement ime den sin.
got wizze wol die wârheit, daz ime diu holdeste bin.
si enkunnen niewan triegen vil menegen kindeschen man.
owê mir sîner jugende! diu muoz mir al ze sorgen ergân.>
< mir hât ein ritter>, sprach ein wîp,
< gedienet nâch dem willen mîn.
ê sich verwandelt diu zît,
sô muoz ime doch gelônet sîn.
mich dunket winter unde snê
schoene bluomen unde klê,
swenne ich in umbevangen hân.
und waerz al der welte leit,
sô muoz sîn wille an mir ergân.>
dir enbiutet, edel rîter guot,
ein vrowe, der dîn scheiden tuot
alse herzeclîchen wê.
nu lis den brief, er seit dir mêr,
waz dir enbiutet,
diu dich ze herzen triutet.
der walt in grüener varwe stât.
wol der wunneclîchen zît!
mîner sorgen wirdet rât.
saelic sî daz beste wîp,
diu mich troestet sunder spot.
ich bin vrô. dêst ir gebot.
ein winken und ein umbesehen
wart mir, dô ich si nâhest sach.
dâ moht anders niht geschehen,
wan daz si minneclîche sprach:
< vriunt, du wis vil hôchgemuot.>
wie sanfte daz mînem herzen tuot!
< ich wil weinen von dir hân>,
sprach daz aller beste wîp,
< schiere soltu mich enpfân
unde trôsten mînen lîp.>
swie du wilt, sô wil ich sîn,
lache, liebez vrowelîn.