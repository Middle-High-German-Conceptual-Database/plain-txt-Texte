in sunden ein mensche lac,
daz doch da bi der tugende pflac,
da von got ein mensche behaget:
marien, di kuschen maget,
hete er lieb besunder.
nu vugete sichz hi under,
daz got durch sine gute
des menschen gemute
zu rechtem wege beluchte.
den menschen sus beduchte,
wi er nach todes gebote
an daz urteil vur gote
were gentzlich bekumen.
sich hete nitlich an genumen
der tuvel, daz er bi in trat
und uber in gerichtes bat
nach siner valscheit gebot.
er sprach:< alweidiger got,
gib mir disen, er ist min,
wand ich vor den ougen din
din selbes wort dar uf mac haben
an sime herzen ergraben.>
der richter sprach:< waz ist daz?>
do sprach der tuvel vurbaz:
< du spreche in cluger wise
in dem paradise:
« swanne ir uch vergezzet
und daz obz ezzet,
so sult ir sterben! » diz ergie.
nu stet dirre mensche alhi
von dem kunne geborn,
dem du den tot hast gesworn.
noch habe ich ein urkunde,
wand er in grozer sunde
wol drizic iar ist gelegen,
der er vil hat gepflegen
und wolde lazen nicht dar abe.
daz dritte urkunde ich ouch habe,
daz ich also bewise:
ob er an tugende prise
da bi icht gutes habe getan,
so wil ich nu zusamne lan
daz bose und daz gute.
in sines herzen mute
nimt daz bose uberhant.
des sal er billich sin geschant,
und alsus hastu nicht an im.>
do sprach der richter:< nu vernim
waz er dar zu wolle sagen.>
der mensche muste gar gedagen
vor grozer schemde leide.
do sprach anderweide
der richter:< wir suln ez lan
acht tage al umme stan,
e man in versenke,
ob er noch icht gedenke,
waz er widerrede habe.>
do gienc vil truric her abe
der selbe mensche, und under wegen
gienc im einer enkegen,
der vragete in sa der mere,
war umme er leidic were.
< owe>, sprach er,< ich bin unvro!>
und underschiet im also,
wi im dru scharfe stucke
uf sin groz ungelucke
der tuvel hete vur geleit
und im were ungereit,
wi er da von enpreche sich.
iener sprach:< enruche dich!
ich bin di warheit genant
und wil vur dich alzuhant
des ersten stuckes rede geben.>
als der sunder gienc beneben,
ein ander im do wider vur,
der im vesticlichen swur,
er wolde im zu gelucke
wol daz andere stucke
hin legen in rechter wisheit.
< min name ist di gerechtekeit>,
sprach er,< und ich han wol di macht.>
des achten tages wart er bracht
aber vur gerichte als e.
der tuvel nach urteile schre
uber in um daz erste leit.
do sprach zu im di warheit:
< du hast im di schult gegeben,
er si verlorn um daz leben,
daz mit vluche namen
alle kint von adamen,
do er brach gotes gebot
und az den apfel wider got,
dar abe im got den tot gehiez,
da er in sit ouch in stiez.
der traf den lib, nicht den geist!
und da von, als du nu seist,
ist um sust di sache.
des selben todes swache
gab ot uf den lib den vluch,
des muz er durch den unruch
werden zu eime stoube.
hi mite ich wol betoube
uf in di ersten sache alhi.>
di gerechtekeit do hine gie
und sprach:< alda so wil ich
des andern underwinden mich:
du hast gesprochen offenbar,
er habe dir wol drizic iar
gedient an grozen sunden.
so wil ich da bi kunden,
daz beide hi und ouch da
in im di consciencia
murmelte an der ruwe,
und daz wart dicke nuwe
mit der bichte, der er pflac.>
der tuvel leitlich sich erwac
der zweier stucke, die im slecht
gemachet hete wol daz recht.
idoch daz dritte greif er an.
vur den sundigen man
ensprach do weder der noch der.
do sprach der richter:< brenget her
eine wage und lat wegen,
wes er me hat gepflegen,
des guten oder des argen.>
der sunder wart do kargen,
wand in sin herze an leide sneit.
warheit und gerechtekeit
sprachen heimlich wider in:
< armer mensche, louf balde hin
zu marien der vrouwen.
bit si wollen schouwen
dine armut und ir gute.
ir tugentlich gemute
ist so milde und also gut,
daz si dir ie helfe tut.
si ist der truwe wol gewon
und vermac sich wol da von,
wand si den edeln namen treit
muter der barmherzekeit.>
der arme sundere
mit sines herzen swere
viel vur der vrouwen vuze.
< ey>, sprach er,< du vil suze,
du milde, du getruwe:
laz an mir werden nuwe,
daz du bist bezzer danne gut,
wand mir so rechte we tut,
sal man mich verteilen.
du macht mich, vrouwe, heilen
mit diner tugende gewalt.
ez ist um dich also gestalt,
daz du mir macht helfe lan.
vrouwe, muter, sich dar an,
daz du uns sundigen luten
zu rechte salt beduten,
wi din lob den namen treit
muter der barmherzekeit.
hilf mir, vrouwe, hilf mir nu,
wand mir allez iamer zu
get in der ewigen hitze,
ob du din gut antlitze
von mir wollest keren.
du salt dich dar an eren,
wand mir din rat gehelfen mac.>
hi mite er di vrouwe erwac,
daz si quam bi di wage.
mit wol gehufter lage
wart di sunde alzumale
geworfen in di schale
und gehufet als ein berc.
man leite ouch sine guten werc
in daz andere becken.
der tuvel wart zu stecken
an sin ende also genuc,
daz di schale nider sluc,
und wante, im were gelungen.
die guten werc uf swungen.
do nam di iuncvrouwe gut
durch iren tugentlichen mut
und leite druf ire hant.
die bosen werc alzuhant
sach man da ho uf snurren.
die tuvele zu schurren,
swaz sie arges kunden.
dar uber sie begunden,
daz sie sich selben hiengen dran
und wolden zien her dan
ir teil in di tufe nider.
di vrouwe hielt so vaste wider
di schale an widersaze,
daz si in schoner maze
den sunder vri machte.
der mensche do entwachte,
wand er diz in dem slafe sach.
von der werlde er sich brach
und diente vliziclichen gote.
in sime heiligen gebote
was er stete vorchtsam.
di kunigin mariam
mit gantzer vreude er lieb gewan,
di also wol helfen kan
den armen, die in noten sin.
des si gelobet di kunigin!