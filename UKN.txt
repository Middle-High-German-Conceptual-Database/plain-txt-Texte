man hat uns fur die warheit
von einem herren geseit,
daz er baz vol chomen wære,
danne alle rihtære
zeschonen worten brahten,
swie lange siz bedahten.
ezn wart nie man so wol geborn.
darzu het er im erchorn
ein gemæheln, die er gern nam.
daz si sinen eren wol gezam,
darumbe duhte si in reht.
do sant er ir sinen chneht
und hiez ir die gabe bringen,
die er zesolhen dingen
mit eren geben mohte
und ir zenemen tohte.
do der chneht die selben frowen
solt gesprechen und schowen,
do... geschuof er da mit liste daz,
daz si des herren vergaz
und saget im der gabe danc.
darnach wart niht vil lanc,
unz ez der herre vernam.
der wart dem chnehte so gram,
daz er ubere in rihten hiez
und in niht lenger leben liez.
der herre, von dem ichs began,
den niemen vol loben chan,
daz ist der heilige christ,
nu horet, wer sin gemæhel ist!
daz ist diu heilige christenheit,
durch die er die marter leit.
der gnædige und der gute
gemæhelt si mit sinem bluote
und minnete si vil sere.
sin heilige lere
sendet er ir bi den pfaffen.
nu wil daz manich pfaffe schaffen,
daz man im werltlichen hort
muze geben umbe daz gotes wort,
und strebet nach dem gwinne,
daz man in lobe und minne
und ere umbe sine chunst;
der verliuset sines herren gunst.
wir solten der gabe danchen got.
nu wil der unwise bot,
daz wir im der gabe danc sagen,
und wil die minne hintragen,
diu got da von geschehen sol.
den pfaffen zæme daz vil wol,
daz si uns der gabe werten
und nihtes drumbe gerten,
wan daz wir got drumbe erten
und die minne an den cherten,
von dem diu gabe chomen ist:
daz ist der heilige christ.
swelch pfaffe des nu niht entuot,
der richeit wil und ubermuot
und hohfertichlichen lebet
und nach der werlde lon strebet,
der velschet sin botschaft
und wirt ceiungist schadehaft.
des geschiht im vil rehte
sam dem tumben chnehte,
der ungetriwelichen warp,
darumb er lasterlichen starp.