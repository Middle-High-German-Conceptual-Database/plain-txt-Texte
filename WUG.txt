man findet uf erden mängen man,
der sich mit siner stime kan
den lüten so süesse machen
in allen sinen sachen,
das man wänt, er sie vol
süessikeit. das spürt man wol
an einem wolf. do der kam
eins tags gegangen uf ein plan,
da er ein gigen fand,
an die gigen greif er zehand
mit sinem fuosse. vil sere si klang.
vil wol gefiel im das gesang.
von der stime ward er fro
und gedacht in sinem sinn also:
< sid diss ding singet so wol,
so ist es ouch süesser spise vol.
darumb so han ich mich vermessen,
ich welle sin gnuog essen.>
also beis er ie darin zehand.
vil bald er do wol befand,
das es hertes holze was.
zehant sprach er:< was sol das?
das da hat so süessen ton
und doch kein guot kunt davon,
es hat sicher mich betrogen.
sin stime hat mir gelogen.
won si was süess, do wand ich
si were ouch süesser spise rich.
das ist aber nit, wan si ist vol
hertikeit, das spür ich wol.>
diser gigen sint glich,
es sient arm oder rich,
es sient frowen, man, jung oder alt,
die ir wort mänigfalt
kunnent sprechen mit süessigkeit
und doch der selben bitterkeit
darin verborgen habent
und valscheit darbi vergraben.
wer den selben glouben wil,
der wirt betrogen dik und vil.
das ist an dem wolf worden schin,
do ir stime was süess und fin
und doch das holz was herte gar.
als bald er sin ward gewar,
er sprach:< süesse ist din ton,
aber kein nutz kumet davon.
du bist hert und bitter darzuo.
ein ungehüre stim hat ein kuo
und ist denocht besser denn du.
darumb so merk ich nu,
das ich nit sol gelouben der stim,
ich werd denn vor der güete innen.>