ditz ist fvchs reinhart genannt, got helf vns in sin lant.
vernemet vremde mere,
die sint vil gewere,
von einem tiere wilde,
do man bi mag bilde
nemen vmbe manige dinc.
iz keret allen sinen gerinc
an triegen vnd an kvndikeit,
des qvam ez dicke in arbeit.
iz hate vil vnkvste erkant
vnd ist reinhart fvchs genant.
nv sol ich vch wizzen lan,
wa von die rede ist getan.
ein gebvre vil rechte riche
der saz gemeliche
bi einem dorfe vber ein velt.
do hat er erbe vnde gelt,
korn vnde hirsez genvc,
vil harte eben gienc sin pflvc.
der was geheizen lanzelin,
babe rvntzela daz wip sin.
er hatte eine groze klage,
er mvste hveten alle tage
siner hvner vor reinharte.
sin hove vnd sin garte
was niht bezevnet ze frvmen.
da von mvst er dicke kvmen
ze schaden, den er vngerne sach.
babe rvntzela zv im sprach:
< alter govch lantzelin,
nv han ich der hvner min
von reinharte zehen verlorn,
daz mvet mich vnd ist mir zorn.>
meister lantzelin was bescholden,
daz ist noch vnvergolden.
doch er des niht enliez,
er tete, als in babe rvntzela hiez.
einen tzvn macht er vil gvt,
dar inne want er han behvt
scanteklern vnd sin wip,
den het reinhart an den lip.
eines tages, do die svnne vf gie,
reinhart do niht enlie,
ern gienge ze hove mit sinnen.
do wolt er einer vnminnen
scanteklern bereiten,
ovch brachten zv arbeiten.
der tzvn dovcht in ze dicke vnd ze hoch,
mit den zenen er dannen zoch
einen spachen vnde senete sich do.
als er nieman sach, des was er vro.
nv want er sich dvrch den hag,
vil nahen er schantekleren lag,
sin verchvint reinhart.
die henne pinte sin gewar wart.
schantekler bi der want slief.
vor pinte schre:< er> vnde rief
vnde vloch bi eine swellen
mit andern iren gellen.
schantekler qvam gerant
vnd hiez sie wider zv der want
strichen vil schire:
< irn dvrft vor keinem tiere
nimmer vf erwarten
in disem bezvntem garten.
doch bitet got, vil lieben wip,
daz er mir beschirme minen lip.
mir ist getrovmet sware,
daz sag ich vch zware,
wie ich in einem roten pellitz solde sin,
daz hovbetloch was beinein.
ich fvrchte, daz sin arbeit.
dem heiligen engel si ez geseit,
der erschein mirs ze gvte.
mir ist swere ze mvte.>
vrowe pinte sprach:< er vnd trvt,
ich sach sich regen in ienem krvt.
mich entriegen mine sinne,
hie ist ich enweiz waz vbeles inne.
der riche got beschirme dich.
mir gat vber herklich.
mir grovwet so, ich fvrchte, wir
ze noten kvmen, daz sag ich dir.>
schantekler sprach:< sam mir min lip,
mer verzaget ein wip,
danne tvn vier man.
dicke wir vernvmen han,
daz sich erscheinet, daz ist war,
manic trovm vber siben iar.>
ver pinte sprach:< last iwern zorn
vnd vliget vf disen dorn.
gedenket wol, daz vnser kint
leider harte kleine sint.
verlivsest dv, herre, dinen lip,
so mvz ich sin ein ruewic wip
vnd vmberaten immer mer.
mir tvt min herze vil wundern we,
wen ich so sere fvrchte din.
nv beschirme dich vnser trehtin.>
schantecler vf den dorn vloch,
reinhart in her ab trovch.
pinte schire vliehende wart,
vnder den dorn lief reinhart.
schantecler im ze hohe saz,
reinhart begonde an im daz:
sine liste, die er hat.
er sprach:< wer ist, der da vf stat?
bistv daz, sengelin?>
< nein ich>, sprach schantecler,< ich enpin,
also hiez der vater min.>
reinhart sprach:< daz mac wol sin.
nv reuwet mich dines vater tot,
wen der dem minnesten ere bot.
wan trewe vndir kvnne
daz ist michel wunne.
dv gebares zv vntare,
daz sag ich dir zware.
din vater was des minen vro,
er gesaz svst hohe nie also.
gesehe er den vater min,
ern vlvege zv im vnd hiez in sin
willekvmen. ovch vermait er nie,
ern swunge sin vitchen ie,
iz wer spat oder frv.
die ovgen tet er beide zv
vnd sang im als ein vrolichez hvn.>
schantekler sprach:< daz wil ich tvn,
iz larte mich der vater min.
dv solt groz willekvmen sin.>
die vitich begonde er swingen
vnd vrolich nider springen.
des was dem toren ze gach,
daz gerov in sere dar nach.
blinzende er singende wart,
bi dem hovbt nam in reinhart.
pinte schrei vnd begonde sich missehaben.
reinhart tet niht danne draben
vnd hvp sich wundern balde
recht hin gegen dem walde.
den schal vernam meister lantzelin.
er sprach:< owe der hvner min.>
schantekler sprach zv reinharte:
< war gahet ir svst harte?
wes lazet ir vch disen gebvren schelden?
mvgt ir iz im niht vergelten?>
< ia ich, sam mir reinhart>,
sprach er,< ir get ein vppige vart.>
schantekler was vngerne do.
als er im entweich, do want er sam vro
den hals vz reinhartes mvnde.
er vlovc zv der stvnde
vf einen bovm, do er genas.
reinhart harte trvric was.
zehant schantecler sprach,
do er reinharten vnder im sach:
< dv hast mir gedienet ane danc,
der wek dovchte mich ze lanc,
do dv mich her hast getragen.
ich wil dir fvrwar sagen:
dvnen brengest mich dar wider niht,
swaz dar vmbe mir geschiht.>
reinhart horte wol den spot.
er sprach:< er ist tvmb, sam mir got,
der mit schaden richet,
daz man im gesprichet,
oder swer danne ist klaffens vol,
so er von rechte swigen sol.>
do sprach schantekler:< er were
weizgot niht alwere,
swer sich behvetete ze aller zit.>
do schiet sich der spot vnd ir strit.
meister lantzelin gienc do her nach,
reinharten wart dannen gach.
im was ane maze zorn,
daz er hatte verlorn
sin imbiz, daz er wande han.
vil harte in hvngern began.
do gehort er ein meiselin.
er sprach:< got grvez vch, gevater min.
ich bin in einem gelvste,
daz ich gerne kvste,
wan, sam mir got der riche,
dv gebares zv vremdicliche.
gevater, dv solt pflegen trewen.
nv mvz iz got rewen,
daz ich ir an dir niht envinde.
sam mir die trewe, die ich dinem kinde
bin schvldic, daz min bate ist,
ich bin dir holt an arge list.>
die meyse sprach:< reinhart,
mir ist vil manic vbel hart
von dir gesaget dicke.
ich fvrchte din ovgenblicke,
die sint grevlich getan.
nv laze sie zesamen gan,
so kvsse ich dich an dinen mvnt
mit gvtem willen dristvnt.>
reinhart wart vil gemeit
von der kleinen leckerheit,
er vrevte sich vaste.
dannoch stvnt sin gevater ho vf einem aste.
reinhart blintzete sere
nach siner gevatern lere.
ein mist sie vnder iren fvz nam,
von aste ze aste sie qvam
vnd liez es im vallen an den mvnt.
do wart ir vil schire kvnt
irz gevatern schalkeit,
die zene waren im gereit.
daz mist er do begripfte,
sin gevater im entwischte.
er hat harte grozen vliz
vmb einen swachen inbiz.
des wart er trvric vnd vnvro.
er sprach:< herre, wie kvmt ditz so,
daz mich ein voglin hat betrogen?
daz mvet mich, daz ist vngelogen.>
reinhart kvndikeite pflac,
doch ist hivte niht sin tac,
daz iz im nach heile mvge ergan.
do sach er vil hoch stan
einen raben, der hiez dizelin,
der hatte mit den listen sin
einen nevwen kese gewvnnen.
des begvnd er im vbel gvnnen,
daz er in solde bizin an in.
do kart er allen sinen sin,
daz ern im ab betrvge
mit einer kvndiklichen lvge.
reinhart vnder den bovm saz,
do der rabe den kese vf gaz.
er sprach:< bistu daz dizelin?
nv vrewet sich der neve din,
daz ich dich bi mir han gesehen,
mir enmohte lieber niht geschen
an deheiner slahte dinge.
ich horte gerne singen
dich, ob ez were dines vater wise,
der klafte wol ze prise.>
do sprach dizelin:
< ichn schelte niht den vater min.
fvrwar sag ich dir daz:
izn gesanc nie kein min vordern baz,
den ich tvn, des bin ich vro.>
lvte began er singen do,
daz der walt von der stimme erdoz.
reinhartes bete wart aber groz,
daz er erhorte sine wise.
do vergaz er vf dem rise
des keses, do er erhvp daz lit.
donen wande reinhart niht,
ern scholde inbizin sa zestvnt,
der kese viel im fvr den mvnt.
nv horet, wie reinhart,
der vngetriwe hovart,
warb vmb sines neven tot.
daz tet er doch ane not.
er sprach:< lose, dizelin,
hilf mir, trvt neve min.
dir ist leider miner not niht kvnt.
ich wart hivte vrowe wunt.
der kese lit mir ze nahen bi.
er smecket sere, ich fvrcht, er si
mir zv der wunden schedelich.
trvt neve, nv bedenke mich.
dines vater triwe waren gvt,
ovch hore ich sagen, daz sippeblvt
von wazzer niht vertirbet.
din neve alsvst erstirbet.
daz machtu erwenden harte wol.
von stanke ich grozen kvmmer dol.>
der rabe zehant hin nider vlovc,
dar in reinhart betrovc.
er wolde im helfen von der not
dvrch triwe, daz was nach sin tot.
reinhart heschen began.
der rabe wolde nemen dan
den kese, er wandes haben danc.
reinhart balde vf spranc,
gelich als er niht were wunt.
do tet er sinem neven kvnt
sin triwe, ern weste niht von svlcher geschiht, waz er an im rach.
vil er im do vz brach
der vedern, daz er im entran mit not,
der neve was reinharte ze rot.
do wolde vlihen reinhart.
do was kvmen vf sine vart
ein ieger mit hvnden vil gvt.
des wart trvric sin mvt.
er liez in svchen viere,
die fvnden in vil schiere.
den inbiz mvst er da lan,
sin neve solt in von rechte han.
do sprvngen an in die hvnde.
swaz sin neve kvnde
ze tvn, daz im tete we,
daz tet er vaste. er vf in schre,
wan erzvrnet was sin mvt.
er sprach:< daz ein gebvre dem andern tvt,
kvmt dicke lon, des hore ich iehen.
neve, also ist vch geschehen.>
reinhart vmbe die hvnde lief,
der rabe ovch die wile niht enslief,
er wiset die hvnde vf sinen zagel,
ern dorft niht haben grozem hagel.
die hvnde begvnden in rupphen,
der ieger vaste stvpphen.
do was im kvndikeite zit.
er sihet, wo ein rone lit,
dar vnder tet er einen wanc.
manic hvnt dar vber spranc.
der ieger hetzte balde,
reinhart gienc ze walde.
die katze diprecht im wider gienc,
reinhart sie al vmbe vienc.
er sprach:< wilkvme, neve, tvsent stvnt.
daz ich dich han gesehen gesvnt,
des bin ich vro vnd gemeit.
mir ist von dir snellikeit vil geseit,
daz soltu mich lazen gesehen.
ist iz war, so wil ich iz iehen.>
diprecht sprach do:
< neve reinhart, ich bin vro,
daz dir von mir ist wol geseit.
min dienst sol dir sin bereit.>
reinhart vntriwen pflac,
er wiset in, da ein valle lac.
iz was ein bose neveschaft.
< nv wil ich sehen dine kraft.>
iz was ein enges pfedelin.
er sprach:< nv lovf, trvt neve min.>
dieprecht weste wol die valle.
er sprach:< nv behvte mich sent galle
vor reinhartes vbelen dingen.>
vber die vallen begond er springen
vnde lief harte sere.
an dem widerkere
sprach zv im reinhart:
< nie kein tier sneller wart,
denne dv, trvt neve, bist.
ich will dich leren einen list.
dv solt so hohe sprvnge ergeben,
dv macht verliesen wol din leben,
bestet dich ein stritiger hvnt.
mir ist svst getan geverte wol kvnt.>
dieprecht zv reinharten sprach< dv endarft noch niht iehen. lavf nach mir, ich laz dich sehen
vnd im des wol veriach:
edele sprvnge ane liegen.>
sie wolden beide ein ander betriegen.
reinhart lief sinem neven nach,
donen was dem vodern niht gach.
dieprecht vber die vallen spranc
vnde gestvnt ane widerwanc.
an sinen neven stiez er sich,
deiswar, daz was niht vnbillich.
der fvz im in die vallen qvam.
dieprecht do vrlovp nam
vnde bevalch in lvcifere.
dannen hvp er sich gewere.
reinhart bleip in grozer not,
er wante den grimmigen tot
vil gewislichen han.
do gesach er den weideman,
der die valle dar het geleit.
do bedorfte er wol kvndikeit.
daz hovbet er vf die valle hieng.
der gebvre lief vnd balde gieng.
die kele was im wiz als ein sne.
fvnf schillinge oder me
want er vil gewis han.
die axs er vf heben began
vnd slvc, swaz er mochte erziehen.
reinhart mochte niht gevliehen,
mit dem hovbte wankte er hin baz,
an der zit tet er daz.
der gebvre slvc, daz die valle brach,
reinharte nie lieber geschach.
er wante han verlorn daz leben,
sine kel was vmb fvnf schillige gegeben.
reinhart sich niht sovmte,
die herberge er rovmte,
in dvchte da vil vngemach.
der gebvre im iemerlich nach sach,
er begonde sich selbe schelden,
er mvste mit anderm gvte gelden.
do reinhart die not vberwant,
vil schire er den wolf vant,
isengrim. do er in von erst ane sach,
nv vernemt, wie er do sprach:
< got gebe vch, herre, gvten tac.
swaz ir gebietet vnd ich mac
vch gedienen vnd der vrowen min,
des svlt ir beide gewis sin.
ich bin dvrch warnen zv vch kvmen
her, wan ich han vernvmen
wol, daz vch hazzet manic man.
wolt ir mich zv gesellen han?
ich bin listic, so sit starc ir.
ir mohtet gvten trost han zv mir.
von iwer kraft vnd von minen listen
konde sich niht gevristen.
ich konde ein bvrc wol zebrechen.>
do gienc ysengrim sich besprechen
mit sinem wibe vnd mit sinen svnen zwein.
sie wurden alle des in ein,
daz er in ze gevatern nam do,
des wart er sint vil vnvro.
reinhart wante sine sinne
an hersante minne
vil gar vnd den dienst sin.
do hat aber her ysengrin
ein vbel gesinde zv im genvmen,
daz mvste im ze schaden kvmen.
eines tages, do iz also qvam,
ysengrin sine svne zv im nam
vnd hvb sich dvrch gewin in daz lant.
sin wip nam er bi der hant
vnde bevalch sie reinharte sere
an sin triwe vnd an sin ere.
reinhart warp vmb die gevatern sin.
do hat aber her ysengrin
einen vbelen kamerere.
hie hebent sich vremde mere.
reinhart sprach zv der vrowen:
< gevater, mochtet ir beschowen
grozen kvmmer, den ich trage.
von iwern minnen, daz ist min klage,
bin ich harte sere wunt.>
< tv zv, reinhart, dinen mvnt>,
sprach er ysengrines wip.
< min herre hat so schonen lip,
daz ich wol frvndes sol enpern.
wolde aber ich deheines gern,
so werest dv mir doch ze swach.>
reinhart aber sprach:
< vrowe, ich sol dir lieber sin,
wer ez an den selden min,
danne ein kvnic, der sine sinne
bewant hat an dirre minne
vnd ovch zv vnwerde wolde han.>
nv qvam her ysengrim, ir man,
do tet der hobischere,
als der rede niht enwere.
isengrin ane rovb qvam,
der hvnger im die vrevde benam.
er saget sinem wibe mere,
wie tevre iz an dem velde were:
< mirn wart nie svlcher not kvnt.>
er sprach:< ieglich hirte hat sinen hvnt.>
reinhart einen gebvr ersach,
da von in allen liep geschach.
er trvg einen grozen bachen,
des begonde reinhart lachen.
er sprach:< hoert her, er ysengrin.>
< waz saget ir, gevater min?>
< mocht ir ienes vleischez iht?>
isengrin vnd sine dit
sprachen gemeinlichen:< ia.>
reinhart hvp sich sa,
do der gebvre hin solde gan.
einen fvz begonde er vf han
vnd sere hinken.
er liez den rvcke sinken,
recht als er im were entzwei.
der gebvre in vaste anschrei,
den bachen warf er vf daz gras,
nach reinhartes kel im gach was.
sin kolbe was vreislich.
reinhart sach vmb sich
vnd zoch in zv dem walde.
isengrin hvp sich balde,
e dan der gebvre mocht wider kvmen,
so hat er den bachen genvmen
vnd hatte in schire vressen.
reinhartes wart vergezzen.
der gebvre begonde erwinden,
er wante den bachen vinden.
do sach er ysengrin verre stan,
der im den schaden hatte getan.
donen was sin klage kleine
nicht. ern vant weder vleisch noch beine,
wenne iz allez gezzen was.
nv viel er nider vf daz gras,
vil vaste klait er den bachen.
ysengrin begonde lachen.
er sprach:< wol mich des gesellen min.
wie mocht wir baz enbizzen sin?
ich waiz im disez ezzens danc.>
do west er niht den nachklanc.
reinhart qvam spilende vnd gail.
er sprach:< wo ist hin min tail?>
do sprach ysengrin:
< vrege die gevatern din,
ob sie iht habe behalten, des ir wart.>
< nein ich>, sprach sie,< reinhart,
iz dvchte mich vil svze.
daz dir got lonen mvze.
vnde zvrne dv niht,
wen mirs nimmer me geschiht.>
< mich dvrstet sere>, sprach ysengrin.
< wollet ir trinken win?>,
sprach reinhart,< des geb ich vch vil.>
er sprach:< dar vmb ich wesen wil
din dinst, die wile ich han ditz leben,
machtu mir des genvc geben.>
reinhart hvb sich dvrch liste,
do er einen mvnchhof weste.
mit im fvr her ysengrin,
vor er sant vnd die svne sin.
zv der kvfen fvrte sie reinhart,
ysengrin da trvnken wart.
in sines vater wise hvb er vil lise an, vnde sanc er ein liet.
er versach sich keines schaden niht.
die den win scholden bewarn,
die sprachen:< wie ist ditz svst gevarn?
ich wen, wir einen wolf erhort han.>
do qvamin schire sechs man,
der ieglicher ein stange zoch.
reinhart balde dannen vloch.
mit slegen gvlden do den win
fvr hersant vnd er ysengrin,
man schenket in mit vnminnen.
< mochte ich kvmen hinnen>,
sprach her ysengrin,
< ich wolde sin immer ane win.>
in was da misselvngen.
vber einen zovn sie sprvngen,
daz tore was in verstanden.
sie entrvnnen mit schanden.
do klagt her ysengrin
den schaden vnd die schande sin.
im was zeblowen sin lip,
erdroschen was ovch wol sin wip,
sine svne was ez vergangen niht.
sie sprachen:< vater, iz was ein vnzitih liet
vnd alle die affenheit,
daz schol vch fvrwar sin geseit.>
reinhart do zv in gie.
er sprach:< waz ist dise rede hie?>
< weizgot>, sprach ysengrin,
< da habe wir viere disen win
vil tevre vergolden.
ovch hant mich bescholden
mine svne, daz ist mir zorn.
min arbeit ist an in verlorn.>
reinhart zoch iz ze gvte.
er sprach:< gevater, stevwert iwerm mvte.
ich sag vch gewerliche:
redet min pate tvmpliche,
daz ist niht wunder, deswar,
von dev er treit noch daz garze har.>
do schiet reinhart vnd ysengrin.
vil schire beqvam im baldewin,
der esel reinharte,
er was geladen harte.
sin meister liez in vor gan,
reinhart bat in stille stan.
er sprach:< sag mir, baldewin,
dvrch was wilt dv ein mvdinc sin?
wie macht dv vor leste immer genesen?
woldest dv mit mir wesen,
ich erlieze dich dirre not
vnd gebe dir gnvc et cetera.>
sinem gevatern er entweich.
isengrin von dem blvte entsweich.
er sprach:< mich reuwet min lip
vnd noch me min liebes wip,
die ist edel vnde gvt,
deiswar, vnd het sich wol behvt
vor aller slahte vppikeit.
ir was ie die bosheit leit.
ovch rewet mich die svne min,
die mvzen leider weisen sin,
wen daz die ein mvter hant,
die fvret sie wol in daz lant.
dar zv ich gvten trost han,
sie nimet niht keinen andern man.>
dise klage gehorte kvnin.
er sprach:< waz ist vch, her ysengrin?>
< do bin ich vreislichen wunt>,
sprach er,< ich wene gesvnt
nimmer werde min lip.
vor leiden stirbet ovch min wip.>
kvnin sprach:< sie entvt.
sie enhat sich niht so wol behvt,
als ich dich iezv hore iehen.
ich han zwischen iren beinen gesehen
reinhart hat sie gevriet,
ichn az noch entranc sit.
mag daz gebrvetet sin,
daz vz gat vnd aber in?>
isengrin horte mere,
die im waren swere.
er viel vor leiden in vnmacht,
ern weste, ob iz wer tag oder naht.
des lachte kvnin.
do qvam zv sich her ysengrin.
er sprach:< schoch, ich han arbeit.
dar zv hastu mir geseit
mit lvgene leide mere.
ob ich so torecht were,
daz ichz fvrwar wolde han,
dv mvstez mir din ovgen lan,
vnd het ich dich hie nidere,
dv qvemest nimmer widere.>
svst antwort im kvnin:
< ir sit ein tore, her ysengrin.>
isengrin hvlet zehant,
vil schire qvam vor hersant,
also taten ovch sin svne do,
des was her ysengrin vil vro.
weinende er zv in sprach:
< alsvst gerne ich vch nie gesach,
lieben svne vnde wip.
ich han verlorn minen lip,
daz hat mir reinhart getan,
daz lat im an sin leben gan.
dar zv hat nv kvnin
genvmen gar die sinne min.
in minen grozen siechtagen
begond er mir vbel mer sagen,
daz ir wert worden reinhartes wip.
ich hatte verlorn nach minen lip.
iz were mir immer swere,
wen daz man einem lvgenere
nimmer niht gelovben sol.
ich trowet ime an triwen wol.>
fvr hersant do sprach:
< ich bin, die reinharten nie gesach
weizgot bi drin tagen.
her ysengrin, ich sol vch sagen:
lazet iwer veltsprachen sin.>
do wart gelekt her ysengrin
beidenthalp, do er was wunt.
do wart er schire gesvnt.
reinhart zoch zv neste,
er vorchte vremde geste.
ein hvs worcht er balde
vor einem loche in dem walde,
do trvg er sine spise in.
eines tages gienc her ysengrin
bi daz hvs in den walt.
sin kvmmer was manicfalt.
von hvnger leit er arbeit.
ein laster was im aber gereit.
reinhart was wol beraten,
da hatte er gebraten
ele, die smacket ysengrin.
er dahte:< aha, ditz mac vil wol sin
ein teil gvter spise.>
der smac begonde in wisen
fvr sines gevateren tvr.
da satzte sich her ysengrin fvr,
dar in er bosen begonde.
reinhart, der wunder konde,
sprach:< wan get ir niht dannen stan?
do sol talanc nieman vz gan,
daz wizzet, noch wol her in.
war tvst dv, mvdinc, den sin din?
wan bern ir vil schone?
iz ist talanc after none.
wir mvnche sprechen niht ein wort
vmb der nibelvnge hort.>
< gevater>, sprach er ysengrin,
< wilt dv hie gemvnchet sin
immer vntz an dinen tot?>
< ia ich>, sprach er,< ez tvt mir not.
dv woldest mir ane schvlde
versagen dine hvlde
vnd woldest mir nemen daz leben.>
ysengrin sprach:< ich wil dir vergeben,
ob dv mir iht hast getan,
daz ich dich mvge zv gesellen han.>
< dv macht mir lichte vergeben>, sprach er vil eben.< reinhart, min leben, daz hore ovch vil eben,
werde fvrbaz niht gespart.> alsvst antwort er reinhart:
< ob ich dir ie getete einen wanc.
woldest dv mir wizzen danc,
zwei ales stvcke gebe ich dir,
die sint hivte vber worden mir.>
des wart ysengrin vro.
wite begonde er ginen do,
reinhart warf sie im in den mvnt.
< ich were immer mer gesvnt>,
sprach der tore isengrin,
< schold ich da hin koch sin.>
reinhart sprach:< des machtu gnvc han,
wiltu hie brvderschaft enpfan,
dv wirdest meister vber die braten.>
do wart er san beraten.
< daz lob ich>, sprach ysengrin.
< nv stoz>, sprach er,< din hovbt her in.>
des was ysengrin bereit,
do nahet im sin arbeit.
dar in stiez er sin hovbt groz,
brvder reinhart in begoz
mit heizem wazzer, daz ist war,
daz fvrt im abe hvt vnd har.
isengrin sprach:< ditz tvt we mir.>
reinhart sprach:< wenet ir
mit senfte baradis besitzen?
daz kvmet von vnwitzen.
ir mvget gerne liden dise not.
gevater, swen ir liget tot,
die brvderschaft ist also getan
an tvsent messen schvlt ir han
teil aller tegelich.
die von zitias fvrent dich
zv dem vrone himelriche,
daz wizze gewerliche.>
isengrin wante, iz wer war.
beide sin hvt vnde sin har
die rovwen in vil kleine.
er sprach:< brvder, nv sit gemeine
die ele sin, die da inne sint,
sint wir sin worden gotes kint.
swer mir ein stvcke versaget,
iz wirt zv zitias geklaget.>
reinhart sprach:< vch ist vnverseit,
swaz wir han, daz ist vch bereit
in brvderlicher minne.
hie ist niht me vische inne.
wolt ir aber mit mir gan,
do wir einen tich han,
in dem so vil vische gat,
daz ir nieman achte hat?
die brvder hant sie getan dar in.>
< wol hin>, sprach her ysengrin.
dar hvben sie sich ane zorn.
der tich was vbervrorn.
sie begonden daz ys schowen,
ein grvbe was drin gehowen,
do man wazzer vz nam,
daz ysengrine ze schaden qvam.
sin brvder hatte sin grozen haz,
eins aimers niht er vergaz.
reinhart was vro, daz er in vant,
sinem brvder er in an den zagel bant.
do sprach her ysengrin:
< in nomine patris, waz sol ditz sin?>
< ir svlt den aimer hin in lan,
wan ich wil stvrmen gan,
vnde stet vil senfticliche.
wir werden vische riche,
wen ich sehe sie dvrch daz is.>
her ysengrin was niht wis.
er sprach:< sag, brvder in der minne,
ist icht vische hinne?>
< ia, iz ist tvsent, die ich han gesehen.>
< daz ist gvt, vns sol wol geschehen.>
ysengrin phlac tvmmer sinne,
im gevroz der zagel drinne.
die nacht kalden geriet,
sin brvder warnet in niht.
reinhartes triwe waren laz,
er gevros im ie baz vnd baz.
< diser aimer swert>, sprach ysengrin.
< do han ich gezelet drin
drizic ele>, sprach reinhart,
< ditz wirt vns ein nvtze vart.
kondet ir nv stille gestan,
hvndert wollen iezv drin gan.>
als iz do begonde tagen,
reinhart sprach:< ich wil vch sagen:
ich fvrchte, daz wir vnser richeit
vil sere engelden. mir ist leit,
daz so vil vische dinne ist.
ichn weiz iezv deheinen list.
ir mvget sie, wene ich, erwegen.
versvcht, ob ir sie mvgt her vz gelegen.>
isengrin kochen geriet,
daz iz wolde smeltzen niht.
den tzagel mvst er lazen stan.
reinhart sprach:< ich wil gan
nach den brvdern, daz sie balde kvmen.
dirre gewin mag vns allen frvmen.>
vil schire iz schone tac wart,
dannen hvp sich reinhart.
isengrin, der vischere,
der vernam vil leide mere.
er sach einen ritter kvmen,
der hatte hvnde zv im genvmen.
er qvam vf ysengrines vart,
daz vischen im zv leide wart.
der ritter her birtin hiez,
kein tier er vngelabt liez,
hern isengrine daz zv schaden qvam.
die var er gegen im nam.
als er ysengrinen sach,
zv den hvnden er do sprach:
< zv, zv>, vnd begonde sie schvpphen.
do gerieten sie in rvppfen.
isengrin beiz al vmbe sich,
sin angest was niht gemelich.
her birtin qvam gerant,
sin swert begreif er zehant
vnde erbeizte vil snelle.
vf daz is lief er vngetelle,
er hvb do daz swert sin,
des wart vil vnvro her ysengrin.
er hatte vaste geladen,
daz qvam im da ze schaden.
wen wir horen wise levte sagen:
swer do hebt, daz er niht mac getragen,
der mvz iz lazen vnder wegen.
des mvst ovch her ysengrin nv pflegen.
isengrin was besezzen,
er birtin hat im gemezzen,
daz ern vf den rvcke scholde troffen han.
do begonde im die bvze engan.
von dem sliphe er nider qvam,
der val im den swanc nam.
vmbe den val erz niht enlie,
an den knien er do wider gie.
die glete im aber den slag verkerte,
daz er im den zagel verserte
vnde slvgen im gar abe.
sie hatten beide groz missehabe.
do was hern birtines klage,
daz er hatte vermizzet an dem slage.
ovch klait ser her ysengrin
den vil lieben zagel sin,
den mvste er do zv pfande lan.
dannen begonde er balde gan.
reinhart, der vil hat gelogen,
der wirt noch hivte betrogen.
doch half im sine kvndikeit
von vil grozer arbeit.
zv einer zelle in sin wek trvc,
do weste er inne hvener genvc.
keinen nvtz er des gevienc,
ein gvte mvre dar vmme gienc.
reinhart begonde vmme gan,
vor dem tore sach er stan
einen bvrnen, der was tief vnd wit.
do sach er in, daz row in sit.
sinen schaten er dar inne sach.
ein michel wunder nie geschach:
daz er hergente hie,
der mit listen vil begie.
reinhart wante sehen sin wip,
die was im liep als der lip,
vnde mochte sich doch niht enthan,
ern mvste zv der vrvnden gan.
wenne minne gibt dir hohen mvt,
da von dovchte sie in gvt.
reinhart lachete dar in,
do zannete der schate sin.
des weste er im kleinen danc,
vor liebe er in den brvnnen spranc.
dvrch starke minne tet er daz,
do wurden im die oren naz.
in dem brvnnen er lange swam,
vf einen stein er do qvam,
do leit er vf daz hovbet.
swer des niht gelovbet,
der sol drvmme niht geben.
reinhart wante sin leben
weizgot da versprochen han.
her ysengrin begonde dar gan
ane zagel vz dem walde,
zv der tzelle hvb er sich balde.
er was noch nicht enbizzen.
ir schvlt vil wol wizzen,
ein schaf het er gerne genvmen,
des envant er niht. nv ist er kvmen
vber den brvnnen vil tief,
do wart aber geeffet der gief.
ysengrin dar in sach.
vernemt recht, waz im geschach.
sinen schaten sach er dinne,
er want, daz iz sin minne
were, ver hersant.
daz hovbet tet er nider zehant
vnde begonde lachen.
semlicher sachen
begienc der schate da inne,
des verkarten sich sin sinne.
er begonde hersante sin laster sagen
vnd von sinem schaden klagen.
vil lvte hvlet ysengrin,
do antwort im der don sin,
sin stimme schal in daz hol.
er was leckerheite vol,
daz wart vil schire schin.
reinhart sprach:< wer mac daz sin?>
isengrin ergetzet wart.
er sprach:< bistv daz, gevater reinhart?
sage mir in der minne,
waz wirbest dv dar inne?>
reinhart sprach:< min lip ist tot,
min sele lebet ane not.
daz wizze werliche,
ich bin hie in himelriche.
dirre schvle ich hie pflegen sol,
ich kan die kint leren wol.>
er sprach:< mir ist leit din tot.>
< ich vrev mich, dv lebes mit not
in der werlde aller tegelich,
zv paradise han aber ich
michels mere wunne,
danne man irdenken kvnne.>
do sprach her Ã®sengrin:
< brvder vnde gevater min,
wie ist ver hersant her in kvmen?
ich han selten rvwe genvmen,
sie enhette dran e ir teil.>
reinhart sprach:< iz was ir heil.>
< saga, trvt gevater>, sprach er do,
< wie ist ir daz hovbet verbrant so?>
< daz geschach ovch mir, trvt geselle,
sie tete einen tvk in die helle.
dv hast dicke wol vernvmen,
zv paradise mag niman kvmen.
ern mvze der helle bekoren.
do hat sie hvt vnd har verloren.>
reinhart wolde da vze sin,
die ovgen gesach im ysengrin.
< sag an, gevater, waz schinet da?>
reinhart antwort im sa:
< iz ist edel gesteine,
die karfvnkel reine
die schinent hie tag vnde nacht.
do vze dv ir niht gesehen macht.
hie sint ovch rinder vnde swin
vnde manic feistez zickelin,
ane hvte iz allez hie gat.
hie ist vil manger slahte rat.>
< mocht ich immer kvmen dar in>,
sprach der tore ysengrin.
< ia dv, als ich dich lere.
ich wil an dir min ere
began. nv pflic witzen.
in den aimer soltu sitzen.>
vmme den bvrnen was iz also getan,
so ein aymer begonde in gan,
daz der ander vz gie.
isengrin do niht enlie,
des in sin gevater larte.
wider hoster her sich karte,
daz qvam von vnwitzen.
in den aymer gienge er sitzen.
reinhart sin selbes niht vergaz,
in den andern er do saz.
isengrin, der den schaden nam,
sinem gevatern er do beqvam
mitten vnde fvr hin in.
er sprach:< reinhart, wo sol ich nv sin?>
< daz sag ich dir gewerliche,
hie zv himelriche
soltv minen stvl han,
wan ich dirs vil wol gan.
ich wil vz in daz lant,
dv dem tevfel in die hant.>
isengrin gieng an den grvnt,
reinhart fvr ze walde wol gesvnt.
vil vaste was erschophet der brvnne,
iz wer anders ysengrine misselvnge.
daz paradise dovcht in swere,
vil gerne er dannen were.
die mvnche mvsten wazzer han,
ein brvder begonde zv dem bvrnen gan.
er treib die kvrben vaste
vnd zoch an dem laste
me, dan er ie getete da.
vber den brvnnen gienc er sa
vnde versvchte, waz ez mohte sin.
do gesach er, wa ysengrin
an dem grvnde in dem aymer saz.
der brvder was niht laz,
in die tzelle lief er geringe,
gach wart dem bertinge.
er sagte vremde mere,
daz in dem bvrnen were
isengrin, wen er in hatte gesehen.
die mvnche sprachen:< hie ist geschen
gotes rache> vnd hvben sich vber den bvrnen.
da wart isengrine misselvngen.
der prior nam ein stange,
vil groze vnd vil lange,
ein ander nam daz kertzstal,
do wart ein vil michel schal.
sie sprachen:< nemet alle war,
daz er niht sin straze var.>
sie tzvgen die kvrben vmme,
isengrin, der tvmme,
der wart schire vf getzogen.
in hatte reinhart betrogen.
der priol hat in nach erschlagen,
daz mvste isengrin vertragen.
reinhart tet im mangen wanc,
daz ist war. wo was sin gedanc,
daz er sich so dicke triegen lie?
die velt stent noch alsust hie,
daz manic man mit valscheit
vberwant sin arbeit
baz danne einer, der der triwen pflac.
also stet iz noch vil manchen tac.
gnvge iehen, daz vntriwe
si iezvnt vil newe.
weizgot, er si gra, ivnc oder alt,
manges not ist so manicvalt:
ditz geschach nie manne me.
vnserm keinem ist so we
von vntriwen, ern habe vernvmen,
daz mangem ist hie vor kvmen.
isengrin was in grozer not,
sie liezen in ligen fvr tot.
der priol die platten gesach,
zv den mvnchen er do sprach:
< wir haben vil vbel getan,
eine platten ich ersehen han
vnd sage vch noch me:
ia, ist nach der alten e
dirre wolf ysengrin besniten.
owe, hette wir in vermiten
diser slege, wan zeware
er was ein revwere.>
die mvnche sprachen:< ditz ist geschen,
hette wirs e gesehen,
des mochte wir wesen vro.>
dannen giengen sie do.
hette ysengrin den zagel verlorn
niht noch die blatten geschorn,
in hette erhenget daz gotes her.
von horbvrc her walther
zv allen ziten alsust sprach,
swaz ieman ze leide geschach,
mit ellenthaftem mvte:
< iz kvmt mir als lichte ze gvte,
so iz mir tvt kein vngemach.>
isengrime alsam geschach.
do im die mvnche entwichen,
do qvam er geslichen
hin zv dem walde,
do begonde hvlen balde.
also vor hersant daz vernam,
vil schire sie dare qvam
vnd sine svne beide.
do klaget er in von leide:
< lieben svne vnde wip>,
sprach er,< ich habe minen lip
von reinhartes rate verlorn.
dvrch got daz lazet vch wesen zorn.
daz ich ane zagel gan,
daz hat mir reinhart getan,
deiswar, an aller slachte not.
er betrovg mich in den tot.
von siner vntriwe groz
enphienc ich mangen slac vnd stoz.>
der geselleschaft mocht niht me sin,
reinharte drevwet der bate sin.
ir aller weinen wart vil groz,
hern isengrinen des bedroz.
er sprach:< vrowe hersant, liebes wip,
wez verterbet ir iwern lip?
iwer weinen tvt mir we,
so helf vch got, nv tvt iz niht me.>
< owe, ichn mag ez niht ane sin.
mir ist leit, daz der man min
ane zagel mvz wesen.
wie sol ich arme des genesen?>
daz vrlevge was erhaben.
ysengrim begonde draben
ze lage reinharte.
er hvp sich an die warte,
wan swer mit vngezevge
erhebet ein vrlevge,
der sol mit gvten listen
sinen lip vristen.
dise vnminne alsvst qvam.
ein lvchs daz schire vernam.
in mvte sere diser zorn,
er was von beiden geborn
von wolfe vnd von vuchse.
da von was dem lvchse
daz vngemach.
zv isengrim er do sprach:
< trvt mag, her ysengrin,
wez zihet ir den neven min?
ir sit min geslehte beide.
vil gerne ich bescheide,
vnd offent mir iwer clage,
so kvmet ir zv einem tage.
swaz vch reinhart hat getan,
des mvz er vch zv bvze stan.>
do antwort im her isengrin,
er sprach:< vernim, trvt neve min,
iz wer lanc zv sagene.
ich han vil ze klagene,
daz mir reinhart hat getan.
daz ich hivte an zagel gan,
daz geschvf sin lip.
dar zv warp er vmb min wip.
mocht er des vnschvldic wesen,
ich liez in vmb daz ander genesen.
vf des zennen scholde sich
reinhart entschvldiget han.
den rat hatte her brvn getan.
sie hiezen reitzen ligen fvr tot,
do was noch vberkvndigot
reinhart, der vil liste phlac.
krimel sach, wa reitze lac.>
er sprach:< reinhart, vernim mich,
gewerliche sag ich dir,
dvnen darft mirz niht verwizen,
reitze wil dich erbizen.
kvmet din fvz fvr sinen mvnt,
dvnen wirdest nimmer me gesvnt.>
der lvchs, der si brachte dar,
sprach zv reinharte:< nv nim war,
wie dv zv vnserm angesichte
isengrine getvst ein gerichte,
daz dv niht wurbes vmb sin wip.>
< ich tvn>, sprach er,< sam mir min lip,
daz er gebe rede vil gvt.>
er sprach:< were die werlt gar behvt
vor vntriwen, als ich was ie.>
reinhart sich sprechen gie,
sine mage bat er dar vz gan.
< wizzet ir, waz ich gesehen han?>,
sprach er,< reitze lebet, ich wil varn.
versagen ich dir doch niht enmac,
ich wil dirz leisten einen tac.>
der tac wart gesprochen
vber dri wochen.
dar qvam her ysengrin
vnd brachte vil der mage sin.
ein teil ich ir nennen sol,
die mvget ir erkennen wol:
daz was der helfant vnd der wisen,
die dovhten reinharten risen,
die hinde vnd der hirze randolt,
die waren isengrine holt.
brvn der bere vnd wilde swin
wolden mit ysengrine sin.
zv nennen alle mich niht bestat,
swelch tier grozen lip hat,
daz was mit ysengrine da,
in were bezzer anderswa.
reinhart krimeln zv im nam,
einen dachs, der im zv staten qvam.
ern gesweich im nie zv keiner not,
daz werte wan an ir beider tot.
der hase vnd daz kvngelin
vnd ander manic tierlin,
des ich nicht nennen wil,
der qvam dar vzer mazen vil.
isengrin hatte sich wol bedacht,
hern reitzen hatte dar bracht,
einen rvden vreislich.
< got mvz vch alle wol bewarn.>
er hvb sich vf daz gevilde,
do sprach manic tier wilde:
< sehet, nv vlvhet reinhart.>
isengrine vil zorn wart,
er hvp sich vf sine spor,
ver hersant lief im allez vor,
daz was vil vbele getan.
irn trvt wolde sie erbizzen han
dvrch ir vnschvlde
vnd dvrch isengrines hvlde.
reinhart was leckerheit wol kvnt,
siner amien warf er dvrch den mvnt
sinen zagel dvrch kvndikeit.
zv siner bvrc er do reit,
daz was ein schonez dachsloch,
dar vlvhet sin geslechte noch.
do ernerte reinhart den lip sin.
ver hersant lief nach im drin
mit alle wan vber den bvc.
do gewan sie schire schanden genvc.
sinen mochtet hin noch her.
reinhart nam des gvten war,
zv einem andern loche er vz spranc,
vf sine gevatern tet er einen wanc.
isengrine ein herzenleit geschach.
er brvtet sie, daz erz ansach.
reinhart sprach:< vil liebe vrvndin,
ir schvlt talanc mit mir sin.
izn weiz nieman, ob got wil,
dvrch iwer ere ich iz gerne verhil.>
fvrn hersante schande was niht kleine,
sie beiz vor zorne in die steine,
ir kraft konde ir niht gefrvmen.
nv sach reinhart kvmen
isengrine zornicliche.
< mir ist bezzer, daz ich entwiche>,
sprach reinhart vnd hvb sich wider in.
mit ysengrine qvamen die svne sin.
manic tier vreisam
mit ysengrine qvamen dar san.
mit den mocht er bezevgen sint,
daz geminnet was sin liebes wip.
isengrin begonde weinen.
bi den hindern beinen
wart ver hersant vz gezogen.
< mich hat vil dicke betrogen
reinhart>, sprach ysengrin,
< daz wolde ich allez lazen sin
wen ditz ansehende leit,
daz ist lanc vnde breit.>
reinhart gienc zv der pforten stan.
er sprach:< ich han vch niht getan.
min gevater wolde her in,
do hiez man sie willekvmen sin,
vnd daz ich vch niht habe getan,
daz wil ich an minen paten lan.>
< entrevwen>, sprach der pate,
< ichn mag gesin niht svner me.
ich mvz din vint sin dvrch die not,
in miner hant liget der din tot.>
< neina, pate>, sprach reinhart,
< so tetest dv ein vbele vart.
izn wurde dir nimmer vergeben,
die wile dv hetest daz leben,
vnd mvstez sin zv allen stvnden
mit ysen gebvnden.>
isengrin sprach:< deswar,
ver hersant, nv sint iz siben iar,
daz ich vch zv miner e nam.
do was manic tier lussam
vnser beider kvnne.
sint hatte wir entsamet wunne.
nv hat vns gehonet reinhart,
owe, daz er ie vnser gevater wart.
ich enmag ez nimmer werden vro.>
ver hersant weinete do
vnde hvlte ysengrin,
alsam taten ovch die svne sin.
daz laster mvsten sie haben.
do begonden sie dannen draben,
vil zornic was ir aller mvt.
reinhart sprach:< gevater gvt,
trvt min her isengrin,
ir svlt talanc hie sin.
wolt ir aber hinnen gan,
so svlt ir min gevatern hie lan,
die sol von rechte wirtinne sin.>
des antwort im niht her isengrin.
ditz geschah in einem lantvride.
den hatte geboten bi der wide
ein lewe, der was vrevel genant,
gewaltic vber daz lant.
keinem tier mocht sin kraft gefrvmen,
izn mvste fvr in zv gerichte kvmen.
sie leisten alle sin gebot,
er was ir herre ane got.
den vride gebot er dvrch not,
er wande den grimmigen tot
vil gewisliche an im tragen.
wie daz qvam, daz wil ich vch sagen.
zeinem ameyzen hovfen wold er gan,
nv hiez er sie alle stille stan
vnde saget in vremde mere,
daz er ir herre were.
des enwolden sie niht volgen,
< daz wir im solden sin vndertan.
donen wolde wir deheinen han
wan vch, des mvze wir schaden tragen.
er hat vns vil der mage erslagen
vnde dise bvrc zebrochen.
blibet daz vngerochen,
so habe wir vnser ere gar verlorn.>
< ich wolde e den tot korn>,
sprach ir herre vnd hvb sich dar zehant
nach dem lewen, biz daz er in vant
vnder einer linden, da er slief.
der ameyze zv im lief
mit einem grimmigen mvte.
er gedachte:< herre got der gvte,
wie sol ich gerechen mine kint?
erbize ich in, ichn trage hinnen sint
nicht.> er hatte mangen gedanc.
mit kraft er im in daz ore spranc,
dem kvnige daz ze schaden wart.
do gesach in reinhart,
der was verborgen da bi.
sie iehent, daz er niht wise si,
der sinen vint versmahen wil.
der lewe gewan do kvmmers vil.
zv dem hirne fvr er vf die richte,
des wart sin mvt erbolgen.
vor zorn er vf die bvrc spranc,
mit kranken tieren er do ranc,
in dvchte, daz iz im tete not.
ir lagen da me danne tvsent tot
vnde vil mange sere wunt,
genvc beleip ir ovch gesvnt.
sinen zorn er vaste an in rach,
die bvrc er an den grvnt brach.
er hatte in geschadet ane maze,
do hvp er sich sin straze.
die ameyzen begonden klagen
vnd iren grozen schaden sagen,
den sie hatten an irem kvnne.
zergangen was ir wunne,
daz was in ein iemerlicher tac.
der herre, der der bvrc phlac,
daz was ein ameyz vreisam.
do der vz dem walde qvam,
do vernam er leide mere,
daz sine bvrgere
den grozen schaden mvsten han.
er sprach:< wer hat vch ditz getan?>
die dannoch niht waren tot,
die klagten vaste ir not:
< wir sin von truewen dar zv kvmen.
wir hatten von vrevel gar vernvmen,
vnd die mvs vnd der stere.>
dar qvam der lvchs vnd daz rech,
beide daz kvniclin vnd daz vech.
dar qvam die geys vnd der wider,
der steinbok hvp sich her nider
von dem gebirge balde.
ovch qvam vz dem walde
der hase vnd daz wilde swin,
der otter vnd daz mvrmendin,
die olpente qvam ovch dar,
der biber vnd der ygel ein schar,
der harm vnd der eychorn
heten den hof vngerne verborn,
der vre vnd der kvnin,
der schele vnde baldewin,
reitze vnd daz merrint,
krimel vnd manges tieres kint,
daz ich genennen niht enkan,
wand ich ir kvnde nie gewan.
ver hersant vnd ysengrin
qvamen dar vnd die svne sin.
der kvnic gienc an daz gerichte sa
reinhart was niht ze hove da.
sine vinde bracht er doch ze not.
der kvnic selbe gebot,
der kvnic ovch erschricte
vnd sprach:< genediger trehtin,
waz mag ditz vbeles gesin?
owe, daz ich mich versovmet han
gerichtes, des mvz ich trvric stan,
wan ez geschiht mir nimmer me.>
der lewe da vil lvte schre.
manic tier daz vernam,
daz vil balde dar qvam,
vnd sprachen:< waz ist vch geschehen?>
er sprach:< mir ist we, daz mvz ich iehn.
ich weiz wol, iz ist gotes slac,
wen ich gerichtes niht enpflac.>
einen hof gebot er zehant,
die boten wurden zesant
witen in daz riche.
er wart nemeliche
in eine wisen gesprochen
vber sechs wochen,
donen was wider niht.
an hochgestvle man geriet,
daz was gvt vnd stark
vnd koste me dan tvsent marc.
ich nenne vch, wer dar qvam:
aller erste, als ich iz vernam,
daz pantyr vnd der elephant,
der stravz, der wisent wol erkant.
der hof harte michel wart,
dar qvam der zobel vnd der mart
vnd der lewart snel,
der trvg vf ein gvgerel,
beide der hirz vnd der bere,
hat aber er ir gelegen bi
dvrch minne, daz ist wunders niht,
wan svlcher dinge vil geschiht.
nv weste iz ieman lvtzel hie.
< ver hersant, nv sagt, wie
vch iwer man bringet ze mere?
daz mag vch wesen swere.
dar zv lastert er sine kint,
die schone ivngelinge sint.
ich hore ovch vppiklichen klagen,
daz wil ich vch fvrwar sagen.
herre kvnic, horet an dirre stat
schaden kisen, den er hat.
vnd hat hern ysengrines wip
dvrch reinharten verwert irn lip
so groz als vmb ein linsin,
daz bvze ich fvr den neven min.>
isengrin begonde aber klagen,
er sprach:< ir herren, ich wil vch sagen,
der schade beswert mir niht den mvt
halp so vil, so daz laster tvt.>
der kvnic vragte bi dem eide
den hirz, daz erz bescheide,
waz dar vmbe rechtes mvge sin.
randolt sprach:< her ysengrin
hat vil lasters vertragen,
daz enmag evch nieman widersagen,
mit grozen vnmazen.>
daz sie ir brechten liezen sin.
do svchte rechte her ysengrin.
eines vorsprechen er gerte,
der kvnic in eines gewerte.
daz mvste brvn, der bere, sin.
er sprach:< herre, nv gert ysengrin
dvrch recht vnd dvrch iwer gvte,
ob ich in missehvte,
als er min mvze wandel han.>
der kvnic sprach:< daz si getan.>
< kvnic gewaldic vnde her,
groz laster vnde ser
klaget er, her ysengrin,
daz er hvete des zageles sin
vor vch hie ane stat,
daz was reinhartes rat.
des schamte sich vaste sin lip.
vrowen hersante, sin edele wip,
hat er gehonet in dem vride,
den ir gebvtet bi der wide.
daz geschach vber iren danc.>
krimel do her fvr spranc.
er sprach:< richer kvnic, vernemt mich,
dise rede ist vngelovblich
vnd mag wol sin gelogen.
wie mohte sie min neve genotzogen?
ver hersant die ist grozer, dan er si.
es scholde in wol erlazen
reinhart mit siner kvndikeit.
herre, daz sol vch wesen leit.
scholde er gehonen edele wip,
phy, waz solde in danne der lip?
ich verteil im bi minem eide
vnde dvrch deheine leide
wen von minen witzen.
ir schvllet in besitzen,
vnde mvget ir in gevahen,
so heizet balde gahen,
daz er werde erhangen,
so habt ir ere begangen.>
der kvnic was selbe erbolgen.
er sprach:< ir herren, wolt irz volgen?>
sie sprachen:< ia> alle nach,
zv reinhartes schaden wart in gach.
izn widerredet nieman
wen ein olbente von thvschalan,
die was frvmic vnde wis
vnd dar zv vor alter gris.
die fvze leite sie fvr sich
vnde sprach:< her kvnic, vernemt mich.
ich hore mangen gvten kneht
erteilen, daz mich dvnket vnrecht.
sine kvnnen sich lichte niht baz verstan.
bi dem eide wil ich vch zv rechte han,
swen man hie ze hove beklage,
ist er hie niht, daz manz im sage
vnd sol in dristvnt vur laden.
kvmt er niht fvr, daz ist sin schade
vnd sol im an sin leben gan.
bi dem eide ich ditz erteilet han.>
des wart ysengrin vnvro.
vil schire volgeten sie do
der olbente gemeine,
die tiere groz vnde kleine.
dise rede gefvr also.
schantecler qvam do
vnde vor pinte zware,
sie trvgen vf einer bare
ir tochter tot, daz was ir klage.
die hatte an dem selben tage
erbizzen der rote reinhart.
die bare vor den kvnic wart
gesetzet, des begond er sich schamen.
ditz was aber ysengrines gamen.
schantecler hvb groze klage,
er sprach:< kvnic, vernim, waz ich dir sage:
dv solt wizzen gewerliche,
dir honet reinhart din riche,
des hat er sich gevlizzen.
owe, er hat mir erbizzen
mine tochter also gvt.>
einen zornigen mvt
gewan der kvnic here,
die klage mvet in sere
vnd sprach:< sam mir min bart,
so mvz der fvchs reinhart
gewislichen rovmen ditz lant,
oder er hat den tot an der hant.>
der hase gesach des kvniges zorn,
do want der zage sin verlorn.
daz ist noch der hasen sit.
vor vorchten bestvnt in der rit.
der kvnic hiez singen gan
hern brvnen, sinen kaplan,
vnd ander sine lereknaben.
der tote wart schire begraben.
der hase leit sich vf daz grab do
vnd entslief, des wart er harte vro,
als ich vch sagen mvz.
do wart im des riten bvz.
der hase vf erschricte,
fvr den kvnic gienc er enrichte
vnd sagte im vremde mere,
daz daz hvn were
heilic vor gotes gesichte.
do lvte man in richte.
sie begonden allentsamt iehen,
do were ein zeichen geschehen,
vnde erhvben einen hohen sanc.
des weste reinharte nieman danc.
sie baten alle geliche,
daz der kvnic riche
dise vntat vaste richte.
sie sprachen:< zv vnserm angesichte
hat got ein zeichen getan.
reinhart sold iz vermiden han,
daz er an alle missetat
disen heiligen gemartirt hat.>
der kvnic hiez sinen kapelan,
hern brvn, nach reinharten gan.
des wold er weigern dvrch not,
doch tet er, daz der kvnic gebot.
nach im gienge er in den walt.
reinhartes liste waren manicvalt,
des mvst engelten al daz lant.
vor sinem loche er in do vant.
daz loch in einem steine was,
do er vor sinen vienden genas.
der bvrc sprichet man noch,
so man sie nennet< vbel loch>.
reinhart konde wol enphan
des richen kvniges kaplan.
< willekvmen, edeler schribere>,
sprach er,< nv sagt mir mere,
wie iz da ze hove stat.
ich weiz wol, ir sit des kvniges rat.>
< da bist dv beklaget sere.
also liep so dir si din ere,
so kvme fvr vnd entrede dich,
man hat nach dir gesendet mich.>
reinhart sprach:< her kaplan,
nv svlle wir enbizen gan,
so var wir ze hove dester baz.>
reinhartes trewen waren laz.
< einen bovm weiz ich wol,
der ist gvtes honeges vol.>
< nv wol hin>, sprach er,< des gert ich ie.>
her brvn mit reinharte gie.
er wiset in, do ein villan
einen wek hat getan
in ein bloch vnd hat in dvrchgeslagen.
der tevfel hat in dar getragen.
er sprach:< lieber vrvnt min,
iz sol allez gemeine sin,
vnde werbet mit sinnen,
hie ist vil binen innen.>
vmb die bin erz doch niht liez,
daz hovbet er in daz bloch stiez.
reinhart den kiel vz zvkte,
daz hovbet er im zedrvkte.
der kaplan was gevangen,
in mohte des ezzens wol belangen.
er brvn schrei:< ach> vnd< o.>
reinhart sprach:< wie tvt ir so?
ich hatte vch wol gewarnet e.
vch tvnt die bine wenic me,
nv ezzet gemeliche.
der kvnic ist so riche,
daz er mirz wol vergelten kan.>
do hvb er sich balde dan.
der kaplan begonde sich klagen,
do hort er kvmen einen wagen,
des wart sin angest grozlich.
vil vaste strebt er hinder sich.
do in der wagenman ersach,
dehein wort er me gesprach,
e er wider in daz dorf qvam.
zv der kirchen lief er vnd nam
die gloksnvr in die hant
vnd lvte die glokgen, die er vant,
vaste zv stvrme, daz der schal
qvam in daz dorf vber al,
daz die gebvre alle
qvamen zv dem schalle.
der gebvre sagte mere,
daz ein bere behaftet were
an meisters iagerschaft:
< daz hat getan die gotes kraft.
vil wol ich vch dar gewisen kan.>
do hvp sich wip vnde man,
daz was ein engestliches dinc.
do qvam ein kvndic sprenzinc,
do er hern brvnen vant,
ein stangen trvg er an der hant.
der kaplan horte wol den doz,
sin angest was michel vnde groz,
die fvze satzt er an daz bloch da
vnd zoch sich vz, doch liez er sa
da beide oren vnd den hvt.
daz honic dvchte in niht ze gvt.
dannen hvb sich der bote.
vernemet von seltsenem spote.
reinhart vor siner bvrc saz,
leckerheite er niht vergaz.
nv horet rechte, wie er sprach,
do er hern brvnen bloz gesach.
er sprach:< gvt herre, her kaplan,
war habt ir iwern hvt getan?
habt irn gesetzet vmbe win?
owe, daz laster were min,
daz sait ir ze hove mere,
daz ich boser wirt were.>
her brvn vor zorne niht sprach,
wan daz er in vintlich ansach.
her brvn qvam ze hove bloz,
sin klage wart michel vnd groz.
do qvamen die tier gedrvngen,
die alden vnd die ivngen,
vnde schoweten die blatten breit.
do klagte grvndelose leit
dem kvnige sin kaplan,
er sprach:< ditz hat mir reinhart getan.
ich gebot im, kvnic, fvr dich.
trvt herre, nv sich,
wie er mich hat bracht zv dirre not.
mir were lieber der tot.>
der kvnic wart zornic getan
vmme sinen kapelan,
im wart der mvt vil swere.
waz dar vmme recht were,
vraget er den biber zestvnt.
< herre, als mir dar vmbe ist kvnt,
so sprich ich bi dem eide
nieman ze liebe noch ze leide
vnd bi der triwe min,
daz hie wider niht sol sin:
ich verteil im beide lip vnd gvt,
vnd swer im keinen rat tvt,
daz man den zv echte tvn sol.
des mvgen dise herren gevolgen wol.>
randolt sprach:< daz ist recht,
des volget manic gvt kneht.>
der helfant sprach erbolgen:
< des wil ich niht volgen.
ein vrteil ist hie fvr kvmen,
als ir alle habt vernvmen,
daz enmac nieman erwenden.
man sol nach im senden
boten me dan dristvnt.
der tevfel var im in den mvnt,
swer liege bi sinem eide
ieman ze liebe oder ze leide.>
des volgten sie, wan iz was reht.
des qvam ze not her dieprecht.
der kvnic hie in fvr sich stan
vnd nach reinharte gan.
do sprach dieprecht zestvnt:
< daz lantrecht ist mir niht kvnt.
herre, er ist min kvllinc.>
< dvnen macht dvrch keine dinc
disez vber werden>, sprach randolt,
< ir sit ein ander enbor holt.>
der kvnic iz im an den lip gebot.
dieprecht sprach:< ditz tvt mir not.>
er hvp sich harte balde.
do vant er in dem walde
sinen neven, der da hiez reinhart,
der hatte mange vbel art.
nv vernemt, wie reinhart sprach,
do er sinen neven ansach.
er sprach:< wilkvme sippeblvt.
vil we mir min herze tvt,
daz dv mich hast vermiden do.
ichn wart nie gastes so vro.>
dieprecht sprach:< nv habe danc.
iz dvnket ovch mich harte lanc.
der kvnic hat mich zv dir gesant
vnd swert, daz dv im daz lant
rvmest, kvmestv fvr niht.
vber dich klaget alle diet.
dv hast vil vbele getan,
daz dv sinen kaplan
wider santest ane hvt.>
reinhart sprach:< neve gvt,
ichn gesach hern brvn zwar
nie in disem iar,
wen do mich iagt her ysengrin.
wan sagest dv mir, neve min.
woldest dv mit mir gan,
ich gebe dir gerne, des ich han.
ich han hie ein veste hvs,
dar inne han ich mange mvs
behalten minen gesten.
do nim dv dir die besten.>
die nacht harte lieht wart,
sinen neven verriet do reinhart.
zv dem hvse fvrt er in do.
dieprecht was der spise vro.
do lage ein pfaffe inne,
dem michel vnminne
reinhart hat getan,
daz mvste vf dieprechten gan.
einen strik richt er fvr ein holloch,
daz tvnt ovch gnvge levte noch.
reinharte do geiaget was,
sin neve do mit not genas.
dieprechte was in den strik gach,
nv was er gevangen nach.
daz gehorte des pfaffen wip.
sie sprach:< vf, sam mir min lip.
den fvchs wir gevangen han,
der vns den schaden hat getan.>
der heilige ewarte
ilte vil drate,
ein kippen nam er in die hant
vnd hvp sich, do er dieprechten vant.
er wante, iz were reinhart.
diprechten gerov die vart,
vil vaste worgende er do schrei.
der pfaffe slvc die snvr enzwei,
daz qvam von den vinsterin.
diprecht wolde dannen sin,
dem tet er wol gelich zehant.
wider vz qvam er schire gerant.
des pfaffen wip dar inne
erhvb ein vnminne.
zv dem oren slvc sie in zehant,
vil schire sie ein schit vant,
da mit zvblov sie im den lip,
vnd enwere werenbvrc, sin kamerwip,
gewesen, so het er verlorn sin leben.
sie sprach:< mir hat got gegeben
reinharten, den habt ir mir benvmen.>
< vrowe, iz ist mir vbel kvmen>,
sprach der geberte kaplan,
< nv lazet mich iwer hvlde han.>
dieprecht liez die mvse da,
dannen hvp er sich sa.
do lief er alle die nacht
wider ze hove mit grozer macht.
er vant den kvnic des morgens frv,
mit sinem stricke gie er da zv.
er clagte vil harte
dem kvnige von reinharte,
er sprach:< kvnic, ich was in not,
mir wolte reinhart den tot
frvmen in iwer botschaft.
do beschirmte mich die gotes kraft.
herre, ich vnd iwer kaplan
svllen niht me nach reinharte gan.>
den kvnic mvte die klage,
ovch tet im we sin siechtage.
der zorn im harte nahen gienc.
den eber er ze vragen enpfienc,
daz er im sagte mere,
waz sines rechtes drvmme were,
daz sine boten, her brvn vnd dipreht,
svst gehandelt waren an recht.
erzvrnet was des ebers mvt.
er sprach:< ich verteile im ere vnd gvt
vnde zv echte sinen lip
vnd zv einer witwen sin wip
vnd zv waisen die kint sin.>
< des volge ich>, sprach ysengrin.
der kvnic fraget al vmme
die wisen vnd die tvmmen,
ob iz wolde volgen die diet.
crimel ensvmet sich da niht.
er sprach:< kvnic, edel vnd gvt,
ob er brvn sinen hvt
an mines neven schvlde hat verlarn,
so machet er vppigen zorn.
nv hat ovch her diebrecht,
herre, vil lichte vnrecht.
er ist reinharte gehaz.
dar vmme sol ovch nieman daz
erteilen, daz ist ein ende,
daz iwer ere schende
vnd iwern hof geswachen,
des man anderswa mag lachen,
noch dvrch keine miete,
wen man sol im noch eines gebieten
her fvr dem neven min.>
< der bote>, sprach der kvnic,< daz mvstv selbe sin,
vnd gebiet dirs an din leben.
ob got wil, dir sol geben
din neve daz botenbrot.>
in wart ze lachen allen not.
krimel des lvtzel angest nam,
vil schire er in den walt qvam
vnd svchte sinen kvllinc.
nv vernemt seltsene dinc
vnd vremde mere,
der die glichsere
vch kvnde geit, wen sie sint gewerlich.
wan er ist geheizen heinrich,
der hat die bvch zesamne geleit
von ysengrines arbeit.
swer wil, daz iz gelogen si,
den let er siner gabe vri.
nv svl wir her wider van,
do wir die rede han verlan.
zv reinhartes bvrktor
fvr krimel, des wart vil vro
der wirt, als er in gesach.
lachende er zv im sprach:
< wilkvm, neve, dv solt mir sagen,
waz sie ze hove vber mich klagen.>
< dir drewet vreisliche>,
sprach er,< der kvnic riche.
er horet von dir groze klage.
swie dv hivte an disem tage
nicht vor kvmst, so rovme ditz lant,
oder dv hast den tot an der hant.
kvmest dv aber fvr gerichte
zv ysengrines gesichte,
dich verteilet alle die diet.>
er sprach:< dar vmbe laz ich iz niht.
izn wirt mir nimmer me verwizzen.>
sie sazen nider vnd enbizzen.
do der tisch erhaben wart,
zehant hvb sich reinhart
vil wunderliche drate
in sine kemenate
vnd nam sin hone gewant,
daz aller beste, daz er dar inne vant,
eine wallekappen linin,
vnd slof san dar in.
er nam eines artztes sak -
nieman vch gezelen mac
reinhartes kvndikeit -
er gienc als der bvchsen treit,
beide nelikin vnde cynemin,
er solde ein arzet sin.
er trvg mange wurtz vnerkant.
einen stab nam er in die hant,
ze hove hvb er sich balde
mit sinem neven vz dem walde.
ein crvze macht er fvr sich.
er sprach:< got bewar nv mich
vor bosen lvgeneren,
daz sie mich niht besweren.>
do reinhart ze hove qvam,
manic tier vreisam
sprach al besvndern:
< nv mvget ir sehen wunder,
wo reinhart her gat,
der manic tier gehonet hat.
er ist vern hersantes amis.
der sie beide hienge vf ein ris,
daz scholde nieman klagen niht,
waz solde ir der bosewicht?>
die ertzvrnten knechte
schriten vf in von rechte.
so klagte sere her ysengrin,
daz im were daz wip sin
gehonet. do sprach der kaplan:
< er hat ovch mir leide getan.>
dieprecht sprach:< herre kvnic, sehet, wie er stat,
der vch vil lasters erboten hat.
nv lazet in evch niht entwenken,
ir svlt in heizen hengen,
wenne er ist zware
ein verratere.>
schantecler clagte sine kint,
er sprach:< kvnic, wir wizzen wol, daz ir sint
vnser rechter richtere,
dar vmbe ist vil swere,
daz ir disen morder lazet stan.
man scholde in nv erhangen han.>
do sprach der rabe dizelin:
< herre, henget den neven min.>
reinhartes liste waren groz.
er sprach:< waz sol, kvnic, dirre doz?
ich bin in manigen hof kvmen,
daz ich selden han vernvmen
svlche vngezogenheit.
deswar, iz ist mir fvr vch leit.>
der kvnic sprach:< iz ist also.>
vberbrechten verbot man do.
reinhart sprach:< vch enpevtet den dienst sin,
richer kvnic, meister pendin,
ein artzt von salerne,
der sehe iwer ere gerne,
vnd dar zv alle, die da sint,
beide die alten vnd die kint.
vnd geschiht vch an dem libe icht,
daz enmvgen sie vberwinden niht.
herre, ich was zv salerne
dar vmme, daz ich gerne
vch hvlfe von disen siechtagen.
ich weiz wol, daz allez iwer klagen
in dem hovbt ist, swaz iz mvge sin.
vch enbevtet meister bendin,
daz ir vch niht svlt vergezzen,
irn schvlt tegliche ezzen
dirre lactewerien, die er vch hat gesant.>
< daz leist ich>, sprach der kvnic zehant
vnde liez slifen sinen zorn.
reinhart sprach:< vil manic dorn
hat mich in den fvz gestochen
in disen siben wochen,
daz tvt mir, kvnic, harte we.
vch enpevtet der artzet me,
ob ir einen wolf alden mvget vinden,
den schvlt ir heizen schinden.
ovch mvzet ir eines bern hvt han.>
der kvnic sprach:< daz si der kaplan.>
< da mite geneset ir, herre gvt.
vz einer katzen einen hvt
mvzet ir han ze aller not,
oder iz were, weizgot, iwer tot.>
der kvnic liez do her fvr gan
ysengrinen vnd sinen kaplan.
er sprach:< ir svlt mir iwer hivte gebn,
daz beschvld ich, die wile ich leben
sol, vmb iwer geslehte zaller stvnt.
meister reinhart hat mir getan kvnt
den sichtagen, der mir zaller zit
in minem hovbte leider lit.>
< genade, herre>, sprach der kaplan,
< waz wunders wolt ir ane gan?
den ir habt fvr einen artzat,
vil mangen er getotet hat,
weizgot, denne geheilet,
vnd ist vor vch verteilet.>
do sprach iz im her ysengrin:
< sol mir alsvst gerichtet sin
vmb min wip, daz ist ein not.>
sinen zagelstrvmpf er her fvr bot:
< sehet, wie mich iwer artzat
hinderwert gevneret hat,
ovch mag vch wol ergan so.>
vil gerne weren dannen do
her brvn vnd her ysengrin,
des enmoht doch niht sin.
sinen konden niht entwichen,
der kvnic hiez sie begrifen
vil mangen sinen starken kneht.
man schinte sie, ovch wart diprecht
beschindet also harte.
daz qvam von reinharte.
der sprach:< ditz ist wol getan.
ein versoten hvn svl wir han
mit gvtem specke eberin.>
der kvnic sprach:< daz sol ver pinte sin.>
der kvnic hiez her fvr stan
schanteclern. er sprach:< ich mvz han
zv einer arztie din wip.>
< neina, herre, sie ist mir als min lip.
esset mich vnd lazet sie genesen.>
reinhart sprach:< des mac niht wesen.>
der kvnic hiez pinten vahen,
schantecler begonde dannen gahen.
do dise rede ergienc also,
vz sinem dihe sneit man do
dem eber ein stvcke harte groz.
der artztie in bedroz.
< einen hirsinen riemen svl wir han.>
der kvnic hiez her fvr sich stan
den hirz vnd sprach:< randolt,
einen gvrtel dv mir geben solt,
daz beschvlde ich immer wider dich.>
< herre, des erlazet mich>,
sprach der hirz,< dvrch got.
iz mac wol sin der werlde spot,
daz ir dem volget hie,
der nie triwe begie.
der tevfel in geleret hat,
daz er sol sin ein artzat.>
der kvnic sprach:< randolt,
ich was dir ie vzer mazen holt.
sterbe ich nv von den schvlden din,
daz mocht dir immer leit sin.>
er getorste dem kvnige niht verzihen,
ern mvst im einen riemen lihen
von der nasen vntz an den zagel.
reinhart was ir aller hagel.
reinhart sprach, der wunder kan:
< kvnic, werstv ein armman,
sonen kond ich niht gehelfen dir.
von gotes genaden so habe wir,
da mit dv wol macht genesen,
wilt dv mir nv gehoric wesen.>
< ia>, sprach der kvnic,< meister min,
swie dv mich heizest, also wil ich sin.>
reinhart konde mangen don:
< von dir wil im keinen lon
min meister bendin,
wen eines bibers hvt.>< daz sol sin,>
sprach der kvnic riche,
< die sende ich im werliche.>
er hiez den biber fvr sich stan,
do mvst er die hvt da lan.
manic tier daz gesach,
igliches zv dem andern sprach:
< waz wol wir hie gewinnen?
wir svln vns heben hinnen,
e wir verliesen die vel.>
do hvp sich manic tier snel,
der hof zesleif sa.
krimel beleip da
vnd die olbente von tvschelan,
die hiez der artzat da bestan,
alsam tet er den elfant,
der daz gvte vrteil vant.
der kvnic harte riche
der bleip da heimlich.
sie fvren alle dannen swinde,
do bleip sin ingesinde.
reinhart den kvnic bat,
daz er im hieze tragen pat.
zehant der kvnic daz gebot,
dem lewarten was harte not.
iz ist war, daz ich vch sage,
daz bat wart schire dar getragen.
iz wart gewermet ze rechte,
daz frvmeten gvte knehte,
als iz meister reinhart gebot.
in were leit irz herren tot.
in daz bat leit er wurtze gnvc,
do satzt er im vf den katzhvt
dem kvnige mit witzen,
in daz bat hiez er in do sitzen.
meister reinhart, der artzat,
greif ein adern, die zem herzen gat.
er sprach:< kvnic, ir sit genesen
vnd mvget nv wol vro wesen.
evch was nv vil nahen der tot,
nv hilft vch min kvnst vz der not.
get vz>, sprach der artzat,
< ir habt gebat, daz iz wol stat.
langez bat tvt den siechen weich,
ir sit ein lvtzel worden bleich.>
der kvnic sprach, wen er siech was,
als ein man, der gerne genas:
< din gebot ich gerne erfvllen sol.>
do hat er im gebettet wol
vf sines kapelanes hvt,
der im da vor was vil travt.
den kvnic dakt er vil warm,
daz is got erbarm,
mit einer hvete, die trvk ysengrin,
die verlos er an die schvlde sin.
reinhart sich kvndikeite vleiz,
vmb daz hovbt macht er im heiz.
der ameiz des gewar wart,
vz dem hovbet tet er eine vart.
do kroch er rechte, deswar,
fvr sich in daz katzenhar.
der meister do den hvt nam,
mit im er an die svnnen qvam,
die liez er schinen dar in.
daz wart im ein groz gewin.
den ameyzen er gesach,
zorniclichen er zv im sprach:
< ameyze, dv bist tot.
dv hast bracht zv grozer not
minen herren. din leben
mvstu dar vmbe geben.>
der ameyze zv reinharte sprach:
< iz tet mir not, wan er mir zvbrach
eine gvte bvrch, der kvnic her.
do geschach mir an michel ser,
daz ich nimmer mac verchlagen.
miner mage lag da vil erslagen,
dar vmb han ich ditz getan.
wiltu mich genesen lan,
ich laze dich in disem walde min
vber tvsent bvrge gewaltic sin.>
reinhart da gvte svne vant,
den gevangen liez er zehant.
des wart der ameyz harte vro,
ze walde hvb er sich do.
het er die miete niht gegeben,
so mvst er verlorn han daz leben.
svst geschiht avch alle tag,
swer die miete gegeben mag,
daz er da mit verendet
me, danne der sich wendet,
zv erfvllende herren gebot
mit dienst, daz erbarme got.
reinhart do dar wider gie,
do er sinen siechen lie.
deme kvnige greif er an die stirn.
er sprach:< wie tvt vch nv daz hirn?>
< wol, meister, daz vch got lonen sol.
ir habt mir gearztiet wol.>
er sprach:< wir svln iz ovch noch baz tvn.
weiz ieman noch, ob daz hvn
mit petersilien versoten si?>
ein trvchsese stvnt da bi.
der sprach:< ia, daz wil ich vch sagen.>
< nv heizet mir her fvr tragen.>
daz wart vil schire getan.
do hiez er in enbizen gan,
reinhart, den herren sin,
vnde hiez in sovfen daz sodelin.
der artzat des niht vergaz,
vern pinten er do selbe az,
reinhart, der vngetrevwe slec.
krimeln gab er do den ebersspec.
den kvnic hiez er vf stan
vnd eine wile sich ergan.
reinhart, der lvtzel trewen hat,
den kvnic do genote bat
vmb sinen vrvnt, den helfant,
daz er im lihe ein lant.
der kvnic sprach:< daz si getan,
beheim sol er han.>
des wart der helfant vil vro.
der kvnic hiez in do
enphahen, als iz was recht.
do hvp sich der gvte kneht.
er qvam dar als ein armman,
fvrsten amt er da gewan.
der helfant reit in sin lant,
dar in der kvnic hat gesant,
vnd kvndete fremde mere,
daz er herre were.
vil harte er zeblowen wart,
ovch gerowen die widervart.
mochten sie in getan han wunt,
ern wurdes nimmer mer gesvnt.
do reinhart den helfant
gesatzt hatte vber sin lant,
dannoch dovcht in der schalkheit genvc niht.
den kvnic er genote biten geriet
vmme die olbente, sine vrteilerin,
er sprach:< sie sol geniezen min.
lat sie zem erstein ebtessinne wesen,
so sit ir an der sele genesen.
do ist vil geistlich gebet.>
der kvnic harte gerne iz tet,
er lech iz ir mit der zeswen hant,
groze gnade sie do vant.
sie wante sin gewisliche
ein ebtissinne riche.
do nam sie vrlovp da,
sie hvp sich danne sa,
geilliche sie vber den hof spranc,
sie weste reinharte danc
der vil grozen richeit.
des qvam sie sit in arbeit.
als sie in daz kloster qvam,
swelich ir die mere vernam,
der qvam ilende dar.
sie namen vil genote war
vnde vragten, wer sie were.
sie sprach:< ich sol vch mere
kvndigen gewerliche.
mir hat der kvnic riche
disen gewalt verlihen, daz er si min.
ich sol hie ebtessinne sin.>
die nvnnen hatten daz ver zorn,
des was die olbente nach verlorn.
do schreiten die chlosterwip,
des wart der ebtissin lip
zeblven vntz an den tot,
mit griffeln taten sie ir groze not,
daz wart an ir hvte schin.
die nvnnen iagten sie in den rin.
alsvst lonet ir reinhart,
daz sie sin vorspreche wart.
iz ist ovch noch also getan,
swer hilfet einem vngetrevwen man,
daz er sine not vberwindet,
daz er doch an im vindet
valschs, des han wir gnvc gesehen,
vnd mvz ovch dicke alsam geschehen.
alsvst hat bewart
sine vrteilere reinhart.
der artzet was mit valsche da,
den kvnic verriet er sa.
er konde mangen vbelen wanc.
er sprach:< herre, ich wil vch geben einen tranc,
so sit ir zehant genesen.>
der kvnic sprach:< daz sol wesen.>
do brav er des kvniges tot.
reinhart was vbel vnd rot,
daz tet er do vil wol schin,
er vergab dem herren sin.
daz sol nieman klagen harte,
waz want er han an reinharte?
iz ist noch schade, wizze krist,
daz manic loser werder ist
ze hove, danne si ein man,
der nie valsches began.
swelch herre des volget ane not,
vnd teten sie deme den tot,
daz weren gvte mere.
boese lvgenere
die dringen leider allez fvr,
die getrewen blibent vor der tvr.
do dem kvnige der tranc wart,
dannen hvp sich reinhart
vnde iach, er wolde nach wurzen gan.
ern hatte da niht anders getan,
wen daz er ovch anderswa begienc.
krimelin er bi der hant gevienc,
der was sin trvt kvllinc.
er sprach:< ich wil dir sagen ein dinc:
der kvnic mac niht genesen.
wir svln hie niht lenger wesen.>
do hvben sie sich dannen balde
mit ein ander vz dem walde.
reinhart gesach ane hvt da gan
hern brvn, den kaplan.
nv vernemet, wie er sprach,
do er in erst ane sach:
< saget, edeler schribere,
was die hvt ze swere,
daz ich sie vch niht sehe tragen?
ich wil vch werliche sagen,
mich dvnket an den sinnen min,
schvlt ir zv winter iemannes vorspreche sin,
der mvz vch einen pellitz lihen,
ern mag iz vch niht verzihen,
wan des dvrfet ir zv frvmen.
owe, wer hat vch iwern hvt genvmen?>
her brvn vor zorne niht ensprach,
vngerne er reinharte sach,
sin widermvt was grozlich,
mit grimme grein er vber sich.
reinhart liez hern brvnen da,
zv siner bvrc hvb er sich sa.
dem kvnige harte we wart.
er sprach:< wa ist meister reinhart?
heizet in balde her gan,
mich wil ichn weiz waz vbeles bestan.
iz ist mir zv dem herzen geslagen,
er kan ez dannen wol geiagen
mit gvten wurtzen, die er hat.
er ist ein erwelter artzat.>
den meister svchte man do,
des wart der kvnic vil vnvro.
man sagt im leide mere,
daz er hin wek were.
der kvnic weinende sprach,
daz er reinharten ie gesach:
< des han ich verlorn daz min leben.
owe, er hat mir gift gegeben
ane schvlde, ich hat im niht getan.
minen edelen kaplan
hiez ich schinden dvrch sinen rat.
swer sich an den vngetruwen lat,
dem wirt iz leit, des mvz ich iehen,
alsam ist ovch nv mir geschehen.>
er kerte sich zv der wende,
do nam der kvnic sin ende.
sin hovbet im en drev spielt,
in nevne sich sin zvnge vielt.
sie weinten alle dvrch not
vmbe des edelen kvniges tot,
sie dreuweten alle harte
dem gvten reinharte.
ditz si gelogen oder war,
got gebe vns wunnencliche iar.
hie endet ditz mere.
daz hat der glichsenere
er heinrich getichtet
vnd lie die rime vngerichtet.
die richte sider ein ander man,
der ovch ein teil getichtes kan,
vnd hat daz ovch also getan,
daz er daz mere hat verlan
gantz rechte, als iz ovch was e.
an svmeliche rime sprach er me,
danne er dran were gesprochen.
ovch hat er abgebrochen
ein teil, do der worte was ze vil.
swer im nv des lonen wil,
der bite im got geben,
die wile er lebe, ein vrolich leben
vnd daz er im die sele sende,
do sie vrevde habe an ende.