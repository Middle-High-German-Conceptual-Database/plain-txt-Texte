gedrut geltar:
von kunzechen hêr wahsmuot
der minnet sîne frouwen
über tûsent mîle: dannach was sim gar ze nâhen,
wande ez im sô sanfte tuot
ob er si solde schouwen
ûf eim hôhen turne und daz er danne solde enpfâhen
von ir hant ein vingerlîn: daz kuste er tûsentstunde.
læge er bî der wolgetânen mit ir rôten munde,
er geruorte niemer sî, wand er vor liebe erwunde.
wær aber ich sô sælic daz
ich die vil liebe hæte
alters eine an einer stat dâ uns dâ nieman schiede,
wir schieden allez âne haz.
ich weiz waz ich ir tæte,
obe ich ir gewaltic wære: ich sagte ir mîne liebe;
ja nkuste ich niht daz vingerlîn dazs an ir hende trüege:
ich kustes an ir rôten munt, ich wære als ungefüege:
mich dunket, solde ichs iemer pflegen, michn möhtes niht genüegen.
hete ich einen kneht der sunge lîht von sîner frouwen,
der müeste die bescheidenlîche nennen mir,
daz des ieman wânde ez wær mîn wîp.
alram ruopreht friderîch, wer sol iu des getrouwen,
von mergersdorf daz sô die herren effet ir?
wære gerihte, ez gienge iu an den lîp.
ir sît ze veiz bî klagender nôt:
wær ieman ernst der sich alsô nâch minnen senet,
der læg inner jâres friste tôt.
man singet minnewîse dâ ze hove und inme schalle:
so ist mir sô nôt nâch alder wât deich niht von frouwen singe,
mir wærn viere kappen lieber danne ein krenzelîn.
mir gæbe ein herre lîhter sînen meidem ûz dem stalle
dann obe ich alse ein wæher flæminc für die frouwen dringe.
ich wil bî dem wirte und bî dem ingesinde sîn.
ich fliuse des wirtes hulde niht, bit ich in sîner kleider:
sô wære im umbe ein überigez hübschen michel leider.
gît mir ein herre sîn gewant, diu êre ist unser beider.
slahen ûf die minnesenger die man rûnen siht.
ich hân ein wîp ersehen,
der muoz ich güete jehen,
od ich enkan niht spehen.
hei hei hei hei heie!
ich erwinde niemer
unze ich zuo der lieben mich gezweie:
sî ist mîn sumerwunne und mîn meie.
ir vil rôter munt,
kust ich den zeiner stunt,
ich wære ein jâr gesunt.
hei hei hei hei heie!
ich erwinde niemer
unze ich zuo der lieben mich gezweie:
sî ist mîn sumerwunne und mîn meie.
der walt und diu heide breit
diu stênt lobelîch gekleit,
elliu herze erstoeret sint:
des fröint sich megde und stolziu kint.
ende hat der kalde wint.
< ich wîl mîn trûren varen lân>,
sprach ein magt,< dur einen man
der mir kom in mînen sin.
nu wizze er deich im wæge bin:
ich wil mit im vil tougen hin.>
diu muoter vor zorne sprach
< wê daz ich dich ie gesach!
war hâst du dich an geleit,
dîn hâr mit rôsen wol bekleit?
du wirdest niemer altiu meit.>
< so werde aber altez wîp:
muoter, ich muoz sînen lîp
minnen schiere od ich bin tôt.
...
ich wil mit im nâch rôsen rôt.>
< tohter, wer mac er sîn?>
< ein wâleis, liebiu muoter mîn.>
< liebez kint, daz ist ein man
der sende sorge wenden kan:
lône im, daz ist wol getân.>