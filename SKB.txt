daz snemære
kain laster er gesat,
der untrü wider gat.
der ist och ain wiser man,
der stat wol gebiten kan.
ain man hett ain schön wib,
diu im waz lieb sam sin lib,
dez er hart türe swür.
do er sins koffez für,
daz er bejagte guot,
als noch vil manger tuot,
bi ainen andern man
si ain kint gewan.
wan wirtes frömdi schaden birt.
do daz vernam der wirt
do fragt er si der märe,
war dez kindes vatter ware.
si sprach:< hertzlieber man,
grossen jamer ich gewan.
mich begund nach dir belangen
und kam allain gangen
in unsern wurtzgarten,
da ich din wolt warten,
wann mir waz nach dir we.
do lag ein ungefüger sne,
dez lait ich in den munt.
do ward ich swanger ze stunt
von der bruenschlichen gir,
die ich hett do zu dir.>
der man antwürt also:
< dez bin ich hertzlichen fro,
das got uns gab disen sun
gar lieplich züchte dün.
er wirt, wil got, ain werder man,
ist daz im got dez lebens gan.
er ist mir innicklichen zart.>
do daz kint ze knaben wart,
do sprach er dem wibe zu:
< hertz trüt, ez ist ze frü,
daz ich uz für disen knaben.
man musz in dest lieber haben,
gelernt er wol gebaren
von kintlichen jaren.
was man bi zit hebet an,
wol man daz gelernen kan.
hey, wol ain man wirt daz kint.>
si sprach:< dü dich sin underwint
mit unverwenckten trüwen,
wan ich stirb von rüwen,
ob im geschach arges icht.>
sus nam er in sin phlicht
den schoenen sneknaben
und begund sich uz haben.
er swür vast dem wib
bi got und sinem lib,
er pflaeg sin, so er beste kond,
als er im liebes günd.
wenn er vor nie gebarte,
daz er sin nit warte,
so wol könd er gebaren
und siner lün varen.
er bracht in in ain lant,
da waz der sitt so gewant,
daz man kint koft.
ez waz ain diet ungetoft.
da verkoft er daz kint
ze hant an underbint.
er do mit dem güt für.
der frowen er vil tür swür,
do er kam in egipte lant,
da zerflosz er in dem sant
von der sunnen hitz.
er sprach:< ez waz vnwitz,
daz ich nit gedacht e,
daz er smiltz alz der sne,
sid er waz von sne komen.>
ir list mochte si nit frumen,
er wär ir wol verkert.
als si jm daz messer bot,
bisses halb gab er irs wider.
dez fiel ir alle fröd nider,
etlich belib stät,
der in noch also tät.
doch son wir hie bi mercken,
wer kan sin laster decken
und och sin hertzlait,
biß im sin stat wirt berait,
daz er mag wol erwenden
allenthalb an den enden,
der ist gar ain wiser man,
der lüg mit lüg gelten kan.