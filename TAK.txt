noch sult ir horen vurbaz,
wi daz genaden riche vaz,
maria, di vil gute,
di edele, wol gemute,
genade al vol guzet
( des si nicht verdruzet)
allen den, die iren namen,
den erlichen lobesamen,
getrulichen nennen
und si da vur erkennen,
daz si wil helfen unde mac.
ez was ein ritter, der pflac,
als noch manic arm ritter pflit,
uf dem groz gesinde lit,
der nicht groze gulde hat
und doch nicht gerne abe lat,
er enwolle grozlichen leben
und stete in dem vollen sweben;
des muz er dicke reisen
uf witewen und uf weisen,
den er ist vil bitter.
alsus was der ritter
zur werlde gar vermezzen
uf einer burc gesezzen,
an gesinde uberladen,
da mite er tet grozen schaden
uf walden und uf strazen.
swaz ir dar umme sazen,
den was er leider nachgebur
und ein also herter schur,
daz sie musten swachen.
bi alle disen sachen
so hete er eine groze tugent
an irn geheget von der iugent,
di im zu vreuden uz ergie:
nimmer einen tac er lie,
er engruzte ie mit lobe
gotes muter, und dar obe
viel er nider an die knie
entweder dort oder hi,
< ave maria> er sprach.
swi vil man in bekummen sach,
so ennam di unmuze
in nimmer von dem gruze,
wand er dar inne stete bleib.
da bi er vil ubels treib
und was stete ouch dar an.
zeimal solde ein guter man,
ein munch ane sunden vlec,
wandern vur di burc den wec,
als im do geburte.
ir gewonheit zu schurte,
die uf dem velde lagen
und des amtes pflagen,
struten unde luden.
hin nider uz den buden
liefen do die knappen.
sie namen im di kappen
und swaz sie mochten im genemen.
beide vurchten und schemen
was in gentzlich entgan.
do bat sie der gute man,
daz sie gotes gedechten
so vil und in brechten
vur iren herren. diz geschach.
der gute man do zu im sprach,
swi sie ez heten gar vur spot:
< herre, tu ez nu durch got
und gewere mich einer bete:
gebut, daz her vur mich trete
allez din gesinde,
swaz man des indert vinde
uf dirre burc under dir.
sprich, daz sie gehoren mir,
ich wil von gote ein teil in sagen.>
dem herren wart ez wol behagen,
er sprach:< din wille sal geschellen,
ich wil gerne hi besehen,
ob du icht schaffes gutes vrumen.>
do hiez er drate vur sich kumen
allez daz da was gesamt,
bekummen oder sunder amt.
do daz gesinde vernam
des herren wort, zuhant ez quam
gesamt vur den munch hin.
sin durchsichtic heilic sin
ensach nicht, den er iagete.
zume herren er do sagete:
< sie ensint nicht kumen alle.
ob ez dir wol gevalle,
so laz der knechte nemen war>.
do sprach gemeinlich di schar:
< deswar du tust uns unrecht!
ieglichen unsers herren knecht
machtu schouwen alhi stan.>
do sprach zu in der gute man:
< ey, nu habet ez nicht vur spot!
get, suchet durch den richen got,
wand hi gebrichet etewes.>
do rief zu im under des
alsus ir einer von der schar:
< ia werlichen, du hast war:
der kemerer mines herren
machet uns disen werren,
wand er sich heimlich hat behut.>
< ia>, sprach der munch gut,
< der ist ez, den ich wolde haben.>
als des der herre hete entsaben,
er hiez in drate brengen.
der kemerer wart do lengen
den wec, wand er ungerne quam,
als im do wol gezam.
idoch wart er bracht zur rote.
do er den guten munch in gote
under ougen gesach,
uber rucke er sich brach,
daz er ein teil besit weich.
sin antlitze wart im bleich,
daz gesichte er verkarte,
sin houbt also gebarte
als eime, der nicht sinne hat
und enweiz, wi er gat.
do sprach der gute man zu im:
< hore mich, knappe, und vernim:
du salt dich billich vor mir schamen.
ich gebiete in iesu cristi namen,
dem ich bin gehorsam,
daz du mir nu sist alsam
alhi an disen sachen!
du salt uns kunt machen
offenlich, du schanden vaz,
waz du sist und durch waz
du hi so lange sist bliben
und waz du woldest han getriben,
daz saltu gar uns wizzen lan!>
als diz gesprach der gute man,
der kemerer di rede wac
so ho, daz er ir erschrac
und si in grobelich mute.
als ein vie er lute
an engestlicher stime.
er schrei in eime grimme
uberlut vil sere:
< wafen immer mere,
daz dich din wec ie her getruc!
ich bin gebunden so genuc
von dir, daz ich den luten
muz alhi beduten,
waz ich bin und waz ich iage.
owe, swan ich daz gesage,
da han ich nicht gewinnes an!
ich bin ein tuvel - nicht ein man
in eines menschen bilde.
ich mich alhi verwilde
und bin gewesen al vurwar
bi dem ritter vierzehen iar,
als er ouch wol selber weiz.
sines dienstes ich mich vleiz,
wand ez mir geboten was.
unse meister sathanas
hat mich zu im da her gesant,
wand er mit sunden ist geblant,
der er vil und vil begat.
eine tugent er an im hat,
di er let an im schouwen,
wand er di grozen vrouwen
gruzen pflit alle tage.
daz ist mir von im ein dage
und ein alzu herte leit,
daz er der gewonheit
so stete sich hat an genumen.
ich bin also zu im kumen:
an welchem tage ez were,
daz er den gruz verbere,
des er pflit der vrouwen,
so solde ich im verhouwen
sin leben und erwurgen in.
nu sint die iar alle hin,
daz er nie liez einen tac
( als ich leider sprechen mac)
er enviele an den gruz.
hi von - als ich bekennen muz,
swi ez mir sal werden arc -
so wart er kein mir also starc,
daz ich mit leide im nicht enquam.>
do sus der ritter vernam,
wer dirre was und wes er pflac,
so sere im sin herze erschrac,
daz er wenic weste,
welch im was daz beste.
idoch do er sich versan,
er viel vur den guten man
langes an di erde.
< hilf, herre, daz ich werde>,
sprach er,< des argen wichtes vri!
min leben si ouch swi ez si,
ich wil nach dinem rate
mich enprechen drate
von dem armen lebene,
in dem ich so unebene
alzu lange bin bestan.>
do sprach der munch, der gute man:
< o boser kemerere,
valsch und ungewere!
in dem namen iesu cristi
sal dise burc din wesen vri!
vare hin, du boser geist,
mit diner argen volleist
in den ewigen haz!
dir si verboten vurbaz,
daz du immer turrest kumen
zu des menschen unvrumen,
daz da pflit schrien
nach helfe an marien.
mit dinen vientlichen schaden
sal ez gar sin unverladen
durch di edeln vrouwen gut,
di mit rechter demut
ir truwe dar uf hat gewant.>
der kemerer do verswant,
daz sin niman wart gewar.
der herre und daz gesinde gar
bezzerten sich sere.
nach des munches lere
wandelte ieglich sin leben.
do wurden wider ouch gegeben
dem guten manne sine cleit.
mit tugentlicher arbeit
hete er sie verdienet wol.
er was ouch grozer vreuden vol,
wand der arge sathanas
uf der burc geschant was.
sus quam er zu den brudern sin.
des si gelobet di kunigin!