hie vor in einem winterzit,
so schne und rifen lit,
do dinget ein wolf ein knecht.
dem geschach dik gar unrecht.
der knecht ein fuchs was,
als ich an einem buoche las.
der fuchs solt dem wolf helfen steln
und solt es vor den lüten verheln.
der selb wolf wolt alle jar
dem fuchs geben ane var
acht guldin und sin essen darzuo.
er solt im dienen spat und fruo.
do der dienst wol gefestnet wart,
do huob sich der fuchs uf die fart
und fieng ein gans, die was guot.
er zoch hein, frölich was sin muot.
er ruoft dem wolf, dem meister sin:
< wol her, nim die ganse hin!>
der wolf teilt die gans do
an dri teil und sprach also:
< los fuchs, was ich sage dir.
der erst teil gehört mir,
der ander gehört den kinden min.
der drit sol mines wibs sin.>
der wolf sprach:< fuchs, ich han vergessen din.
louf aber me dahin
und bring etwas me,
das wir gebüssent des hungers we.>
der fuchs zoch uf das feld hindan
do sach er ein geis gan
in einer wisen. si was kluog,
si was gar eben des fuchs fuog,
er fieng da die geis zehand
und gieng, da er fand
sin meister. vil bald er kam.
die geis er ouch teilen began.
er teilt an drü stuk die selben geis.
vil fräslich er darin beis.
er sprach:< der erst teil ist ouch min.
der ander sol der kinden sin.
der dritt gehört miner frowen.>
der fuchs begond den wolf anschouwen
und sprach:< das ist ein bös recht,
das ir verteilent üwern knecht.>
der wolf do antwurt im
und sprach:< wenn ich voll bin,
so sorg ich nit, wie es dir ge.
louf, bring uns aber me!>
der fuchs gieng aber dahin
und gedacht in dem sinne sin,
wie er den wolf wölt beschissen.
des begond er sich vast flissen.
zuo dem wolf begond er aber traben:
< wolf, meister, hör, was ich sage.
ich weis ein wier vischen vol.
da wil ich üch lernen wol,
das ir die visch vachent alle.>
das begond dem wolf wol gefallen.
er sprach:< so füer mich dahin,
da der wier müge sin.>
zuo dem wier giengent si do.
der fuchs zuo dem wolf sprach also:
< her wolf, wilt du volgen mir,
so hör, was ich sage dir.
den schwanz in das wasser tuo,
so loufent die vische alle zuo
und hangent dir daran.
enkeiner mag dir engan.
so denn die vische koment daran,
so solt du bi nütte lan,
du solt den swanz herus ziechen
und damit an das land fliechen.>
der wolf volget der lere sin
und stiess den swanz ver hinin.
do gefror im der schwanz harte vast,
das er mit keiner kraft
noch mit keinen dingen
den swanz mocht herus bringen.
in dem wier muost er sin,
bis das ein man kam dahin.
der schluog do den wolf ze tod.
das schuof der fuchs, das tett im not.
wer den andern betriegen wil,
genüst er des, das ist nit vil.
wer mir wil tuon dik unrecht,
des ding sol niemer werden schlecht.
wer mir abbricht min rechten lon,
mag ich den betriegen, das wil ich tuon.
wem ich tuon recht und wol
und denn mir nit lonet, als er sol,
den wil ich bringen in leid und in we
und wil im dienen niemer me,
als der fuchs hat geton,
do im der wolf den rechten lon
umb sin dienst nit wolt geben.
er bracht den wolf umb sin leben.
sölicher lüten man noch vil fint.
wenn si wol gespiset sint,
so achten si nit, was eim andern gebrist.
das si geschent werdent in kurzer frist!