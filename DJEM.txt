got, aller selden anevanc, dir si genigen.
got, vater aller barmunge, din lob si nicht vurswigen.
kuninc aller rechticheit, dine wort sint war.
krist, richter aller werke, vrider alles vrides,
krist, suener aller missetat, durch uns den tot du lides,
gebieter uber aller engel schar.
helf, scheffer aller dinge, du bist aller guete ein ubervluzzich brunne.
la uns nicht hie vurterben in diesem elende, von dir untfet der liechte sunne.
ein brun untspringet in dem herzen din, sundere.
kumpt des ein zar durch din ougen, der ist gote so mere,
daz er dir vurgit dine sunde gar. wie unde waz obene uber uns si, waz unden under,
was zwischen den zwen mitten si, der ist so manich wunder,
das keines menschen sin daz wissen mac.
welch underscheit den niun koren got hat gegeben,
was vliuget, kriuchet, swimmet, get, wie daz untfa sin leben,
wie unde wa zuo si guot ein itzlich smac.
wie die siben planeten unde alle sterne in den himel sint gestecket,
wie uz vier elementen von den vier winden dunren, blitzen sich irwecket.
gras unde griez zelet unde ouch den stoup der sunnen,
die regens tropfen, wie, war abe, ein ursprinc aller brunnen,
wa abe diu nacht, wa abe der liechte tac. so unreine noch so arc wart nie kein spinne,
so giftlich, so valsch, so unnutze, also ich mich vursinne,
so die bose zunge des menschen ist.
sie liuget, triuget, smeichet, manigen mort sie stiftet,
ir untruwe, ir luppicheit alle gift ubergiftet.
vervluochet unde verwazen ist ir list.
so ist die guote zunge da bi so guot, daz man ir muoz lobes bekennen.
sie sliuzet zuo die helle unde tuot den himel of, alle dinc kann sie nennen.
sie hat wunschens gewalt kegen gotes barmunge
unde aller selden segen, so guot ist die guote zunge.
des muoz sie got gewern an alle vrist. husere dri dinc haben will, als ich bescheide.
genuoc edeler spise unde guoten tranc, die zweig die pris ich beide,
unde daz der wirt zuojegenwertich si.
daz gesinde si dienisthaft, willich, wol gezogen,
so heizet ez husere, daz ist war unde ungelogen.
ist der wirt vro, der gast wirt sorgen vri.
husere ist der besten tugent ein, secht, die ie gewart of der erden.
husere leschet sunde, husere phlagen ie die edelen unde die werden.
husere sol sin offenbar unde unvurborgen,
husere sol untfan den gast den abent unde den morgen.
sulher husere wonet selde bi. der apfel der ist senewel al umb unde umme.
swie verre er von dem stamme walgert in slecht unde in krumme,
doch hat er nach dem stamme sinen smac.
unartich vogel koppet in sin art nach rechte,
der gebur unde der hobewart tunt nach irme slechte,
der voxs sin unkust nicht vermiden mac.
ouch tuot nach sime kunne der wolf, der musar vet vür die rephunre muse.
ho edel man, nu huete, daz dich die irge icht jage in der schanden ruse.
ein boum mit schoner bluot treit unedel obez dicke.
bi tugenden pruebet man daz adel. got dem vil selden schicke,
der edellichen tuo nacht unde tac. gelucke wil unstete sin, des get ez umme,
von einem her, zuom andern hin, ez walget manige krumme.
ez irre gat unde ist kegen mir zuo laz.
hette ein man alle kunheit unde ouch alle sterke,
hette er geluckes nicht, was hulfe daz?
man spreche doch, her were ein tore unde tete unrechte sime dinge.
der wilez dem manne wole get, so heizet er kluoch, so ist im sin muot vil ringe.
vurkeret sich sin spil, so daz er wirt untsetztet
von eren unde von wirdicheit, sin wisheit wirt geletzet.
ich hieze kluoch, hulfe mir selde baz.
maniger ist also zagehaft, daz er ireschrecket,
swen er sicht einen vremden gast, als ein wilt wof er blecket.
da pruebet man sine unedelicheit bi.
sin gelaz meldet, ob im der gast ist ummere.
des sol er hueten, swa er mac, swie gerne er sin umbere,
daz man nicht spreche:< boser zage, phi!
wie machtu so gebaren? kanstu nicht die untugent eine stunde lazen?>
tar manz nicht vur im sprechen, man gicht doch hinder im daz sin lib si verwazen.
ein biderber wirt sol umme sen rechte als ein valke
unde sol ez wol irbieten dem biderben unde ouch dem schalke,
durch daz man spreche, her si schanden vri. swelch man mit lobe kempfen wil, der wirt bestanden.
min lob sige irstriten hat hie unde in manigen landen.
jo vreuwe ich mich des, daz daz ie geschach.
aroma unde balsme die sterkent die jugent,
so ubertugenden sine tugent da bi alle untugent.
des heizet er wol ein ganz tugende bach.
warheit, zucht, truwe, milte, ritterliche site, vrouwen gunst hat er guot.
er ist so eren riche, daz der, swer in an sicht, muoz werden wol gemuot.
der diz lob vueret, der ist her unde ist ein degen.
heil, immer wernde vreude gebe im got unde sinen segen.
des wunsche ich dir, herdegen von grindelach. ich han gelobet manigen man, daz mich nu ruwet,
sit er so gar nach schanden tuot unde da bi ere schuwet.
ich gunde im baz, daz ich in mueste loben.
die lobeberen herren wollen des nicht liden,
daz ich die lasterberen lobe. daz wil ich gerne miden.
lobete ich sie uber daz, so mueste ich toben.
wes denket ein zage, daz ich nicht türre ruegen sine missetat,
unde jet:< ich enruch, wider ir mir lobet oder scheltet>? des urloubes hette er wol rat.
hin nach so ist im doch leit, daz ich in schelte,
unde daz er mir urloub hat gegeben, daz ich sin laster melte.
welte erz bewaren, sin lob blibe ungekloben. ein edel man von gebort, der sin adel swachet
mit untugenden, der nidert sich, daz er guot zuo ubele machet.
da ist uz adele unart worden wol.
swa aber ein unedel man sich mit tugenden richet,
der hohet sich unde sinen namen, dem lobe nicht gelichet.
des tugent vür jenes adel man prisen sol.
ho edel man, nu tugende dich in der jugent, so wirt din lob in alter reine.
ein guot gehugede ist bezzer danne golt oder silber oder edel gesteine.
swer hie mit richen tugenden dienet lob unde ere,
dem wunschet man nach sime tode heiles immer mere.
ho edel man, da von wis tugenden vol. sele, durchsich dich wol, ziu uz der sunden mantel.
gienc in din hus unde kere daz, nim suoche, buoze, wantel.
vier hande dienestman din hus haben sol:
einen torwarten unde da bi einen trozzezzen,
einen schenken, einen kamerer mit guoten gelezen.
gotes hulde vueget zuo torwarten wol,
daz sie daz tor beware, daz keiner hande bosheit in ir hus icht dringe.
kiusche vreude si schenke, vurlazene vreude hat mit gote kein gedinge.
truzzeze si sterke vür truren unde vür swere.
wisliche hoffenunge si da bi der kamerere.
vür den zwibel si got, der guete ist vol. die vledermus dunket ein vogel, swen sie vluget.
den esel meltet sin stimme. der valscher wan der truget.
der voxs ist kundich unde kan manige list.
der wolf hat die natiure an sich, nach roube er strebet.
sine kint die blibent vruchtelos, der wile ir muoter lebet.
natern er treit, swen er niunjarich ist.
set, zitzel unde pillichmuse sint muse genoz. der schalc tuot nach schalkes siten.
er zie an, swaz er wolle, her smeiche, her lose oder ge mit phawen triten.
so muoz er doch liden smaheit zuo allen stunden,
alsam der valsche vogel muoz unde der voxs vur den hunden.
der esel, der wolf zinsent, daz wizze krist. wil ieman hin zuo bemerlant, der sol da gruezen
von mir den hochgelobeten kuninc. der kan wol kumber buezen
mir unde in allen, die siner helfe gern.
die ungetruwen niden, daz er ist bi guote,
bi eren unde bi wirdicheit. des ist in wol zuo muote,
die vrides gern, die kan der kuninc gewern.
man sol unde muoz im danken, ez enwart nie kein bezzer vrideman of der erden.
küninc rodolf, voget von rome, halt in zuo vriunde, daz rat ich unde dem vil werden.
wa neme einen so hohen schenken daz riche
also der kuninc uz bemerlant? wa lebet nu sin geliche?
ein keiser solte sin ungerne umbern.< sit willekome.>< nu lone ü got.>< wie muget ir varen?>
< als uwer vriunt.>< daz ist mir lieb.>< got der mueze uch bewaren
vor allem ubele.>< des gan ich ü wol.>
daz willekomen unde die letze unde ouch daz scheiden,
ist daz sie tragen wol uber ein, lob si gesaget in beiden.
guoter handelunge man danken sol.
ouch so man sich des vlizen, daz man eim islichen dinge gebe ein guot ende.
ist daz daz ende ist guot, so wirt ez alliz guot an alle missewende.
hat dan daz urlob unde daz scheiden kluoge sinne,
des sol helfen diu wolvare mit sunte gertrute minne.
swer die vursage, der werde unvreuden vol. maria, muoter, meit und kristes amme,
geborn da her von küninc davites stamme,
du gotes sedel, tempel der drivaldicheit.
du tugende vaz bist wol ein himelporte.
dins kindes vater schuof mit einen worte,
daz du den truege, der da himel unde erden treit.
e daz gotes sun mensche würde,
was er ein geist, des muchte man in nicht gesen.
von vleische vleische ane sunden bürde,
sele unde lib nam her in ir, des mueze wir jen.
ez quam da von, her wolte in ir rasten.
durch uns liez er sich grifen unde tasten.
her wart uns glich. wol uns des, daz daz solte schen.
die rose ist die schoneste under aller bluete,
doch ist ir stam dornich unde ane guete.
ir schone wert nicht lange, unartich ist ir vrucht.
werlt, dine schone gelich ich zuo der rosen,
diu ist unstete. smeichen unde losen
kanstu, du valewist an der tugent unde an der zucht.
wie rot sie uzen si, die hiefe,
edoch so ist sie innerthalbe unartich gar.
werlt, du zuhes den halm vur dem giefe
unde spiles mit im unde truges in doch offenbar.
uzerhalb sint gehoniget dine grueze,
innerhalb bistu bitter unde unsueze.
er selic man, der sich vur diner list bewar.
recht ist ein tugent, die vil der selde vueget.
an rechte dir wol, guoter mensche, nueget.
tuo, so du wilt, daz man dir tuo, so tuostu recht.
got ist gerecht, gerecht ist sin gerichte.
der alle dinc gemachet hat von nichte,
der mac uz ichte machen nicht, uz krumme machen slecht.
kuninc david sprichet sulher lere:
< menschenkint, richtet rechte, ob uch recht sie kunt.>
kuninges recht unde kuninges ere
minnent recht unde recht gerichte zuo aller stunt.
hert wider hert unrecht mac widertriben.
ein rechter man bi sime rechte bliben
sol, wile er mac, daz dunket mich ein rechter vunt.
kum, arger tot, die bosen herren sterbe,
kum arger tiubel, nim din recht, daz erbe.
tot, la die milten leben, die sint der armen trost.
got hat an siner phlege e die milten.
die milten under eren dache spilten,
mit milticheit hat sie got von der helle erlost.
der milten ich nu kleine vinde,
die milte phlegen nach der rechten milticheit.
der was ich wilen ingesinde,
sie buozten mir min aremuot, des was ich gemeit.
nu vind ich ninder zwelbe of al der erden,
under den zwelben viere, die den werden
nach kunste geben. ere ist vurworfen unde ir kleit.
swelich ritter ritterlichez leben minnet,
der tuo deme namen recht, set, der gewinnet
wird unde lob, ere unde guot mit gotes kraft.
manheit unde milte horent zuo ritters namen,
truwe unde tugent, da bi sol er sich schamen,
zucht unde warheit phlegen, daz heize ich ritterschaft.
manheit wert sich unrechter dinge,
milte kan geben, truwe die hazzet valschen rat.
tugent mac wol sten in eren ringe,
zucht minnet scham, warheit vliut lugeliche tat.
sus sol zuo rechte ein ritter sin gekleidet,
des ritters kleit zuo phlege untugent leidet.
der ritter vreuwe sich, der sus gekleidet stat.
swelich edele man des gert, daz man in ere,
der volge mir unde tuo nach miner lere.
dem wil ich raten, daz ers immer vromen hat.
er sol eim andern manne ere gunnen.
die wisen under einander eren kunnen.
wolde er iz eine sin, daz were ein missetat.
krist der sprach e zuo sinen jungern:
< der meiste under ü der si als ez jungeste kint.>
her liez sich dürsten unde hungern.
er sprach:< erent einander, sit nicht tugende blint.>
wa umme sold ich eren einen snoden,
der mir nicht wider erete? set, den bosen
wil ich nicht eren, er sol leben als ein rint.
ban ist ein bant, der lib unde sele bindet.
ban ist ein gotes vluoch. swen man da vindet,
daz er in banne sterbet, des wirt nimmer rate.
edoch unrechter ban nemanne wirret,
unrechter ban den ban her selben irret.
unschult zwiespeldich lon vor gotes ougen hat.
ban vleisches vol der kumpt von zorne.
vurdieneter ban den ban er selben bannen kan.
vurdieneter ban, vrucht hochgeborne,
vurterbet sele unde lib. des schuwet sulhen ban.
der babes mac nicht unrechten ban urlouben,
dar umme her ne mac nicht got sines rechtes rouben.
got ist gerecht, her wil kronen den rechten man.
ein biderbe wib hat drier hande krone,
von allen mannen ere unde lob zuo lone:
wib sicht man gerne, wib sint schone unde minnichlich.
sprich, wibes name, waz mac sich dir gelichen?
so man an wib gedenket, muot macht richen.
ouch ist ein wol gebarende wib einem engel gelich.
wib ist ein wol geformet bilde,
wibes angesichte tusent freude git.
wib machent mannes herze milde,
wib hohent muot. we im, der in zuo trage nit!
sit wir von vrouwen sint geborn gemeine,
des vert ir lob mit menje, ir name ist reine.
des eret sie, sit lob unde ere an in lit.
ein menlich man, der sich erlichen heldet,
ein wiblich wib im billich ir hende veldet.
ein menlich man, ein wiblich wib diz merken sol:
her sol sie meistern libes unde guotes,
sie si ein warterinne sines muotes.
her si der man, sie si daz wib, daz vueget wol.
ouch sol er sie erlichen halten.
sie ne sol ane sinen rat nicht tuon, daz ist ir guot.
so mügen sie an vreuden alten.
ein wiblich wib irs mannes willen billich tuot.
wie stunde, daz ein wib worde uz dem manne,
unde uz dem wibe ein man? men spreche danne:
< her weichelinc, ir sit ein man mit wibes muot.>
ich vrage dich, vil minnichliche minne:
swa ein man wendet alle sine sinne
an ein wib, die im wirt von vremden dingen lieb,
unde daz er sie doch des nicht tar begruezen,
ist daz ein not? sprich ja, die minner muezen
liden lieb unde leit. daz merke ein minnendieb.
treit aber da ein man holt ez herze,
da mans nicht achtet, set, der hat mit leide phlicht.
daz ist dem nan ein grozer smerze.
sie kiuset lichte einen snodern, da ir wirs geschicht.
daz dritte ist, daz wa sich zwe herze ireinen
mit licher liebe, den zwen herzen reinen
wirt gliche we, vulget ir beider wille nicht.
ich wolde, daz den argen hienge ein schelle
vur an der nasen, die da klunge helle,
da man sie bi irkente, secht, daz were ir recht.
sit des nicht ist, so wil ich of sie singen,
mit irer missetat wil ich sie twingen.
ich ruege ir werc, sus diene ich in unde bin ir knecht.
got welt die guoten uz den bosen
unde sundert sie. sus tuon ich, sint daz erz gebot.
got mueze uns von den argen losen
unde mere uns hie der milten schar durch sinen tot.
sit got ist starker den die tiubel alle,
der gebe den argen sinen vluoch zuo valle.
swer sich nu schuldich weiz, daz merke ich, wirt er rot.
e grozer viur, e me daz mac vurslinden.
daz mer mac man zuo phlege unstete vinden.
diu helle ist grundelos, des wirt sie nimmer vol.
kegen diesen drin die girigen ich geliche,
die hie nach wuocher strebent unde sint riche.
sich, durkel sac, wirt nimmer vol din gidich hol?
waz helfet der wuocher, vrucht vervluchte?
wer klaget dich nach dime tode, valsche diet?
din gidicheit e wuocher suochte.
habe also du has. der tiubel dir diu schande riet.
sit du durch wuocher woldes got vurliesen,
des muostu nu sin riche, sich, vurkiesen.
nu vare hin, sit dir diu helle got beschiet.
slaf ist guot unde bose, als ich bescheide:
slaf durch des libes not neman ich leide,
slaf guot ist, da man die viunf sinne sterket mite.
bose ist der slaf, swa daz die tugende slafen.
swer ouch in sunden slefet, den mac men strafen.
des lant wachen recht leben, nicht slafen guote site.
ich han ir leider vil gevunden,
der tugent unde ere slafet unde ir milter muot.
des tiubels slaf hat iren gebunden
unde let sie nicht irwachen. der slaf schaden tuot.
die also slafen, der hat got vurgezzen.
die tugent sol wachen. der hat got gemezzen
dort immer wernde vreude unde hie ein ende guot.
ich klage, daz zucht unde kunst nu sol vurterben.
mit zucht, mit kunst mac man nu nicht irwerben.
diu schalcheit hat gesiget, zucht ist vertriben gar.
schalc singet von schalcheit:< hie ir selden wachet.>
< habe dort unselde>, schalc kegen schalke lachet.
sich hebent e zwo geliche zu der schanden schar.
swen ich mit schalken nicht wil schalken,
so raten sie of mich unde legen mir wandel an.
bi guoten vluge kiuset man den valken,
bi rechter unde bi guoter tat den edelen man.
swelch man durch schelclich leben kunst vursmahet,
waz der von schalkes munde lobes untfahet,
einer mucken vuoz der lob tusent vurgelten kan.
gar unde nicht halb getan ist wol zuo danke.
halb unde nicht gar, der habedanc ist kranke.
halb unde nicht gar vurirret manigem sinen muot.
volkomen tat volkomene vreude machet.
halb unde nicht gar, daz halb getane swachet.
halb unde nicht gar, wie mac daz immer werden guot?
gar sol man tuon die tat mit willen,
bedenken vur, waz schaden oder vromen müge.
wer muchte hinden nach gestillen
vursumete tat, so schade vromen ubergüge?
gewürzelt schade, helfe kumt zuo spate.
des sol man alle dinc doch tuon mit rate,
helfen in zit, der wile daz da helfe tüge.
swen ich den biderben wirt da heime suoche,
der gebe mir sinen gruoz, ob ers geruoche,
daz ich sin ere breite in der kristenheit.
ein vrolich gruoz und ouch ein vriuntlich vragen
ensol dem biderben wirte nimmer tragen.
sus vreuwe er sinen gast, so swindet im sin leit.
daz sint zwe vil edele gerichte,
da mite ein wirt den gast von ersten vreuwen mac.
swaz nam dar nach git von geschichte,
daz lobet der gast. der husere man wilen phlac.
des phlegent noch die werden unde die besten.
swen so der wirt ist vro mit sinen gesten,
so eren sie den wirt dar nach vil manigen tac.
swer sich mit anderen liuten wil beschonen,
den selben ougenschalc mac man baz honen.
der tuot sam judas tet, dem sche daz im geschach.
orrunere, smeichere, valscher trugenere,
durch din untruwe bistu gote ummere.
din unkusch wart vurvluochet, got dir der helle jach.
wie mac ein herre sin so blinde,
daz er dich horet, der zenen baz gelouben mac?
of unkusch lachen ich dich vinde.
da spürt man bi, du sist judas achterslac.
an diner stirne solte sin ein krote,
so spigete man dich an, sich, zuo gebote.
nu bruwe hie unde suf dort in der helle sac!
aleke bat cunzen dem ein friunt gab hechte
in kreken lant man nam of pant quam rechte
schalkes tat vur xristofer ym zuo selbe sprach.
diz liet aller buoche buochstabe besliuzet.
sliez of den sin, din kunst des wol geniuzet.
paris, padouwe, salerne e des selben jach.
in disem liede suochet lere.
ein wiser man der hat vurloren sinen namen.
marn was sin vleisch, groz was sin ere.
swer mir den nennet, der ne darb sich des nicht schamen.
ein itzlich kunster rate in disem liede:
wie hiez der man? der snepfe in deme riede
wil wilde sin, des mac man selten in gezamen.
ein ratgebe erehaft, menlich, milte, wise,
erbarmich, truwe, den ratgeben ich prise.
ist er des nicht, her ne retet nimmer guoten rat.
wie muchte ein boser zage guot geraten?
sit daz die snoden vür die biderben traten
an vursten rat, der rat vil manigem schadet hat.
nach gotes richte sult ir merken,
daz tugent unde ere si ein wol gesniten kleit.
nach rechten eren sült ir sterken
gewissen rat, des sült ir immer sin bereit.
durch liebe noch durch leide sült ir volgen
unrechter lere, nimmer sin erbolgen.
vliet valschen rat. we dem, der valsche zungen treit!
ein here sol sin endeliches muotes,
truwe unde warhaft, milte sines guotes.
endelich daz priset herren tugende gar.
endelich daz ist ein tugent die beste.
endelich betwinget bürge und veste.
unendelich uz eime tage machet ein jar.
endelich walter guoter sinne.
daz weiz ich wol, sit got ist endelich genant.
unendelich hat kranc gewinne.
endelich betwinget bürge und lant.
unendelich, schame dich der ungenende.
wes endelich, so wirt dir ein guot ende.
eime herren endelich ist eren vil bekant.
vil sueze zarte minne,
du solt jeten unminne uz eren garten,
of kein unstete soltu warten.
din smiren unde din zarten
tuont beide sanfte in den ougen.
du twinges mannes sinne
mit dinen liechten spilenden ougenblicken.
zwe herze in ein kanstu vurzwicken.
mit minnichlichen stricken
vestu dinen diener tougen.
du schiuz der minnen strale mit gewalt durch wibes ougen in mannes herze.
du wundes unde heiles wider, sich, minne, daz ist ein trute...
...
... hat
sin hantgetat
mit vürgedachten rate.
marcus, matheus, lucas und johan,
die vier gezug in gezuge stan,
die geschriben han
gotes wunder vruo und spate.
ist daz wir sint
der tugende kint,
so ist got unser vater, unser bruoder.
des scheffet gar
zuor tugende schar,
die reine zunge si der sele ruoder.
sus einet ü mit gote nu,
daz er uch tu
vri vur der helle luoder.
wunderlicher got an diner goteheit,
din kraft himel unde erden treit,
alle kristenheit
din gemalte brut vür eigen.
an dienen heiligen bistu wunderlich,
din majestat ist wunders rich,
dine werc, sprech ich,
manich wunder kunnen zeigen.
din trinitat
in vreuden stat,
din cepter unde din tron, din himelstelle.
dine wunder bunt
tunt wunder kunt,
sus haben dine wunder wunderliche velle.
vür aller wunder ist wunder groz,
daz erden kloz
des scheffers ist gesell.
von erden erde, doch vleisch unde bluot,
erden kloz, mensche, wis guot.
mit jamers vluot
gebirt dich jamers muoter.
ach unde owe, sorgen din leben ist,
vrost, hunger, dorst mit metewist,
suche ane vrist
mit arebeit, mensche guoter.
wirstu gezogen,
wes nicht betrogen.
so du gewesses, schiere ist ez irgangen.
sie umme dich,
nicht sicherlich
machtu gesin. du has den leben untfangen
von dem, der heldet alle dinc
unde allen rinc.
wer mac des kraft irlangen?
herlich kegen gote, her al der kristenheit,
herliche zucht sin lib an treit,
her, kreftich, breit,
kan herman vueren schone.
man unde menlich uber sinnen muot,
man von milte, er spart kein guot,
mannes werc er tuot,
des zimt im wol die krone.
driu her herman
wol vueren kann:
guoten rat, truwe unde vride ane widerkere.
herliche site
mannes tugent zimt mite.
swa er in keret, da volget im vrouwe ere.
der ist her gesinden gar.
mit sulher schar
vert von kamin der here.
swa der kaladrius einen siechen man
sicht, der genesen nicht ne kan,
daz weiz er san,
von dem kert er sin ougen.
sol aber genesen der, so vluget er dar
zuo sinen munde, daz ist war,
unde suget gar
in sich des suche tougen.
alsam tuot krist
mit langer vrist.
swelich siecher sunder wil in sunden sterben,
dem ist er gram.
swes werc sin lam,
von dem kert er sin ougen, der muoz vurterben.
ist aber, daz er genesen wil,
gotes guete ist vil,
die let in doch irwerben.
schame, din nam ist ein ganz tugende vaz.
scham ie vur gote in eren saz,
gekronet baz
wen ich kunne bescheiden.
scham ist ein sluzzel aller selicheit,
scham ist wol ein erlich kleit.
swer scham an treit,
dem kan sie sunde leiden.
scham ist so wert,
daz ir got gert.
scham liebet uns dort gote in himelriche.
scham wirdet muot,
scham ist so guot,
daz sie der tiubel vluchet gar vruchtichliche.
scham ist ein magezoch offenbar,
alle tugende gar
die meistert sie geliche.
tugent unde guote site minnet got,
tugentlichez leben ist gotes gebot.
tugent, ane spot,
ist gar ein werder name.
tugentlichez herze, vreuwe dich diner tugent.
tugent, guote site, reine jugent,
die zwe wol mugent
baz wen golt in dem krame.
des tugende dich
mit siten, sich,
tugent, guote site untugent, unsite sterben.
swer tugende hat
und eren rat,
dem kunnen sie ungeberte wol vurterben.
tugent, guote site, zwei eren kleit,
hie an geleit,
machent dich himel erben.
< sol> unde< wil> die zwe die eigent sich,
wil daz< wil> ist wesende gelich
- sus dunket mich
< sol>, daz ist gar unwendich.
kintheit unde jugent, die zwe man twingen mac.
kintheit kintlicher dinge ie phlac.
alt hunt hie lac
in kriege unde was unbendich.
< sol> daz muoz sin,
< wil> hat den pin.
diz wil unde enmac, sus sint die zwe bescheiden.
kindes wille ist schade.
der vater lade
diz< wil> unde mache ein< sol> unde rat in beiden.
diu kintheit man twinget wol,
die ist vorchten vol,
der sol man tumpheit leiden.
got vater unde din goteliche kraft,
du wende an ende endehaft,
von meisterschaft
almechtich wunderere.
wer weiz bi namen dine wunder halb?
du mensch, du ar, du lewe, du kalb,
got unde nicht alb,
dine werc unwandelbere.
du were ouch ie.
dine wunder nie
noch din lob kein sin muchte halb durchgrunden.
du nichtes icht
unde ichtes nicht,
diu nacht, den tac du kanst die sunnen unzunden.
du allenthalben, unt din gewalt
ist vurgezalt.
tot, leben kanstu kunden.
< ja> unde< nein>,< ich wene> unde< wolte got>,
der sint zwei des vrides spot.
< ja> tuot gebot,
< nein> daz ist boses willen.
< ich enruoche>,< ich wene>, sich, so zwibelt der sin.
< wolte got> wunschet of gewin.
untruwe untrin,
unvride lerne stillen.
zuo ubele< nein>,
wis nicht ein stein,
zuo guote< ja>, sus soltu dich vursinnen.
vluch zwibels muot,
din wunsch si guot,
so machtu gotes hulde wol gewinnen.
twinc diese viere unde phlich ir wol.
wes tugende vol
recht uzen unde enbinnen.
ein lant hete einen site offenbar,
daz man da inne kos alle jar
mit ritters schar
einen nuwen vursten jungen.
so daz jar ende nam, so vurtrieb man den
unde sante in des wil ich jen,
daz muoste geschen
hin in die wuestenungen.
eines jares, wart,
von edeler art
kos man da einen vursten, der was wise
unde also karc:
drizich tusent marc
unde dannoch me sante er hin vür durch spise.
do er dar nach inz eilant quam,
wilt unde zam
vant er da genuoc in prise.
diz bispil gibt uns lere unde rat.
die wile man diz leben hat,
vür missetat
daz man guote werc vür sende.
almosen sol man geben in gotes namen,
ouch so man sich der sunden schamen,
allen tugenden zamen
durch got, durch ein guot ende.
swaz man hie lat,
schiere daz vurgat.
ez ist der werlde, daz sprach ich sunder lougen.
uns wirt nicht me
dan wol oder we.
unser werc die varen mit uns, habet got vur ougen.
sit milte, buwet uber uch,
der sunden druch
vurleschet, lebet tougen.
got ist gewaltich,
manichvaltich
sint sine werc, sin name ist gedriet,
her ist der erste unde ouch der leste, got, sin leben ist an ende.
oben im ist keiner,
her ist einer,
der allen creatiuren len vurliet.
her ist almechtich. wer vurmac daz, daz er vurmac? uns machete sinde hende.
her meistert allez, daz da lebet.
her ne vruchtet kuninc noch keiser nicht, in vruchten alle scheffenunge.
swaz swemmet oder in luften swebet,
swaz e gewart, daz lobet der meide kint unde die gotes barmunge.
der aller wunder
oben und under
mit siner kraft al eine mac betwingen,
der si gemant unde helf uns dar, da wir sin lob mit allen engelen singen.
swaz isaias,
jeremias
haben gesprochen von kristes gebürte,
daz ist geschen. ein maget untfienc, ein maget gebar ein kint, die heizet marie.
erde von erden,
lobe die werden
gotes muoter, wach kristelicher vürte.
kruze und touf, rechten gelouben, ware ruwe der megede kint uns hie vurlie.
les isaiam, dir wirt kunt,
daz sie diu maget si, die den scheffere truoc. nie man zuo irme libe
quam. des vant diu maget der selden vunt.
wie sie der engel gruozete, do er sie vant, lucas uns daz schribe:
< ave, du reine
maget al eine,
gnaden vol.> des helf uns herre guoter,
daz wir zuo der immer werende vreude komen dort zu diner lieben muoter.
ein helt des muotes
unde des guotes
der ne sol nicht vurzagen an keinen dingen.
ist er genendich, so mac im gelucke helfen, daz er sige vichtet.
vurschamete zage,
sprich und sage:
wes lezes du dich den zwibel so betwingen?
getruwestu nicht gote, daz dir werde genuoc? din sin ist umberichtet.
du lebes hiute unde morgen nicht.
so veres du hin, du ne komes nicht wider. owe, dien tummer muot dich triuget.
wes hastu zuo den schanden phlicht?
din guot vurvert als ein gestuppe, daz da in der sunnen vliuget.
sit got der riche
al geliche
vogele unde tier irnert unde spiset,
vurschamete zage, der hat dir zuo gebende genuoc. din leben nieman priset.
wer mac irnennen
unde irkennen
die wunder halb, die got der wunderere
gewundert hat an den vier elementen, luft, daz wazzer, viur unde erde?
der mensche stürbe
unde vurtürbe,
ob er der vierer einez hie umpere.
weme wundert, daz die vier nernt, swaz lebendich ist? set, daz schuof got der werde.
salemander in viure strebet.
der slange si der tiubel, der den menschen in sunden gluot vellet.
gamalion der lufte lebet.
daz ist ein tier, swaz varwe es set, wil es, sam wirt ez ouch gestellet.
diz wil ich lichen
of die richen,
die maniger hande wollust an sich kleiden.
sie haben den kür, sie mügen sich dem scheffer beide lieben und leiden.
mich wundert, wie die wolken vliegent tac unde nacht.
mich wundert, wa die nacht hin kom des tages unde wa der tac des nachtes si,
des liecht uns hiute schein.
mich wundert maniger wunder, die got hat gemacht.
mich wundert, wie die sunne nimt dem manen sinen schin. gotes namen dri
die sliezen sich an ein.
an anegenge, an ende, dri ein got,
einen ich drie, an schrie, sunder spot.
diu trinitat gedriet in drin namen ist,
die dri ein got in einer goteheit, heiliger geist, got vater, krist,
do gotes sun die marter leit von himelrich,
siben zeichen die geschahen vur den juden, die tete gotes sun al.
doch kanten sie sin nicht.
die sunne die vurginc, die sterne spielten sich,
die helle wart beroubet, in dem tempel reiz der sigel von oben zuo tal.
min geloube hat des phlicht.
wider lebende worden die toden, die grab taten sich uf.
ertbebunge do durch wunder got geschuf.
< ob uns ge sin bluot>, schrei al der juden schar.
daz erbet of die juden noch, die sint von ir erbe offenbar
vurtriben, daz ist war. got lobe ich unde danke im siner milticheit
unde siner hohen gabe, die er mir unde al der werlt gegeben hat.
wer gab ie halb so vil?
ouch danke ich allen den dar nach mit underscheit,
von den mir ie icht guotes schach. ir name an minem herzen schriben stat.
heil ich den wunschen wil.
swer mir durch got unde durch ere git sin guot,
dem mere got guot unde ere, sit er nach eren tuot.
waz sol der man, der nie kein erlich guot gewan
unde gicht, ger habe doch erlich guot, unde daz durch ere hie nicht teilen kan?
phuch den vurvluochten man! mezliche sorgen mac ein man, han ich gedacht.
her ne sol ouch nicht zuo vil truren, wie groz doch sin ungelucke si.
truren halb zwibel ist.
mich hat min ungelucke dicke in sorge bracht.
mit troste irmante ich daz herze, daz ez wart vro, aller sorgen vri.
trost git dem libe vrist.
nu trostet uch baz dan uch si, daz ist min rat.
swer daz tuot, sin truren schiere ein ende hat.
ein trurich herze ane trost wirt schiere ein wicht,
daz es muoz swinden unde sterben e der zit. des vueget trost, nicht
zuo zwibele habet phlicht. ein wolf der solte dem lewen sin gar undertan,
der hint dem wolbe, der vox dem hinde. also hore ich die wisen jen vür war.
ouch ist mir daz wol kunt:
der lewe der bezeichent uns den edelen man,
der wolb den argen herren, der die armen liute roubet offenbar,
der hunt des leckers munt,
der vox den valschen man, des zunge mueze irelamen.
sich, edele man, nicht untwirde dinen namen.
wes also du sis, wert nicht ein wolb, daz ist min rat.
vliu voxses list unde wolbes site. tustu daz, din lob in vreuden stat,
da ez nimmer enden hat. der erste mensche, der ie wart, daz was adam.
ouch was eva daz erste wib, gemachet von sime rippe, daz ist war.
den zwen gab got die e.
von den zwen menschen alrest menslich slechte ab quam.
man unde wib, tuot ir dem namen recht, so komet ir zuo der engele schar,
wol wirt uch immer me.
man, wes manlich, wib, halt wibliche zucht.
wes undertan dinem manne, reine vrucht.
zuo einer brutlacht da was got unde die muoter sin.
al dar zu cana galilee, da machte er, sich, von wazzer win.
sus wart gotes wunder schin. sexs tusent man, ane wib, ane kint, die loste got
uz dem gevencnisse kuninc pharaones. die vuorte uber das rote mer
moises, der gotes knecht.
manna von himele viel zuo tale, also got gebot.
des lebete in der wuestenunge vierzich jar moises unde sin her,
des lere was gerecht.
swer uber nacht hielt die manna, des morgens worme er vant.
israhel die juden waren, daz sint wir nu genannt.
moises mit einer ruoten sluoc daz mere enzwei.
da zogete er durch. der kuninc pharaon volgete im unde sanc zuo bodeme also ein ei.
< des vare wider>, got hie schrei. daz israhelsche volc diutet die kristenheit,
daz gevencnisse den sundere, der gevangen in den sunden ist.
den loset ruwe hie.
manna gote lichnamen, den zuo nemen sint gereit.
swer den untfet mit rechter bigicht, dem git immer werende vreude krist.
die lere nieman vlie.
die worme, daz wir sint totlich unde der erden kloz.
die rote unde ouch der slac, gotes gewalt ist groz.
kuninc pharaon bezeichent uns den tiubel wol,
daz mere dise werlt, da inne maniger irtrunken ist. moises diuten sol
got, der ist gnaden vol. viunfzen zeichen schehen, e die werlt zurge:
des ersten tages daz mer of stiget vierzich elne hoer den kein berc si,
unde blibet stille sten.
des andern tages so vellet ez wider nider als e.
des tritten tages die merwunder of dem mer schrient:< owe, owi,
diu werlt wil zurgen.>
des vierden tages so bluotent boum, krut unde gras.
diu phlage irget uber diu werlt, als ich es las.
des viunften tages vogele unde tier die ezzen nicht.
des sexsten tages so werdent alle berge slecht. swer da na zwibelt icht,
der ist vur gote ein wicht. des sibenden tages so vellet, waz gebuwet ist.
des achten tages, swa dan ein mensche lebet, der ouget sich. daz niunde ist, daz
die sterne vallent nider.
des zenden tages die grab tuon sich of, daz wil krist.
des elften tages so stirbet, waz da lebende ist. des zwelften, merkent baz,
so irsten die toden wider.
des drizenden tages wazzer unde erde vurbrinnet gar.
des vierzenden tages got ez irnuwet offenbar.
des viunfzenden tages got selbe gerichte sitzen sol.
da sicht man sper, kruze unde krone unde gotes wunden alle bluotes vol.
da varen die gerechten wol. vür alle wunder, die nu sint, merket ein michel wunder:
wie sele unde vleisch ein mensche si,
unde wie die sele ein geist, unde wie der geist lebe immer.
wie gotes wort si mensch unde krist, krist gotes kint besunder,
da bi die gotes namen dri,
vater, sun, heiliger geist, die dri sich scheiden nimmer.
irkenne wir, got ein kegen ein
gevueget hat mit listen
und ein kegen zwein. sprich ja, nicht nein,
wiltu din leben vristen.
teil ein kegen drin, die dri in ein,
gedriet unde geeinet, sich, so bistu kristen.
e i icht worde, do was got, e was sin wesen, sin wunne,
mit im sin wort, daz wort, sin kint,
was e, do her, do sament, nu beide eines willen.
mit im, in im, von im so sint alle dinc, sich, menschenkunne.
sin kint wart durch uns mensche sint.
her kan wol blitzen, dunren, winde sus ouch stillen.
her endeloser hohe ein dach,
breite unde lenge her endet.
her grundeloser grundes bach,
sin kraft wehe unde wendet
himel unde wolken. swaz ie geschach
unde noch geschicht, sin kraft daz allez phendet.
an anevanc unde hoher kuninc, got, scheffer aller dinge.
wie wazzer obe den himelen si,
wa an der himel unde wolken hangen, daz ist ein wunder.
wie sunne unde man, gesterne ste, wie wac erden ummeringe,
wie diz halten gotes vinger dri,
wisheit, gewalt, barmunge, dort obene unde hie under.
an wisheit hat got alle dinc
gemachet, im ist nicht vorborgen.
sin gewalt uberringet allen rinc,
diu nacht unde ouch den morgen.
her ist der barmunge ein ursprinc,
da mite er nert, swaz da lebet gar ane sorgen.
ich singe din lob nicht habe in vluch. wes arc nicht tuo nach eren.
wes milte selten diene haz.
wes ouch in gotes banne nimmer ere kristen.
phlich hochvart selten gib durch got. wes guot nicht schilt die herren.
wes zuchtich nicht zuo tugend laz.
unrechtes guotes gere nicht wes gram valschem listen.
unreine wort die sprich nicht vil
sunden soltu dich schamen.
die vrouwen ere ungerne stil
würze, golt uz den kramen.
phlich mordes selten wunsches spil
si dir bi. nu rate: schelte oder lobe ich dinen namen?
zwibeler an deme louben, sich an gotes wunder.
von wem kumt blitzen, donre, tac unde nacht, regen besunder?
von dem, der alle dinc vurmac, der ist ein got.
du ne has dich nicht gemachet, her lie dich e werden.
swaz der himel hat begriffen, swaz da lebet of erden,
waz er da inne wunders wil, tuot sin gebot.
hie prueb ich bi,
daz ein got si,
der sterben müge unde leben geben wider.
des niget siner krone.
lob manichvalt
wirt im gezalt.
vier unde zwenzich altherren vallent nider
of ir antlitze schone.
sie beten an tac unde nacht gotes lam vur dem trone.
ir ketzer, juden, heiden sin der tiubel spot.
der slange mit spehen listen kan sich wider jungen.
durch einen riz eines steines get er, secht, in sprungen.
dar slufet her durch unde lezet dar die alten hut.
sus wirt er junc unde nuwe. diz merke, sundere:
zuch uz dine hut der sunden, du bist gote ummere.
rat diner sele, daz sie werde gotes brut.
ist aber als ein
vil herter stein
din herze vlinsich hart, in sunden alt,
so riz daz of mit ruwe.
ge durch daz hol,
wirt tugende vol,
irjugende dich, gotes vruchte vür baz halt,
wes rechtvertich, truwe.
du gae zuo deme zil, snabe nicht, sunde schuwe.
vellestu nider, din kruch mac brechen uberlut.
undertan ist die luge an wiben unde an mannen.
vraget man mich nach einer maget, helf ich der mit luge dannen.
die luge ist guot, ob man sie wolde haben beslafen.
vraget man mich aber nach liuten unde nach ir guote,
di man berouben welte, morden von ubermuote,
spriche ich, ich ne habe ir nicht gesen, so stille ich wafen.
swen aber ich
mit luge, sich,
besage, unde ist er da nicht schuldich an,
so tuon ich houbetsunde.
der missetat
wirt nimmer rat,
ez ne werde mit minen munde widertan.
ab ich den lebende vunde,
kegen den ich in hette belogen, daz were ein orkunde,
im erlich, mir gar lesterlich, solde ich mich strafen.
daz hoheste unde ouch daz beste kleit sult ir irkennen,
daz ie kuninc oder keiser ane truoch, wil ich nennen.
daz was, daz got diu menscheit vür uns an sich nam.
sus zouch er uber die goteheit diu menscheit mit willen.
do adam gevallen was, den val wolde er do stillen,
wen der slange mit vurretnisse dar zuo quam.
dem slange do
dem vluocht er so:
< du immer sliefen solt of diner brust!>
zuo even her sic karte:
< unde immer me
mit jamerwe
geber du dine kint, se wie du tust!>
< du adam, rode harte.
vurvluchet si die erde, diner spise in sweize warte!>
der vluoch erbet uns allen an. daz machte adam.
sit daz gotes sune heizet kristes vater wisheit,
mit dem der vater alle dinc vulbracht hat ane erebeit,
der e mit gote was ein got, als ich bescheide.
her was hie ane vater unde dort ane muoter.
nu hat sich zuo uns gevriundet gotes sun, der vil guoter.
hie nam er, des im dort enbrach, nu hat er beide.
des danke wir,
gotes sune, dir,
daz wir dine mage sint. du mensche unde got
dich zuo uns has gevrundet.
dines vater rat
mit willen hat
zuo kinde uns geborn durch din gebot.
diner muoter wart gekundet,
daz sie unse muoter si, vür daz eva hat gesundet.
helf, vater, muoter, bruoder, uns von even leide.
vlize dich, mensche, an guote wort,
die geben dir selden vil,
gotes hulde unde ouch der werlde gunst.
wort suenent haz unde nit.
of erden hie, in himele dort
wort waltent wunsches spil.
wort leschen gar der helle brunst,
wort scheiden manigen strit.
wort die sint guot,
wort gotes bluot,
wort gotes lichname scheffent von brote hie.
do nicht enwas,
kein krut, kein gras
do was got unde sin kint. krist troste die,
die gerne guote wort sprechent zuo aller stunt.
den liuten wirt vil selden kunt.
gebendediet sie der reine munt.
mait unde muoter, gotes kint,
der got din kint, marie,
guete ubervluzzich, tugende vol,
da bi barmunge rich.
von dir die engele gevreuwet sint.
helf dem, swer dich an schrie.
vür alle creatiure wol
got eine erwelte dich.
ave der gruoz
tet kumbers buoz,
geburt, urstende, diz sint dri vreude din.
des gib uns vrist.
die vierde ist
kristes ofvart, houchgeborne kuningin.
din heimvart ist die viunfte vreude, gotes sal.
din hohez lob ist ane zal.
des lesche uns, vrouwe, sunden mal.
daz sanc daz hoeste sin in himele unde of erden,
des zie ich an die engele, die mit sange lobent got in himele dort.
mit worten mac von brote gotes lichnam werden.
des ist sanc unde wort daz hoeste, sit daz ie unde i was gotes wort.
sanc leret tugende phlegen, vlien valschen rat. sanc vreuwet, sanc ringet vil der swere.
sanc ist gotelich, sanc der ist lovebere.
gedone ane wort daz ist ein toder galm, so ist vur gote sanc gehort.
got selbe sprach zuo moise mit sinen munde:
< waz hastu in der hant?> her sprach:< eine gerte.>< die wirf drate von dir nider!>
her warf sie nider, ez wart ein slange zuo der stunde.
moises do vlo. got sprach:< begrif den zagel, so wirt ez eine gerte wider!>
do diz geschach, got sprach:< stoz in den schoz die hant!> diz merket al gemeine:
die wart malates. er zo sie wider, do was sie reine.
ouch hiez er im wazzer giezen of die erde, daz wart bluot. daz schrieb er sider.
daz die gerte ein slange wart, daz ist ein zeichen,
daz ein slange erst vurriet den ersten menschen. da von starb des lib.
daz aber die hant malates wart, wer mac gereichen
mit sinen daz? ich wene, ez si die sunde, die adam tete unde sin wib.
ouch wart die hant wider reine, daz ist war. daz diutet, daz uns got mit sinen bluote
koufte an dem kruze, set, dem unse schade muote.
das wazzer diutet die toufe. erden kloz, an dem gelouben stete blib.
die mittelmaze, set, die prise ich vür die maze.
wer mac gemezzen alle dinc, die hoe, hiefe, breite unde ouch die lenge?
obene uber die hoe lege man die maze, laze
niden under. wer maz da den grunt, wer maz i gotes anegenge?
ane maze ist gotes gnade unde gotes kraft, gotes vreude unde ouch die gotes barmunge.
ein islich mensche der sol loben sine scheffenunge.
mensche, die mittelmaze halt, stich nicht zuo ho. got heldet wite unde lenge.
heiliger geist, nu geiste uns hie mit dime geiste.
unser geist dem vleische lit zuo nahe, din geist mac uns den geist erzunden wol.
heiliger geist, diner phlicht gere ich aller meiste.
drivaldich stric, die dri ein got, vater, sun, heiliger geist, tugende vol.
almechtich got, din kint, barmunge rich, heiliger geist, uns ruwe lie.
sin unde witze, unser geloube die drie,
an bete einigen got, der unsen geist zuo sime geiste haben sol.
ein wort hat mich geschadet vil:< beite unz morne!>
< zuo hant unde hiute!> daz ist guot. die mornevrist die mac mir misseraten.
< beite unde unthalt dich!> daz tuot mich vil dicke zorne.
daz hoffen, daz ich also tuo, daz mac mir an der gabe vil vurspaten.
asmeckich wirt in drin tagen der visch, ouch wirt der gast vil gerne ummere.
bi guoter handelunge, da guot wille bi were,
da muchte man dem gaste wol urloub geben, also die wisen hie vur taten.
ich klage, daz sich die elementen hant vurkeret.
sit der planeten louf unstete wart, sint meit mich ie geluckes rat.
sunne unde mane, dar zuo venus, sit geeret,
jupiter, mars, mercurius, saturnus, ob ir min genade hat.
wen sol ich under ü sibenen ruofen an, der mir min ungelucke swache?
marcurius, nu helf mir, daz nin selde wache.
schinet er mir zuo gelucke noch, so kome ich wider of der selden phat.
boser geselleschaft untgildet man vil dicke
ein swacher man von kranker art der hazzet e des biderben mannes tugent.
der unslachte leit den biderben manige stricke.
daz machet, daz die valschen ungetruwen ir unkiusch nicht lazen mugent.
hie pruebe ich bi, daz sie des tiubels sint unde ouch der helle kint an ende.
der sie of erden hie unde dort an ende schende.
sich samnent e zwe geliche, bose unde bose, guot unde guot, sich, reine jugent.
ich wiste gerne wa bi man die ritter solte irkennen.
ich sie vil...
swer sanc, daz der struz se dri tage an sin eier,
der sanc unrecht, her sie ein swabe oder ein beier.
her bruedet sie vil anders uz, daz ist mir kunt.
swer sanc, daz der fenix vurbrinne sich in viure
unde werde wider lebende, des sanc ist ungehiure.
an valschem sange strafe ich lugeneres munt.
swer sanc, daz der pellicanus tode sine kint,
her hat gelogen, her lese baz die buoch.
swer valsch singet, der mac wol wesen kunsten blint.
spottent der ander meister, ich enruoch.
dieser drien natiure wil ich uch bescheiden.
mit waren sange wil ich ü lugensanc leiden.
ein meisterarzt mac siechen wol machen gesunt.
wir lesen, daz der struz als ein ander tier ezze,
unde daz kein tier sie, daz sich so drate vurgesse.
her rechet sine eier in dem ouste unde den sant
unde vurgizzet ir da, die warheit ich uch lerne.
virlilie die schinet dan, daz ist ein sterne,
den set er an. zuo phlege heiz ist ouch das lant.
unde dem sande werden bebrudet die eier sin.
von der sunnen hitze daz geschiet.
von dem fenix tuon ich ouch die warheit schin.
swen der wirt alt, nu merket, tumme diet,
der vurbrinnet sich unde wirt zuo aschen, sagen die pfaffen,
uz der aschen ein ander, daz hat got geschaffen.
dieser zwier natiure sint mir wol bekant.
der pellicanus unde der slange die zwe sich niden.
der slange der ne mac sine ungunst nicht vermiden,
her todet dem pellicanus sine jungen gar.
so des der pellicanus wirt innen, merket wunder,
her walgert sich in dicken phuole oben unde under
unde let den slim an im irdurren, daz ist war.
daz tuot er, e er zuo dem slangen striten get,
of daz er im geschaden müge nicht.
so daz geschicht, den slim her schiere abe getwet.
alsus gotes gebot an im geschicht.
so vliuget her hin wider zuo neste in vrohen muote
unde machet sine jungen lebende wider mit sinen bluote.
des wil ich ü bescheiden baz, des nement war:
der pellicanus der sol gotes sun bediuten,
der slange den tiubel, der ist gram allen liuten.
er sterbet uns, wir sint die kint, die er betrouch.
des muoste gotes sun die erde an sich klieben.
sin tot lost uns von tode. her wolte uns nicht lieben
dem lugenere, der die ersten luge touch.
des vacht sige an dem kruze der sueze jesu krist
unde gab uns wider vurlornez leben.
der in der toufe wirt getoufet, kristen der ist.
we werde den juden, die da wider streben.
kristenen gelouben, rechte bigicht unde ware ruwe
vurlie uns got unde immer werende vreude nuwe.
we werde deme, der uns den boum zuo schaden bouch.
swelich man ein werrer wesen wil
unde ouch ein reizelere,
der bruwet mort unde manigen strit.
dem tiubel ist her besippe.
ein werrer mert der helle spil
unde ist ouch got ummere.
sin geiselstab kan bruwen nit,
so kan vurgen sin swippe.
sele unde lib,
wiltu, vurtrib
sulhe bant, sulhe stricke.
wirres du mich,
du strickes dich,
du reizelere, dicke.
nu wirre unde reize hie unde da,
des tiubeles stat alsus vursta,
der dich zuor helle schicke.
swelich man uber sinen muot ist man,
daz er den muot betwinget,
daz im der muot ist undertan
unde nicht der man dem muote,
den man lob ich an allen wan,
swa muot mit manne ringet,
daz er kan mannes herze untfan,
bestan in mannes huote.
zoumen den muot,
so wirt behuot
schade von mannes libe.
den zoum durch draft,
daz sigehaft
der man uber den muot blibe.
der man billich zuo lobene stat.
swa muot den man gezoumet hat,
der ist gelich dem weichen wibe.
ein snellez rat lief unde rat.
daz selbe rat triebe cuonrat,
der buoch unrat. guot was der rat.
nu rat den rat mit muozen.
zucht angeleit ist guot geleit.
zucht kan irwenden herzeleit.
swem sunde ist leit, got den hie leit,
den wir ouch vorchten muozen.
ich brach den arm,
des wart ich arm.
eines wazzers arm stunt stete
unde muol diz stat,
da stunt ein stat,
dar nu nicht stat unstete.
waz des was, man gebuwete wider.
ich vurlos zwe schaf unde einen wider.
den schaden klage ich stete.
merket, wie got gewundert hat
besunder die vier wende.
viur, erde, wazzer unde luft
hant maniger leie wunder.
her begin ane begin, wer ist sin rat?
her ende unde doch an ende,
her aller tiufe ein tiefe gruft,
her hoeste aller hoe si under.
sunne unde man
muoz kraft untfan
von im zuo allen ziten.
der sternen glast,
des himeles last,
walt, wac unde erden liten,
alle scheffenunge sin gedanc
ummevangen hat. der mensche ist kranc,
der wider got wil striten.
almechtich got, barmunge rich, sich hie nider in diz elelende
zuo diner armen kristenheit. helfe unde trost den kristenen sende.
ruomes riche, des riches val beweine.
der babes dem riche hat gesworn, daz er unrecht wil helfen krenken.
nu daz riche gevallen ist, des eides sol er gedenken,
sit er ein houbet ist der werlt al eine.
swer uns nu irre eines kuninges, diu werlt gemeine uber den schrie.
ir diutschen vursten, sit gemant, schaffet, daz man den keiser wie.
vür uwer sunde vreuwet die werlt gemein.
daz so lange standen hat ane keiser romes riche,
daz ist von diner giricheit, diutsche zunge, sicherliche.
von dir ist romes riche gar vurweiset.
dir solte dienen al die werlt, nu wiltu dich eigen machen.
vurliuset diutsche zunge ir recht, daz wirt sie an eren swachen.
owe, din giricheit daz riche neiset.
gib nicht din erbe in vremde hant, daz dir din scheffer hat an geerbet.
gedenke, wie umbarmeliche der kuninc conrat wart vurterbet.
da von noch allen diutschen vursten eiset.
ere unde milte waren e mit gote an anegenge.
mit gote ist ere unde milticheit, der da heltet breite, lenge.
ein milter man zuo gebende ist unvurveret.
owe dir, vururteileter zage, swa man der milten gedenket.
man eret sie, man vluhet dich, din laster dine selde krenket.
man spihet dich an, din schande wirt gemeret.
ich erkenne wol die argen, al eine muoz ich vur den zagen swigen.
kome ich von in einder mile lanc, ir lob muoz valewen, sigen.
ich ruege sie, so werdent sie geuneret.
weiz aber ein man, ob ich noch rechte milte müge irwecken?
ich tuon, ich entuon, ich tuon, ich entuon. trostet baz, ir werden recken.
ich tuon, ich entuon. ich mezze ein halm zuo lange.
waz geschen ist, daz weiz man wol, was es offenbare gemeine.
waz noch gesen sol, wer weiz daz? neman wenne got
hie vur of einen boum so sleich ein slange. alters eine.
deme gab got sinen vluoch, den vluoch sulen habe alle kargen.
so wirt uns rechte milte wider, die nu slefet mit den argen.
tiubel, die wecke dort din glueende zange.
got der hat uns nach im gebildet.
von einem menschen zwenne menschen worden gemachet,
adam, eva, man unde wib uz eime libe.
den sin hat uns nu got untwildet.
der erste schade noch diu werlt gemeine an swachet.
daz buzte er manich tusent jar mit sime wibe.
eva, ave, ein wort, zwenne sinne.
eva die brachte we, der engel:< ave wes gegruezet, kuninginne,
maria, gotes tochter, vol aller guete.>
aarones gerte dich bediute, in dem temple bluete.
die brachte die rifen vrucht, e ir zit quame.
sam tete du, do du den grouz von dem engel neme.
scham dich, ungetoufte diet! kristen geloube dir zeme.
ir ketzer, juden unde ir heiden,
in gotes namen zwibelt ir, daz der sint drie,
die drie namen ein got, gar almechtich, ein anegene.
nu merket, lat uch baz bescheiden.
der warheit uwer keiner nu mir vurzie.
vurmac got alle dinc? sprechent ja, her schuof breite, lenge.
is, wazzer, sne, hie bi merket michel wunder.
die drie sint wen ein, die namen muoz man nennen doch
sam sprechet:< got ist gedriet in drin namen besunder.
unde ist nicht wenne ein got.> ungetoufte diet, des muostu dich schamen.
pruebe, wie daz ein spiegel tusent bilde
untfet unde blibet ganz. der sin der ensi dir nicht wilde.
alsam tete in ein reine maget. got daz wolde, der milde.
bescheidenheit die muoz man prisen.
bescheidenheit ist aller tugent ein adelmuoter,
bescheidenheit ist aller selden ein vuegerinne.
bescheidenheit phlegent die wisen.
unzucht, untugent, unvuore hazze, mensche guoter,
wis wol gezogen, nim guote site in dine sinne.
kint, lerne, so du bist under zwinzich jaren,
daz du daz beste tuost unde daz du da bi kunnes wol gebaren.
kumstu uber drizich jar ane tugent in alter,
daz ist ein kranker zuovursicht, baz leret kuninc davites salter.
nach viunfzich jaren dich daz alter twinget.
so ist din beste zit hin wec. wol dem gelinget,
der sine jugent mit eren hie in daz alter bringet.
ez vraget maniger, waz ich kunne.
ich spreche, ich bin ein lerer aller guoten dinge
unde bin ein ratgebe aller tugent. ich hazze schande.
we dem, der mir eren vergunne!
ich bin vursten dienist, of gnade lied ich singe
unde bin der eren pilegrim, secht, in manigem lande.
swer mir daz wize, der kome vur gerichte
unde gebe mir schult umme die kunst, die mir got gab zuo dem ich phlichte.
ist guote kunst unde gotes gabe sunde,
der man gebezzert wirt unde nicht geergert? den sin mir
ein valscher nider, der min leben strafe, durchgrunde!
der tuot kegen mir, alsam der wolf tuot kegen dem schafe.
wes ziget mich der zage? ich wene, sin selde slafe.
sundege lust ist also sueze,
daz da kein mensch lebet ane sunde.
mir ist leit, daz ich got irzürnet han so dicke.
maria, helf, daz ich gebueze
unde daz ich mich zuo gote wider vrunde
unde dem tiubel widersage, der mir leit manige stricke.
suene, suene, suenerinne, gotes zorn durch dine guete.
lesche, lesche, lescherinne, miner sundigen lust gib sulch gemuete,
helf, daz ich dir zuo dienste werde.
gedenke, daz ich bin ein kranker erde.
swie vil ich got irzürnet han, doch stet zuo im min gerde. diz bispil merket al gemeine:
swer uber houbet vechtet, wider storm swimmet,
dem risent spene in sinem busem. ez ist uz minem rate.
der tugendenlosen achte ich kleine.
swen der bere aller sereste brimmet,
so slet in der jeger nider, daz er gewiget drate.
tumpliche tuot er, der sich kegen sinen rechten herren setzet.
gewalt gesiget vil gerne an gewalteline. swer da hetzet
mit musen eine starke katzen,
der tuot unrecht. sol sie hin wider kratzen,
so mac sie betwingen wol die muse unde ouch beschatzen die mucken habent kuninc under inne,
die bien einen wisel, dem sie volgen.
dekein creatiure lebet ane meisterschaft.
mensche, diz merke, hastu sinne:
wes dime rechten herren unvurbolgen.
her mac dich beschirmen wol mit vurstelicher kraft.
swelich ve ane hirten ist, daz wirt vurstoret. merket, waz die diute:
swelich lant ane houbetman, ane vursten ist, daz hat vil armer liute.
daz lant daz muoz zuo lest vurterben.
daz volc vurarmet unde muoz hunger sterben.
swa guote vride ist, da mac man wol guot unde ere irwerben. min kumber weret mir zuo lange.
daz ist mir schedelich unde ist mir swere.
sol ich sus bi richer kunst vurarmen unde vurterben?
ich kan mir spruchen unde mit sange
gewirden wol, die mir sint helfebere.
den tugendelosen bin ich gram, den wunsche ich, daz sie sterben.
ouch bitte ich keinen erelosen nicht, der hie lebet lesterliche.
ich weiz wol, daz mir nemen git, her ne sie gar tugenden riche.
waz solde mir eines schalkes gebe?
des guotes gere ich nicht noch siner habe.
den schelte ich, daz er stinket wirs dan ein vuler rabe. die tugendelosen will ich schelten.
daz ensol mir kein biderbe man vurkeren.
ich sol, ich wil unde ich muoz die biderben immer loben,
den schalc durch sine schalcheit melten,
den biderben man durch sine tugent eren.
swer nicht einen biderben lobet, ich wene, der mueze toben.
ein ereloser schalc irschrecket, so her horet loben die werden.
so schamet her sich, daz er nicht lobes erworben hat hie of der erden,
unde sitzet, als im die nase bluote.
so ist den biderben denne wol zuo muote,
sint sie lob unde ere hant irworben mit dem guote. ich han noch umme sus gedruschen.
mit tinkel ist mir worden gar zu spruwe.
da mir hie vur weize wuos, da wesset mir nu raten.
sin lob muoz immer sin vurluschen,
min schelten sol im stete wesen nuwe.
hete er mir gelogen nicht, so were ich baz beraten.
bezzert her mir nicht, ich werfe im einen stein in sinen garten
unde eine kletten in den bart. ich muoz durch vriuntschaft lenger warten.
dennoch so muoz ich in vursuochen.
helfet iz mir nicht, ich backe im einen kuochen
von spruwen unde von raten, daz im alle vrouwen vluochen. die ich an minem herzen minne,
die solte minnen al diu werlt gemeine.
swer sie minnet, dem git sie vil richer minnen solt.
nu troste, minne, mine sinne
unde gib mich ruwe, of daz ich beweine
mine sunde. daz neme ich vür al der werlde golt.
kunde ich mit ruwe einen zar hin uz dem herzen twingen,
so daz er durch mine ougen vluzze, so muchte ich ouch gedingen.
swer sine sunde mac beweinen,
den tuot daz weinen von den sunden reinen.
ich geloube, daz uns got uber daz wil hulfe irscheinen. unvride ist in allen landen.
der vride der ne mac ouch ninder husen.
swa der vride ist ein mant, da ist unvride ein jar.
unvride richet in den schanden.
unvride tuot mich unde manigen grusen.
unvride, din gesinde unde du, ir sint vurvluchet gar.
die vursten unde die herren solten vride unde recht nu minnen.
unvride unde unrecht, swer uch minnet, des sele muoz an ende brinnen
dort in der immer werende gluete.
wir bitten got durch alle sine guete,
daz er vur der helle gluot uns immer me behuete. gelucke, wa bistu so lange,
daz du nu nicht ne kumst zu einem male?
mir dunkt, du ne wizzes nicht, wa ich gesezzen bin.
ich klage daz in mine sange,
daz du nicht wilt gelichen einem ale.
du windes dich durch mine hant unde veres von mir da hin.
ich lene mich of dinen trost. wiltu, du macht mich wol vurterben.
nu kum zuo mir, des ist zit, unde tuo min ungelucke sterben.
wiltu dir lenc von mir unthalten,
so tustu mich in grozen sorgen alten.
ich entetes nicht, muchte ich so wol din sam du min gewalten. gib an, gib, truwe, dime gesinde,
gib an unde gib in selden hort unde eren.
wes mit gabe nicht zuo laz zuojegen den vriunden din.
an weme du stete vriuntschaft vinde,
des heil soltu mit diner gabe meren.
den ungetruwen liuten sol din gabe vremde sin.
die ungetruwen liute dienen nicht nach dime solte, truwe.
sie sind der schanden schiltgeverten und in iren dienste nuwe.
balahames vluoch werde in zuo teile.
ouch wunsche ich in, daz sie von allem heile
gescheiden muezen immer sin, sit daz ir ere ist veile. kund ich nu underscheiden wol zwene namen, wib unde vrouwe, des welt ich mich vlizen.
wib den namen lobent aller man, wend er ist gemeine guot. man mac im nicht vurwizen.
her ist in steticheit vursigelt, wend er unstete hazzet.
vrouwe der name horet vrouwen an, die mit tugenden vrouwen ane we, die heiz ich vrouwen.
doch sint alle wib vrouwen wol, so sint die vrouwen nicht wib, die wandel hat vurhouwen.
under vrouwen sin daz unwib, der muot an tugenden lazzet.
die vrouwen haben vrolich we, die daz irkenpfen, daz sie sten in eren ringe.
so heizent wib dar umme wib, daz sie sich schamen aller unwiblicher dinge.
da von ist wib der hoeste nam, wend er ist erdescher wunne ein summe, tugent unde eren
ein spiegel, der werdes mannes herzen wol kan vreude meren.
der tatelkerne hat die art, daz er sebezich jar lit in der erden ane tugent.
dar nach schiuzet sin schiuzzelinc uz erden unde wesset drizich jar in bluegender jugent.
so treit er erst vrucht unde wirt ein palmenboum genennet.
under allen boumen ist kein boum, hern nem abe, ane den palmenboum. den wil ich gesten.
der nimt of unde nimt nicht abe, her breitet sine zwie mit ebenglichen esten.
da von man sine werdicheit vür alle boume irkennet.
der tatelkerne si ein man, der in sibenzich jaren nicht wil nach eren ringen.
von dem kumt lichte ein jungelinc, sin drizich jaren der of nimt an guoten dingen.
von dem getiuret werden mac al sin kunne, durch daz er an tugenden unde an eren
sich breitet sam der palmenboum, der edele vrucht kan reren.
swer sitzet, der rouwet unden unde erebeitet oben an allen liden besunder.
doch hat er stende erebeit me, der erebeite unden unde obene. so ist nicht ein wunder,
daz der gende vür diese beide hat erebeit zwivaltich.
swer aber wol unde senfte lit, vür war, der rouwet an allen leden gemeine.
mensche, hie bi vursinne dich: la sunde, rouwe unden, oben erebeite unde weine
vür dine missetat kegen gote, der din ist gewaltich.
an dem gelouben vaste stant unde wirb mit allen liden umme gotes hulde.
ginc unde wal of gotes wege, habe tusentvaltich erebeit. sülich ungemach dulde,
daz dir nach disem libe hie gebe got ewige rouwe dort in himelriche.
da allez truren ende hat, da rouwestu sicherliche.
ere unde tugent, wa luzent ir? swaz ich uch gesuoche, so vind ich uch doch vil selten.
mich dunket wol, uch habe vurjaget erge unde schande. des muoz ich vil dicke untgelten.
der tugendelosen ist verre me den der tugenden richen.
erge und untugent hat gesiget. diu meiste menje schirmet under der schanden schilte.
ere unde tugent sint sigelos. warheit, truwe, vreude, zucht, bescheidenheit mit milte
die muezen sich smegen under muezen von dem wege wichen.
swer eine milte nu begat, secht, des spottent die argen zagen al gemeine.
schande ist ir hort, schaz ist ir got. sie lebent ane tugent, des ist ir ere kleine.
milder man, nu gehabe dich wol. la sie leben in schanden unde lebe du in eren.
ere unde tugent kunnen dir hie unde dort selde meren.
gewalt unde richeit, swem die got hat vurligen, der sol da mit bescheideliche werben.
swer sich der zwier dinge wil uberheben, den mugen sie beide wol vurterben.
gewalt sol recht sterken unde unrecht krenken unde swachen.
swer groze lehen von gote hat an richeit unde an gewalt unde ouch an hohen eren,
der sol da bi vurgezzen nicht, daz er totlich si, daz wil ich raten unde leren.
er sol tugentlich, milte sin, warhaft an allen sachen.
ist er riche unde hat gewalt, deste me sol er sich uber arme liute irbarmen.
erbarmen unde alemosen geben, da mite kouft man gotes riche umme die armen.
swer hiute lebet, der ist morne tot. tusent jar sint als ein tac, so der mensche stirbet.
so scheidet er von hinnen wol, der hie gotes hulde erwirbet.
gamalion daz ist ein tier, daz hat die site, swaz varwe ez sicht, die im gevellet,
gele oder rot, gruene oder bla, wiz oder swarz, swen ez wil, sam wirt ez ouch gestellet.
mensche, bi dem tiere unde bi den varwen gib ich dir lere,
gele, daz din truwe guldin si; rot, daz man sich schame unde daz man got vorchte unde minne,
gruene an der milte unde nicht val; bla himelvar, daz der munt, daz herze unde die sinne
trage uber ein; wiz, daz man schande vlie unde minne ere.
swarz, daz man wol bescheiden si, barmherzich unde gruozsam. diz merke, edele jugent.
swarz zieret alle varwe gar, sam tuot bescheidenheit, die meistert alle tugent.
tier unde mensche in menschen hut, meistere dinen lib, daz er die sexs varwe an im dulde.
so wirt dir hie der werlde gunst, dort vreude unde gotes hulde.
siben dinc sol ein kluoger man merken, waz die bediuten an eime islichen hunde:
das erste, daz er vreidich ist; daz andere ist daz, daz er gitich ist an dem slunde;
das dritte ist, daz im die zene sint giftich an dem bizze;
daz vierde ist daz, daz er ist getruwe sime herren; die tugent ich an im prise;
daz viunfte, daz er nachtes ist guot wachter; daz sexste, daz er ist nasewise;
saz sibende, daz sin zunge ist heilsam. mensche, daz wisse:
lege an dich zucht vür vreidicheit. vür die giticheit soltu rechte maze minnen,
truwe vür die giftigen zene. mit rechter durnecht wis nasewis an den sinnen.
habe got vur ougen, wache wol, huete diner sele unde wie heisam mit der zungen.
sune zorn unde liebe dich den alten und den jungen.
hoklimmich an der wirdicheit ist ein lib, so ist sin muot gebluemet an der milte.
snel valken vluch of heldes werc, mit gekronter tugent bluehet sin herze under eren schilte.
sin gebende hant vreuwet als ein sueze regen in dem meien.
her eren kempfe unvurzaget, der zucht unde der truwen leitestab in rechter vuore,
her balsmen tror vür argen smac, selde hat sin lob gemezzen nach der tugende snuore,
daz ez ist lutter unde ganz an dem geerten leien.
her liebet sich den liuten hie rechte als ein liebez kint der muoter tuot mit guete.
swer trurich si, der se in an, dem git sin tugent unde sin milte houch gemuete.
her ist manlich, werlich, ellenthaft unde ein ritter guot. da von lob ich in mit gesange.
des habe danc von brandenburc marcgrabe otte der lange.
ein eren bilder eren vol, ein minner der zucht, der tugent ein ubervluzzich brunne,
dar mac man schepfen richeit vil, wisheit, warheit, manheit, truwe unde manige wunne.
sus teilet sich des brunnen vluz in guete maniger hande.
ein sterker unde ein rise rechtes gelouben unde ein meitzoch der kiusche unde der maze,
ein vullemunt der steticheit, wol bescheiden ist sin lib, der milte ein triftich straze.
des wachet sin ere unde ouch sin lob in manigem lande.
sus strebet nach hoher werdicheit sin herze unde ouch sin muot unde alle sine sinne.
her trachtet beide nacht unde tac, wie er mit heldes werken ere unde lob gewinne.
von brandenburc margrabe otte, marcgraben johannes sun, der ist so eren riche,
daz ich in zuo dem tugenden brunnen wol mit eren geliche.
swer ritters namen wil untfan, der sol vur bedenken, ob er den müge behalten.
den segen git man im durch daz, daz er heize ein gotes kempfe mit den vurgezalten,
schilt unde swert, daz er beschirme wetewen unde weisen.
swer aber den namen untfangen hat, der muoz sich in eren wat mit nuwen tugenden kleiden,
den schilt mit manheit vür die brust, daz swert in werlicher hant, zuchtich sin unde bescheiden,
barmherzich daz stet im ouch wol, arme liute nicht neisen.
diemuetich, gruozsam, daz ist min rat, gewisses mundes, stete, getruwe unde milte,
guot wirt, so vreuwet er den gast, ritterschaft sol er uben mit spere unde ouch mit schilte.
swelich ritter sulhe wapen treit, der ist under helme kuninges genoz wol mit eren.
dem so man lihen unde geben, den rat den wil ich leren.
kund ich nu gefloreren wol eine vursten tugent unde ouch sin lob mit lobe gebluemen,
des het ich recht, her ist schanden vri, des tar ich mich wol vur vursten unde vur kuningen ruemen.
got gebe im aller selden segen unde immer werende wunne.
her hat wol eines lewen muot, wen her ist gar unvurzaget an allen guoten dingen.
an suezer stimme eines panteres tugent, die gerenden volgent ime nach, den kan er kummer ringen.
zuo selden schine im izlich stern, diu mane unde ouch der sunne.
mit sime lobe mag ich wol mit rechter durnecht beide schallen unde guften,
wen her grazet nach eren hie rechte als ein viderspil nach dem vogel in den luften.
den gerenden hilfet er uz not, den ist er ein ostertac unde ouch ein bluehender meie,
marcgrabe albrecht von brandenburc, der eren gerende leie.
vursumen unde vurgahen, die zweig schaden an dem guote unde an den eren.
nach rechtem model ein zimberman sol mit siten houwen, sus kan uns diu maze leren.
zuo lanc, zuo kurz, zuo breit, zuo smal habent manlich werc vurhonet.
zuo vruo brichet slaf unde gemach, zuo spete nimt wirde unde vursumete sache,
zuo snel daz machet muede bein, zuo trach uberluzet dicke vromen mit gemache.
disen gebresten diu mittelmaze gar uberschonet.
zuo her, zuo smehe, zuo riche, zuo arm, zuo karc unde ouch zuo milte, zuo tump unde zuo wise,
zuo sur, zuo sueze ist nicht guot, zuo blode unde ouch zuo kuene, der widerz ich prise.
in rechter vuore ein islich man, der hie mit bescheidenheit lebet in der mittelmaze,
dem ist verre baz, dan ob er trete uz rechter saze.
swaz ich gesinge oder gesage, daz enget sumelichen liuten nicht in ir oren.
die vurschopfen ir oren hol, sie ne wollen wider sen noch horen. sam die toren
gebarent sie. we den kobolden, die alsus irstummen.
mir ist ein holzin bischof vil lieber dan ein stummer herre, der nicht git durch ere.
werltliche want durch werltlich lob sol man man geben. daz wirdet die edelen herren sere.
swer münichen wertlich want gebe, des lob daz mueze irkrummen.
swelich selegerete schaden tuot, man sol geistliche müniche nicht sere uberkrupfen.
waz sol münigen werltlich gewant, die knoten unde seil umme sich solten knupfen?
die ne solten nicht so gitich sin. sie nident, daz man uns git, des sint sie nit nidere.
hobemüniche unde klosterrittere sint schedeliche betelere.
guot muot zimt edelen liuten wol, guot muot machet dem menschen sin leben lanc of erden.
guot muot quillet uz edeler tugent, edele tugent wirdet wol die edelen unde die werden.
guot muot dem libe sanfte tuot, daz wizzet sicherliche.
nu merke, ho unde edele man: edele tugent ist edeles adeles gar ein ubergulde.
la guot nicht irren guoten muot, wis genuegic unde wirf mit tugent umme gotes hulde.
swem genueget an dem, daz er hat, der ist selich unde riche.
swer mit guote guotlichen tuot, dem git ez guoten muot. swer aber guot gewinnet
mit bosheit, des wirt nimmer rat, durch daz her guot vür got unde ouch vür ere minnet.
bosliche hie gewunnen guot nimt bose ende, des sit milte unde ellenthaftes muotes.
der dritte erbe der wirt selten vro unrechtes guotes.
die spinne von der lufte wirt, da von swie ir webe in die luft mac heften mit listen.
sie untirmet sich durch kleinen roub durch iren nar. alsus kan sie sich kunichlichen vristen.
uz ir in iren webe ir eier werdent vruchtebere.
geeret sie der milte got, der mit siner alemechticheit alle dinc ordinieret.
sin wisheit unde sin gewalt haben himel unde erden mit vulkommenheit gezieret.
sine werc die sie meisterlich, lob si dem wunderere.
die spinne von der lufte wirt, so wirstu von der erden, menschenkint, daz wizze.
so untirmet dich git, haz unde nit, so wirt din leben kranc. von eime kleinen bizze
starb ein vater unde sine kint. wiltu leben, phlich tugende unde wirb nach immer werender ere.
heft uber ich kegen gote guote werc, daz ist min lere.
ein kuninc wilen in grozer wunne
maniger leie zuchte phlac.
der hette einen garten
vollen rosen rosenvar.
dar inne juncvrouwen sam die sunne,
schone so der liechte tac,
die solten bewarten
die rosen offenbar.
swer aber schouwen wolte
der zucht unde ouch ir ere,
der muoste unde solte
dri rosen unde nicht mere
in viunf brüchen brechen ungerade.
swer daz tet, dem wart ane schade
die schoneste, die under den allen was.
diz mere ich an dem minnenbuoche las.
merkent alle ein vil groz wunder
unde horet nuwen sanc,
ein ebentiure,
daz ist merkens wert:
ez ist ein wunderlichez kunder,
ez ist starc unde ist kranc,
ez ist noch hiure
tiure als vert.
ez enist nu noch enwart nie,
ez enwirt ouch nimmer
unde hat noch die werlt hie,
weret ez ouch immer.
man mac ez schouwen alle tage,
ez ensprichet nicht unde hat doch sage,
ez ist allen creatiuren bi.
nu ratet alle, waz daz wunder si.
vogetin uber aller engel schar
maria hiez, die got gebar.
die luchtet vür die sunnen klar,
neist gote sie zieret den himel gar.
niun mande in ir vurborgen lac,
der aller scheffenunge phlac.
ir lob neman volenden mac.
ir dienet diu nacht unde ouch der tac.
ane we die reine
gebar got eine.
sus wart er kleine
duch uns mensche unde erdesche gast.
vleisch unde gebeine
nam her gemeine.
nimmer me keine
wirt dir gelich an sulher last.
des hilf, marie,
meit vrie,
vurlie
ruwe zil, swer dich mit vlize an schrie.
des gewer uns got durch sine namen drie. ich tier unde mensche in menschen hut,
gotes muoter lob ich uberlut.
maria, sueze gotes brut,
gotes tochter, gotes arke, gotes trut,
vil reine meit, rose ane dorn,
uz davites kunne her geborn,
von gote irwelt, zuo himele irkoren,
vursunne uns dines kindes zorn.
got in drivalte
zuo briute dich malte.
hilf, vrouwe, balte.
uns sunderen sende trost.
junge noch alte
din lob nie volzalte.
himel unde erden walte.
din kint uns allen hat irlost.
got ein, dri genende,
leit wende,
guot ende
gib, sueze krist. sus biut uns dine hende
unde breng uns heim in dines vater wende. vrouwe swalewe, ir mit untugenlich.
swie ir mit listen buwet.
wem lazet ir des winters daz
so ir danne untrinnet?
her loterriter, ir tuot ir gelich.
mit smeichen ir laster bruwet,
ir runet, loset, lieget, grazt,
valsch ere ir da bi minnet.
in strites not
so sit ir tot,
vluchtich, vurzaget, ir untrinnen lesterlichen.
gar wolf, halb schaf,
mit vuxses slaf,
ir enmüget uch den werden nicht gelichen.
ir sult nicht sin der vursten rat, ir schende gast.
ir sit wider kalt noch warm, geluppet ist uch der zungen last.
nu merket baz der swalwen art,
die sie zuo stunden wiset:
sie vluget hin unde schiuzet her wider,
< du dieb, du dieb> sie schriet.
her loterritter, diz ist uwer vart.
so ir den buch gespiset.
so set ir of unde wider nider,
uwer muot sich danne driet.
disen unden den
kunnet ir irspen,
der guot zuo ubele machen lugenlichen.
ir eren dieb,
schande ist uch lieb,
ir zuchte dieb, ich wil uch dieben gelichen.
ir sit ein slic, ein slunthart unde ein ougenschalc.
mit phawen schriten gebaret ir, ir tugendeloser lasterbalc.
diu vledramus diu dunket den vogel, swenne so si vliuget.
den esel molet sin stimme. valscher wan der triuget.
der vuhs ist kündic und kan mangen list.
der wolf von drin natiuren ist: nach roube er strebet
sinen jungen lip. vruhtlos die wile diu muoter lebet.
natern er treit, swanne er niunjaeric ist.
zisel und polmiuse die sint miuse genoz. der schalc hat schalke sitte.
der tuo, swaz er welle, er loser, er smeiter, er ge in phawen tritte,
so muoz er doch smaheit liden zallen stunden,
als der valsche vogel tuot und der vuhs vor den hunden.
esel und wolve zinsent, wizze krist. hoert irz, her esel, her dunkelguot, her erenniding,
her galgenswenkel, wend ir warz, her niemansvriunt, her gliding,
ir sit wol des withopfen gnoz.
iu gebristet an rehter kunst, an eren und an muote.
sigels und stiure habt ir niht, ir vliezent ane ruote.
her swalwennest, iuwer schal der ist ze groz.
waz sol der küeje lüejen, waz sol der vrösche schrien, der hennen gagzen?
swelh schalc im selben dünret, dem schal der hagel. sus siht man slaht in slahtes vlagzen.
hoert irz, her entensnabel..., her sürtel und ouch ir tore,
her sniudel, waz sniudelt ir uns an? waz sol ein wolf ze kore,
her affenzagel, her schandendeckebloz?