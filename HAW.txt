hawart
ich wil dir, herre jêsus, der vil reinen megede kinde,
ze lobe singen unde sprechen swaz ich guotes kan
ûf die genâde dîn.
ich bit dich, mich dîn vater in dem selben dienste vinde;
den frônen iuwer beider geist gesellen helfe ich man
daz der geloube mîn
niemer von iu drin gescheide
noch von der êwigen meide,
diu den wâren gots sun truog und ouch gebar.
nû nemt, ir verkêrten cristen,
die dâ werben mit den grimmen listen,
baz bî dem gelouben iuwer sêle war.
für den ungelouben suln die rehten segenen sich.
wie lange suln die heiden uns mit dînem lande pfenden?
crist herre, dâ von ist des ungelouben worden vil
und wahset alle tage:
die nôt solt dû mit dîner hêren goteheite wenden,
wan dîner cristenheite trûren daz ist gar ir spil
und sîn wir in der klage
daz wir in dem jâmer sitzen.
nû stiur uns mit rehten witzen,
stoere enzît den irtuom, sô gelît ir spot.
wunderlîcher got, nu mache
daz dîn ermiu cristenheit erlache.
des sî hin ze dir ir dîn barmunge bot,
diu den schâcher an dem crûce in daz pardyse lie.
dir, herre, klagen wir armen grôzer ungenâden mêre.
der tievel hât gesât den sînen sâmen in diu lant,
daz sî verworren sint.
wir sîn ouch mit gerihte niht berihtet alzesêre.
der rehten werlde guot gerihte schuof iedoch dîn hant
ze schirmen dîniu kint.
witwen unde weisen weinent
daz die fürsten niht vereinent
sich mit einem roemschen vogte. dîn gewalt,
der den ubermuoten valte
von dem himel und in der helle saite,
velle sî die mit unrehte sint sô balt.
sterbent sî, mit dem gewalte sôst vergezzen ir.
crist enbiutet sîniu mære
sîner lieben cristenheit,
swaz an ir sî wandelbære
daz sî sîner bermde leit.
in erbarmet daz diu trift ist alsô grôz
ûf der wîten helle strâze
die sîn lant kriuz unde grap suln machen blôz.
nû dan von dem übelen wâze:
got hât gelobet, er schaffes eine mâze.
nû tuo, sünder, ûf dîn ôre,
hoere süeze boteschaft:
dir gît in dem zehenden chôre
dîne stat diu gotes kraft.
die verstiez her abe untriuwe und übermuot,
die sint leider hie gesinde;
dâ von ist daz zeichen mit dem kriuze guot,
daz der tievel iht verslinde
sô grôzen teil an manger muoter kinde.
dulden muoz in dînen hulden,
got, dîn himelrîch gewalt,
daz wir scheiden von den schulden
unser sünde manicvalt,
hôh und enge ist dîner magenkrafte pfat.
iedoch müezen wirz erstîgen:
dir zimt niht in dînem rîche læriu stat.
lâ der helle grunt besîgen,
hilf, herre, den die dîner muoter nîgen!
nû biut für uns dîne hende,
reiniu muoter unde maget,
dîme sun, des lop ân ende
muoz belîben unverdaget,
und gedenke waz dîn cristenheit nu dol
von den juden und von den heiden:
des gelouben itewîz tuot in vil wol.
suln wir in daz selbe erleiden,
sô muoz uns helfe komen von iu beiden.
ûz den buochen sagent die pfaffen,
âne dich, heiliger geist,
müge nieman niht geschaffen.
sît duz allez, herre, weist,
wie ein ieglîch menschlîch herze meine dich,
sô verlîch ouch mir die sinne
die mich niht verteilen unde erhoere mich,
vater unser, durch die minne
mit der dîn lieber sun fuor her und hinne.
ob ez an mînen êren mir geschaden niene mac,
sô wil ich dîn redegeselle sîn.
hâst du mir den willen dîn
gesaget und gedienet mangen tac,
des habe von mir und ouch von allen guoten wîben danc:
dîn lôse minneclîch gesanc
noch dîn langez minneklagen
mac mir niemer niht benahten noch betagen.
< sich, dîner êren, frouwe, envâre ich ûf die triuwe niht
die ich guoten wîben leisten sol:
die gevallent mir sô wol
daz in arger dinge nieman giht,
mir'nsî dâ von reht alse ich sî in mînem herzen wunt:
sô tuon ich dir doch niemer kunt
alle mînes herzen aht:
für elliu wîp ich minne dich tag unde naht.>
sage mir waz ist minne, von der singest dû sô vil
unde gihest, du habest geminnet mich.
des solt dû gelouben dich,
obe du mich dâ mite bekrenken wil.
minne, waz daz sî, des solt du mich bewîsen baz.
in trage dir weder liep noch haz;
ouch so'nweiz ich waz du jagest
oder wie dû benahtes oder wie dû betagest.
< waz minne sî, vil liebiu frouwe mîn, daz sage ich dir,
alse ichz an der werlt befunden hân.
liep ân allen valschen wân,
swâ diu wirt von zweier herzen gir
alsô daz ein man minne ein wîp vor allen wîben gar
und daz si denne glîche var
unde ob daz niht minne ensî,
sô gestê mir naht noch tage fröide bî.>
in minne niht, doch merke ich einez: daz verdorben ist
von der manne unstæte manic wîp.
ê daz mir den mînen lîp
alsus an gewunne ir valscher list,
ê verspraeche ich minne und wære sî noch zwir sô guot.
dar an sô wende ich niht den muot
daz mir mîne sinne neme:
ich wil daz mir baz tac unde naht gezeme.
< maht dû doch mîne stæte kiesen bî der grôzen nôt
mit der ich sô ringe mange zît.
obe ich lieze nû den strît
den mîn herze deme lîbe gebôt,
sô verdurbe ich unde wurde unsanfter mir dan ê.
nu sî dir wol, sô sî mir wê.
ûf genâde diene ich doch:
dû gelôns mir nahtes oder tages noch.>
nu kiuse ich an der vogel swîgen
daz diu naht wil an ir krefte stîgen.
si langet unde ist kalt.
si machet die gelieben balt;
sô nâhen nieman sie gelegen mac:
diu wunne ist bezzer danne ein heizer langer tac.
mich jâmert nâch ir tugenden iemer,
die man âne tugende vindet niemer.
ir wol gestalter lîp,
ân allen wandel sælic wîp,
schaffe ein ende mîner langen klage;
sô mêrent sich die mîne fröide alle tage.
du bist mîn trôst und ouch mîn wunne.
nû geschehe an mir des ich dir gunne;
sô gan ich dir des wol
swaz liep mit liebe lîden sol.
nu loese mich von mîner swæren nôt
alsô daz ich erlache gen dem morgenrôt.