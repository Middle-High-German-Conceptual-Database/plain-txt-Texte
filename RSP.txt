ich horte daz eyn edilman
von eyme großin geslechte
clagete her mochte nicht gehan
also hy vor sin vatir knechte.
her zcornete darum gar sere
daz eynes armen geburis son
irwarb richtum und große ere
umme den dinst den her hatte gethon.
obil sprach her und swuer
und waz gar ungeduldig
daz god beriete eynen gebuer
deme her ez nicht were schuldig,
und liße di armen ediln luthe
also jemmerlichin vorterbin;
gar unglich gebe her sine buthe,
di ediln kunden nicht gud irwerbin.
her fragete mich worum daz were,
daz eynen geburis son daz glucke
irhube und gebe em gud und ere
und di ediln nu wolde vordrucke.
ich antwerte: worum thud ir nicht
also uwir eldirn habin gethan?
der togunde uch gar sere gebricht
und nemit uch großir hochfart an.
ab man uch gerne zcu guthe und erin
hulffe in uwir blugundin jogunt,
so wollit ir uch an nymandin kerin
und steckit vol der untogunt.
ez tud uch sanfte daz man uch flehit
und lieber jungherre nennit.
mit sogethaneme spele ir ummegehit,
uwirs bestin ir nicht irkennit.
nu werdit ir irzcogin
in rechtir bosir buberie
bi den di ere helse wogin
mit roibin und mit buberie.
etzwanne di ediln, fromen aldin
ere kindir große togunde lartin,
in solchin zcuchtin si wordin gehaldin
daz sy zcemelichin gebartin.
nicht wollit ir nu fremmedin herrin
noch fromen luthin dinen gerne
di uch hulffin zon großin erin
ir wolt wedir zcucht noch hobischeit lerne.
wenit ir daz man uch gebe gnug
umme uwir fruntlichis trutin?
werit ir wise und ouch clug,
ir dintet ouch fremmedin luthin.
ez duchte uch eyne große schande
soldit ir mistin eynen stal
eyme herrin in eyme fremmedin lande;
mit demud kommit man in den sal.
ir meynit daz nymant gud gnug si
und uwir arme dinstis wert.
dez geburis son machit sich henbi,
darumme werdit em wez her gert.
synen brudir esau floch jacob
und dinete eynundzcwenzcig jar
und irwarb vel gutis und großis lob
mit zcwelff sonen, daz ist war.
joseph quam in egiptinland
und vordinete dez landis formundeschaft,
daz riche stunt an siner hand.
solche ere had dinst und werdige craft.
sehit dit waz nu di sache
daz ich schreib dit buchelin!
kunde ich daz mynen frundin gemache
daz sy darbi gedechtin min
und di hochfart lißin undir wegin,
do di torheit sere hangit an!
gar große herrin dinstis phlegin
dez sy ere und nicht lastir han. -
solche gnade gebe mir god nu
daz ez den ediln werde nutzce,
en sterke craft und togunt darzcu
daz sy arme luthe mogin geschutzce.
uz aschin werdit eyn glaz gemacht
und heißis bli gegoßin darin,
so gewinnet ez danne solche macht
daz ez gebit den wedirschin.
waz man darkegin heldit,
daz sehit man wol darynne;
dez gudin gesichtis ez weldit
und sterkit ouch di synne.
daz herzce ez dem irfrowit
wer suberlich ist und wol gestalt,
den crankin luthin ez drowit
und den di recht sint wordin alt.
wer sich ouch had beremit
und besmerit mit ichte
daz eme nicht wole zcemit,
dem betrubit ez daz gesichte.
von deßem spigil muez ich baz
mit gotis hulffe un sprechin.
von aschin machit man daz glaz,
gar licht ist sin zcubrechin.
her bedutit dez menschin licham
der von aschin ist gemacht,
darin eyn sele von gote quam
weich also daz bli geslacht.
waz man darkegin heldit glich,
ez si bose adir si gud,
eyn jungir mensche bildit ez in sich
daz her vel gerne darnach tud.
der meistir aristotiles spricht
daz geglichit si eynes kindis sel
eyner tafiln do in geschrebin ist nicht
und do man in schribit waz man wel.
czuhit man kindir zcu guthe
daz si togunde mußin lernen,
si wachsin en danne in dem muthe
also daz licht in eyner lucernen
daz in der nacht den weg wisit
wo man sichir sulle gehin.
si werdin darvon hoe geprisit
von den di ere togunde sehin.
lerit man sy abir boßheid,
dy gelernen sy gar balde;
ez kommit di zcid ez werdit en leid
beginnen si darynne voralde.
wir sint zcu sundin geneigit
vel me dan zcu dem guthin;
vel balde sich daz irzceigit
halden wir unz nicht in huthin.
mit den heiligin werdestu heilig
und mit den vorkartin vorkart,
der prophete also selig
der had ez in dem saltir gelart:
von gudin eldirn gude kindir kommen.
abrahames knecht swuer uf sin diech
daz keyne heidin worde genommen
von ysaac. man werdit hoiptsiech
vel dicke von bosir geselschaft,
dit ist eyn aldis sprichwort;
wer darmede werdit behaft,
der muez vorterbin, daz ist kort.
also nu in dem glase tud daz bli
daz ez daz dorchsichtige werit,
also mag ez umme di redelichkeid si
di den wedirglancz gekerit.
an deme lichamme sal man merke
wo di fromikeid steckit ynne,
daz sin craft her wedir uz werke
mit eyme toguntlichin synne.
werkit her danne di truwe gancz
in allin dingin di her tud,
so gebit her den wedirglancz
und irwelit vor daz bose gud.
sente gregorius der spricht:
wer do irkennit sine eigin gebrechin,
der tud keynerlei untogunt nicht
und lernit daz bose wedirsprechin.
wan du in den spigil sehist
und merkist dich gar ebin
und gar eigintlichin daz spehist
waz dir god had gegebin
an dime libe gar uffinbar:
eyne subirliche gestalt,
gel, schone und gar cruz din har,
wol gezcirit du bist und nicht alt,
rosinvar dine wengelin,
dine ougin luttir also eyn cristal,
dine lippin rod also eyn rubin
und wol geschickit obiral
hende, arme, lip und brust
allis gar wole geschickit,
so gewinnistu darvon große lust
wan dich dit also anblickit.
dit ist dez glasis luttirkeid
daz dir gebit den wedirschin.
nu sich in den spigil andirweid
und bedenke waz her ouch mag gesin.
von der aschin ist her wordin
und werdit lichtlichin zcubrochin.
du heldist ouch den selbin ordin
also hi vor ist gesprochin.
von aschin bistu kommen
und werdist zcu aschin wedir,
din schonde werdit dir benommen
und vellit zcumale darnedir.
in der sele clostir meistir hug
spricht: mensche bedenke dich ebin,
bistu nu wise und ouch clug,
wi vorgenclich si din lebin.
bedenke waz du davor were
e danne dich din mutir gebar,
und beschowe in diner gebord di ere
wi gar edellichin si ginge dar.
vindistu danne icht sundirlichkeid
vor andirn menschkindin
di an dinen licham wart geleid,
so mochtistu dich wol undirwindin
großirs adils danne di andirn
und ouch großir hochfart
und in dem vorhebeniße gewandirn
umme eyne solche edele art.
nu bedenke abir vordir mere
daz du hirnach salt werdin
obir eync cleyne zcid gar schere
wedir zcu aschin und zcu erdin.
von bosir materien bistu kommen
in arme tuchir gewundin;
waz gesmuckis du an dich hast genommen,
den hastu in zcid hi alz funden.
nu kanstu dich selbir nicht gecleide
von dyme eigin uf deßir erdin,
du must sy von den tirin scheide
von den dir cleidir werdin.
bistu danne ußin gecleidit bunt,
ynnewenig doch eyn stinkindir mist;
deßir spigil tud dir daz kunt
daz du eyn sag vol dreckis bist.
tede nicht di hued und daz cleid
di große hochfart an uns werkin,
dez libes wordin di luthe wol leid,
dit sal man wole merkin.
wan du danne gesterbist,
dinen licham di worme freßin.
waz hilffit daz du nu irwerbist?
din werdit gar snel vorgeßin.
job spricht daz eynes menschin lebin
sy uf deßeme ertrich
in eyne rittirschaft gegebin
daz ez in togunden ube sich.
und also eyn tageloner tud
der do dinet umme sin tagelon,
her werke bose adir gud,
so werdit em sin lon darvon.
obir deßin spigil mache dich
und lerne dich baz irkennen.
dyne vorfarn alle anesich,
ich endarf er dir nicht nennen.
ez spricht sente bernhard:
nicht ist deme menschin also gud
von deme daz noch y geward,
also daz eyn ewig blibin tud.
waz sint alle wertliche ding?
nicht me wan eyn gegoime
di do beslußit der werlde ring,
sy vorgen glich also di troime.
waz fromit hochfart und hoer mut
den stolzcin jungelingin?
si vorgen glich also der schatin tud
und der glockin clingin.
wo sint di forstin groz genant
di vordackete roße rethin
und herschetin obir stete und lant
und gar vele luthe bestretin,
dy do gabin richin sold
und hoe borge lißin buwin?
wo ist er silbir, wo ist er golt
uf den stunt gancz er getruwin?
wo sint si di vele lant gewunnen
und die mechtigin konnige vortrebin
und manchir ebinture begunnen,
also daz von en stet geschrebin?
wo sint di hoen, dirluchtin forstin
und er schones hofegesinde,
di sich noch erin lißin dorstin
und erbeittin darnach gar swinde?
wo ist der wisir konnig salomon
und absolon der schonste man,
der sterkistir herzcoge sampson
aswerus der herlichstir getan?
wo sint die gewaldigin keisere
und di romischin konnige darmede?
er gebod di heldit man nicht mere
noch kerit sich ouch an erin frede.
korte froide, wertliche gewalt
und der begerunge sußikeid,
großis gud, lust mannigvald
di werdin gar schere hengeleid.
wo edilz blud, wo schoner lip,
wo tornirin und ouch stechin,
wo hofirin, wo schone wip?
man had dez nu gebrechin.
wo sint er großin palas,
er ritter und er knechte
von den eyn großis volgin waz,
di ouch wole kundin gevechte?
deße ding sint gar vorgangin
und vorlouffin gar in kortir zcid.
er stete han andir lute enphangin,
di werdin er ouch gar schere quid.
wir sint hi geste, das ist war,
uns dunkit wir sint werte;
unse blibin werit korte jar
und mogin nicht lange geherte.
sint wir jung, wir werdin alt
ab wir andirs lange lebin;
sint wir suberlich, wir werdin obilgestalt;
di lust wir ouch begebin.
wir sammen gud und wißin nicht
weme wir vor erbeitin;
in unsern hendin werdit ez uzgericht,
god wel ez andirs leitin.
bistu eyn wisir mensche nu
und vorstehist bose und gud
und hastu rechte vornunfte darzcu,
so nem dit ebin in dinen mud
und geb dir selbir solchin rad
also ab dich eyn andir darum bethe,
und richte dich gancz uf woltad
daz ez dir icht werde zcu spete.
enzcebistu der warheid
in deßis spigils angesichte
der mit siner clarheid
dich etzwaz kan undirrichte,
so volge deme nicht zcu langir frist
daz korte zcid werit gar
und deme zcu volgin bermlich ist
und machit dich ewigis gutis bar.
bistu nu in wertlichin erin
der sich vele luthe nemen an,
so saltu dich daran also kerin
daz du thust daz wol sy gethan.
hastu obir di luthe gewalt
und macht orteil zcu gebin,
bistu darum danne uzgezcalt
daz god nicht orteile din lebin?
von sundin saltu dich scheidin
und nem dich der wißheid an
mit ruwin und mit leidin,
so bistu eyn wol gesmucktir man.
der untogunde scheme dich
und trib ouch keynen ungefug,
senftmutig und nicht gremelich
daz ist der ediln luthe gesmug.
di unediln machit er togunt
czu allin dingin edil sad;
tribin si di an von jogunt,
si smuckit si schone obir alle wad.
alle subirlichkeid si merit,
alle zcucht und alle hobischeit,
gotis vorchte sy lerit
und sy vormidit alliz leit.
sente gregorius der spricht:
di schrift di laz din spigil sin
di dich zcu gotis dinst bericht;
mit diner sele ougin sich darin
und beschowe dich gar ebin
wi sich din ynner mensche gehabe,
daz ist din togunthaftis lebin,
ab daz zcuneme adir abe.
y mynner du in den spigil sehist,
y du dich mynner irkennist,
y du di sunde mynner vorsmehist
und doch dich fromer nennist.
y du abir mer sehist darin
und irkennist dine gebrechin,
y mer dir der gotlichin gnadin schin
luchtit, dit mag ich wol sprechin.
ez sprichit ouch sente bernhard:
daz ouge were gar eyn edil geled,
hette ez eyne solche ard
daz ez sich selbir sehe darmed
also wol also ez tud andirs waz
daz eme ouch keginwertig ist.
daz gebit eme nu eyn spigilglaz
daz ez sin selbir nicht vorgist;
und dez kunde ez nicht begynne
daz ez sich selbir mochte gesehin,
were nicht daz bli vorborgin darynne;
dit sal man an dez geistis ougin vorstehin.
also spricht ouch sente gregorius
in deme selbin synne:
dez ougin gesichte were ummesus
steckete nicht vorborgin craft darynne;
wan so der mensche gesterbit,
so sehit daz ouge zcumale nicht.
wan man daz bli von dem glase gescherbit,
dez spigils wedirschin danne gebricht.
wan man di schrift nicht wel vorstehin
und sich nicht darnach wel richte,
waz hilffit danne lesin und ansehin
und di spruche und daz getichte?
cassiodorus spricht daz eyn wisir man
dez begerit gar swinde
daz her di buchir gelesin kan
und undirwisunge danne vinde,
di dez menschin nature lobelich machit
und en edillichin uzsmuckit
und em sine untogunde swachit
und en vor den andirn ufruckit.
do vindit her danne ynne
die schonen wißheid noch sinen begerdin
und manche behende und nutzce synne
do her vornunftigir von mag werdin.
augustinus spricht: wer do had
eyne luttere, reyne sanwitzcikeid
( ez stet in dem buche von der gotis stad),
der straffit sine bose gewonheid
di man eyme andirn obil spricht,
di leßit her danne vel gerne
und werdit her dez ergen undirricht,
so wel her di togunt lerne.
und kan her der buchir nicht gelesin
adir mag der nicht gehabin
und wolde doch gerne toguntsam wesin
und noch gudin sethin grabin,
so sal her zcu eyme spigele nemen
eynen fromen, setigin, wisin man
deme worte und werke wol gezcemen
und deme volgin wo mede her kan.
dit larte ouch meistir aristotiles
konnig allexandirn den großin
daz her em solde gehorchin des
und di andirn sine genoßin.
nu werdin ouch rechte eiginluthe
mit der hant fri wedir gegebin
( also man daz wol mag beduthe)
wan ez erme herrin werdit ebin;
und koiffen si guthir di nicht sint fri,
und vorzcinsin di selbin guthe,
so mogin si frome gebure wol si.
werdit redelich danne er gemuthe,
so zcihin er kindir dan in di stete;
er guthir si do vorschoßin
und gebruchin der friheid darmete
der si von den forstin han genoßin.
ist also menlich er kindir lebin
daz sy in der herrin hiße ritin
und en sich zcu dinste dan gebin
und togin zcu vechtin und zcu stritin,
so belenit si der herre danne
mit frigutirn di eme sterbin loz;
also werdin sy der ediln herrin manne.
werdit darnach er habe etzwaz groz
und sint er kindir toguntsam und fromme
und dinsthaftig in erin tagin,
so mag ez en wol darzcu komme
daz si werdin zcu rittern geslagin.
kommen si darnach zcu sloßin
di gud und riche und veste sint,
und sint si menlich und unvordroßin,
so werdin si edil und alle er kint.
wan si di manlehin vorlihin
und di rittermeßigin undir en han
di eris dinstis sich nicht vorzcihin
und en helffin zcu erin crigin dan,
so werdin er kindir zcu grafin gemacht;
daz geschit en von dem riche.
werdin si darnach baz geacht,
sy mogin sich den forstin gegliche.
gewunnen si eynes forstin land
adir belenite si der konnig darmede,
so werdin si geforstint alzcuhand;
wer wolde dawedir rede?
sterbit danne konnig adir keisere,
her mag an sine stad werde gekorin
ab eme god had beschert di ere.
also werdit daz adil nicht angeborin
czu deme erstin von anbegynne,
ez stigit also uf und vellit
( wer dit ebin kan besynne)
darnach man sich fromelich stellit.
vellit eyner in torheit balde
und vorlusit sinen toguntlichin mud
und wel wedir worte noch truwe halde
in allin dingin di her tud,
her werdit gar zcu nichte,
sin herschaft snellichin vorget.
mit wißheit muez her ez uzrichte
wel her daz sin adil bestet.
seneca der spricht also:
wiltu nicht vorterbin,
so sal dyn gemuthe wesin fro
und noch der wißheit werbin.
bistu nu wise, so besich
und bedenke dich gar ebin
vor hen waz anerurit dich,
wi du darmede wilt lebin.
bedenke dich ab ez nu glucke,
waz du dawedir wollist thu;
darkegin saltu dich smucke
ab ungefelle dir kommit zcu.
eyn wisir man nummer gespricht
wan her schadin had genommen:
ich vorsach mich dez zcumale nicht
daz ez also wolde kommen.
her wenit nicht, her weiz vorwar
waz dawedir gehorit,
darum so werdin di liste gar
von siner wißheit vorstorit.
wan du nu besynnest icht
gutis zcu deme erstin an,
so bedenke in der selbin geschicht
wi ez eyn ende wolle han.
wiltu icht gutis antribin,
daz saltu vor gar wol besynnen
und danne stete daran blibin,
so machtu ez von gote gewynnen.
enzcebistu abir icht bosis daran,
so saltu zcuhant wedirkere
und glimphlichin abelan,
dez hastu nutz und ere.
ez schribit abir meistir seneca
in eyme briffe sime frunde lucillo
( undir andirn dingin geschrebin da)
eyne rede di lutit also:
keyn konnig der lebit uf deßir erdin
also edil von siner naturin,
her habe ouch zcu erst sin gewerdin
und sine gebort genommen von geburin
und si also enzciln uf kommen
czu sime adil mit dem erstin an
und habe di gewalt an sich genommen
also eyn ebinturlichir man.
so vindit man ouch keynen gebuer
in deßir werlde zcu rechte,
her si kommen mit siner nathuer
von eyme konniclichin geslechte.
dit had der luthe wandilberkeid
in den gezcitin also vormengit
di abe und zcu darmede treid
daz glucke und unglucke brengit,
und dez selbin glichin noch wol tud
ane allirley irbarmen;
wan den richin abeget er gud
also daz si mußin vorarmen,
wan si nicht gebruchin wisir synne
und erin und gutis nicht achtin
und der untogunde wollin begynne
und daz zcukunftige nicht betrachtin
und in den spigil nicht wollin sehin
wi vorgangin sint di richin
und noch allezcid vorgehin
und er edilkeid vorblichin.
konnig sauel in sime anbeginnen
der waz nicht eyn edilman,
her suchte sines vatire selinnen
do her daz konnigriche gewann.
konnig david zcu erst eyn scheffer waz
do her den resin goliam irslug,
her treib di schaffe vor an daz graz
und gewan do sedir adilz gnug.
sauel vorloz sin konnigriche
umme daz her gothe waz ungehorsam
und sime eigin willin nicht wolde entwiche,
darum so wart her eme gram.
god sach davidis demud an
und sprach do zcu den stundin:
ich habe an davide eynen man
noch myme herzcin fundin.
der konnig nabuchodonosor
wart edil und ante gar große ding;
nymant wuste sinen vatir do vor,
man sprichit her were eyn fundeling.
der romer irslug konnig hanibal
( und wolde ouch rome gewynnen)
also gar vele tod obiral
daz di wip do weretin di zcynnen.
do santin si uz noch mannen wedir
uf daz si di stad mochtin behaldin,
do quamen en struter und hertin sedir
und wundirlich volg zcu saldin.
von den sint di ediln konnige kommen
julius, tiberius und octavian
( daz ich in warheit habe vornommen)
und mannig romischir edelman.
er adil daz quam nicht von der gebort
( daz mag man hirynne nu merkin)
sundirn von togunden also ir had gehort,
di in der sele daz werkin.
czu adil gehorin togunde vel,
wer ez recht wel haldin,
der ich eyn teil nu nennen wel
also ez beschribin di aldin;
wan eyn iclichir edilman
der furit an sime schilde
eynen vogil, wi der ist getan,
adir eynes tiris bilde.
darbi man sal irkennen
di togunt di her an eme had,
noch deme sal man en nennen
adir noch siner wonestad.
etzliche furen andirs waz
daz nicht lebit uf erdin,
gliche wol bezceigit ez daz
sy darmede gefriget werdin
mit allin er lehinguthin
di sy danne fri besitzcin.
si sullin daz land helffin behutin
mit erin creftin und witzcin.
si sullin nicht mit dem sacke
dinen also borger und gebuer
sundirn mit eris libes nacke
den herrin volgin, daz werdit en suer.
von zcinsin und geschoßin
sint si darumme wordin fri,
er fromikeid han sy genoßin
daz sy wonen den forstin bi.
silbir adir golt di mußin lin
uf allin gewappintin schildin,
wiz und gel do vor ouch sin
an veldin adir an bildin.
weme deßir zcwoier varwe gebricht
adir weme daz velt ist grune,
dem ist ez danne keyn wappin nicht
wi menlich her sy adir wi kune.
welch schilt had gudir varwe zcwo
czu dem velde und zcu dem bilde,
ist er eyn guldin, den prise ich ho
vor di andirn gemeynen schilde.
welchir abir had der varwe dry
adir eyn ding genant unendelich,
dez wappin mußin swechir sy,
sin adil gewest ist schendelich.
y mer eyn schilt der varwe had,
y mynner der wappin werdit geacht;
y mynner bilde do habin stad,
y edelichir sy sint gemacht.
ist eyn schilt gehalbirit glich
di twernist adir di lenge,
dez bunt ist veld do sundirlich,
daz andir zcu bilde brenge.
wer danne di rechtin sitin had
von silbir adir von golde,
der had begangin di bestin tad
an dez konnigis solde.
wer eynen vogil adir eyn tir
furit an sime schilde,
daran sult ir nu merkin schir
( ez sy zcam adir wilde):
ist em daz antlitzce bedackit
adir sint em di ougin vorbundin,
so waz sin muthir der erin nackit
do eme daz wappin wart fundin.
adir ist eyn langir strich do dorch
mit eyner andirn varwe gestrichin
also dorch den ackir get eyn vorch,
so had sin adil zcu erst gewichin.
furit her eyn schemelich wappin dan
( daz mir vor eynen were leid),
so had her wedir daz riche getan
und wedir di heiligin cristinheid.
di tir di von art sint wilde,
bedutin di rechtin manheid;
si ediln gar sere di schilde
sint sy mit golde ummeleid.
vel edelir ist eyn guldin veld
danne eyn guldin bilde;
daz silbir had daz selbe geld
wanne man di ere gancz hilde.
ab eyn man mit manheit ader mit list
irwerbit der ritter ordin,
daz silbir daz in sime schilde ist,
ist darumme nicht guldin wordin.
gehorit ouch daz golt darin
und gebruchit her nicht der ritterschaft,
di gele farwe sal vor daz golt sin,
di bedutit ez mit er craft.
di tir ouch di man heldit zcam,
bedutin rechte senftmutikeid;
mit den vogeln heldit man ez alsam
wan er nature werdit uzgeleid.
furit eyner danne vische
di gen in deme waßir lise,
ez bedutit sine werke rische,
senftmutig, retig und wise
furit eyner blumen
( si sin lang adir sin kort),
daz bedutit der luthe rumen
und daz her had eyn gudis wort.
furit her bletir adir crud
adir boime adir etzliche fruchte,
daz bedutit daz her obirlud
had hobischeit und zcuchte.
furit her veld in veldin
gestuckilt adir gestriffit,
alt adil kan ez gemeldin
ab ez zcwo farwe begriffit.
furit man abir gezcowe
adir andirlei ding und huezrad,
daz bedutit eyne drowe
mit eyner schendelichin tad.
sibin sint der herschilde
also di aldin buchir uzrichtin,
in den vindit man dez adils bilde
wan man ez recht kan uzgetichtin.
der keiser furit den adilarn
daz der erstir herschild ist,
der konnig muez sine stad bewarn
wo man dez keisers vormist.
doch habin di arn ein undirscheid;
dez keisers sehit uf beide sitin,
dez konnigis sin hoibit treid
also vor sich an eyner litin.
den andern konnige und erzcebischofe han,
di forstin habin den dertin
umme daz si sint der bischofe man
wordin mit erin gefertin.
den ferdin habin di grebin,
den funftin di banirherrin,
den sechstin di ediln uzwebin,
an den sibindin sich di rittermeßigin kerin.
nymant had adil von rechte
( daz bethe ich mir nicht vorkerin)
er kunne danne mit lehinrechte
di ritterschaft wol gemerin.
wer rittermeßige luthe
czu mannen mag wol gewinne,
den schribit man edil und nennit en huthe
allin endin noch deßeme sinne.
den rittern und den knechtin
schribit man: den gestrengin,
di mit manheit und mit vechtin
der ediln dinst sullin volbrengin.
also an dem sibinden gelede
di sippe nemmit eyn ende,
also muez ouch nu hirmede
der sibinde herschild wende.
wer nu von sinen eldirn were
fromelich und elichin geborn
und hette ouch selbir behaldin ere
und worde umme manheit gekorn
daz her lehingutir beseße
und were frome, toguntsam und milde
und sich gudir dinge vormeße,
der queme wol zcu dem herschilde.
dem muste eme gebin
eyn herre ader eyn forste,
wan ez sime herrin were ebin
daz her en furin torste.
ritters ordin der ist gud
von erbarn und fromen luthin
wer toguntlichin darmede tud,
also ich nu wel beduthin.
wer erin ordin nu habe irtracht,
dez sagit man manchirleie,
noch werdit sin meistir wol geacht
ane zcwifil und ane gezcweie.
czu deme erstin noch der sintflud
von noes sone, der hiez cham,
gewan nemroth eynen solchin mud
daz her di herschaft an sich nam.
di luthe her do an erin dang,
der vel uf ertriche warin,
mit gewalt zcu sime dinste twang
alz in den selbin jarin.
uz sime geslechte her do laz
di sterkistin und di kunistin man
und larte ouch di selbin daz
wi si den andirn gesegetin an.
her machte daz allirerste heer
daz uf ertriche y wart gesehin,
und stalte si zcu redelichir weer
wi si soldin zcu strite gehin
und von dez heris banen
sich nicht soldin laßin tribin.
her machte di erstin stritfanen
undir der si soldin blibin.
di spitzcin her recht schickete
vorne an sime here,
gar thure her en vorstrickete
den solt umme ere were
und den di do menlichin tothin,
den legite her do eyn zceichin an;
den wart do vordir ere irbothin
me danne den andirn an allin wan.
hi hubin sich an di schilde
von den selbin zceichin,
do nam er iclichir eyn bilde
daz her konde irreichin.
dit waz der ritter ordin
der sich also had irhabin.
vor troya ist her großir wordin
aldo von den ediln knabin.
konnige und forstin vor der stad do lagin
czehin ganzce jar und lenger zcu velde
und stetlichis stritis aldo phlagin
und irtrachtin ouch di gezcelde.
di si vor der stad zcu ritter slugin,
den zcemete ouch daz alleyne
daz si daz golt zcu spangin trugin,
den richin waz ez vor gemeyne,
uf daz sy menlich werin
und deste me noch den erin rungin
und ane alliz wedirkerin
dorch der vinde huffin drungin.
do romulus rome gebuwete,
darnach nicht gar obirlang
( in italien her wenig ruwete)
di luthe her umme sich betwang.
rome nam von em sere zcu
und wart eyn stad groz und wit,
dez mustin di romer erbeit thu
und hildin ouch gar manchin strit.
di romischin borger si besantin
und lißin er allir namen beschribin
di si do starg und werhaftig irkantin
und gerade warin an erin libin.
uz tusindin si do eynen uzkorin
der menlich waz von sime muthe
und von fromen eldirn geborin,
den satztin si den andirn zcu huthe
und gabin em sine gutir fry
di her enphing do zcu lene,
daz her eyn ritter solde sy
und sterkir danne andir zcwene.
sy nantin en do miles,
der name bedutit in dem latin
daz her wole wert were des
daz her obir di tusint solde sin.
deßir ritter wart eyne große schar,
sy warin alle uzmelinge,
er manheit di wart do uffinbar
an mancheme großin dinge.
julius waz der selbin eyner,
der ouch darnach eyn keiser wart
und der waz undir en nicht eyn cleyner
also uns sin lebin daz uffinbart.
darnach also di cristinheit
dez riches hatte enzcabin,
do wart der ritter werdikeid
gar großlichin ouch irhabin
und der werdin ritter ordin
gancz darnach vollinkommen.
nu ist her leidir swach gnug wordin,
sin ere werdit em benommen
von roibern und von dibin
di sich sere undir sy nu gebin,
di wuchirschetzce zcu sere en libin
und gar veste an en clebin.
hi vor wan eyner ritter wart
daz en eyn herre darzcu geslug,
so waz her zcuhant daruf gekart
wi her sime ordin tede gnug.
in di kerchin her danne ging
also eyn fromer cristinman,
undir meße her den ordin enphing
von eyme pristir wolgetan;
der gebenedigete em sin swert,
sinen ritters gesmug und sporn.
so wart her vor gote eyn ritter wert,
der eid der wart von eme gesworn
daz her di heiligin cristinheid
allezcid wolde vor vechtin
und dez richis schade em were leid
noch den beschrebin keiserrechtin;
ouch daz her wetwen und weisin
wolde allezcid beschurin
und si schutzcin vor allin freisin
und deme frefiln unrechte sturin,
di ketzcer und ungloibigin heidin
und di andirn bosin cristin
brengen wolde zcu leidin
und er keynen gerne fristin.
so stiez em danne an sine hand
der pristir eyn guldin vingirlin
daz her darmede worde vormand
daz her gote hilde di truwe sin.
wan dit also waz geschen,
so wart eme daz gesatzt vor recht
daz her nicht solde uf der straße gen
ane diner adir ane knecht.
deße ritter irhubin sich zcu erst also
noch der aldin buchir sagin
geseynit von dem babiste silvestro
und von constantino geslagin.
dit ist der fromen ritter ordin
und ere der werdin ritterschaft.
also sint vel forstin ouch ritter wordin
in den der cristingloibe haft.
also had ouch keiser karl der große
und keiser henrich von babinberg
in der heiligin cristinheit schoße
vollinbracht mannig edil werg
und vel andir konnige und forstin
der nicht nod ist hi zcu nennen,
di sich noch togunden lißin dorstin.
wir sagin von den di wir wol kennen,
von doringin landgrafe lodewig,
sente elsebethin elichir man,
had gehaldin manchin hertin crig;
dannoch so nam her sich dez an
daz her in sime nunzcendin jar
in der stad zcu isenache
in sente georien kerchin vorwar
liez sich zcu eyme ritter mache;
undir der homeße dit geschach,
eyn bischof seynete eme daz swert,
mannig edilir man daz anesach.
her vorgab do harnasch und pherd,
czwelf junge ritter mit eme wordin.
wi menlich her eyn forste waz!
so enphing her gotlichin sinen ordin,
an deme achtin tage geschach daz
sente petirs und pauels do,
der liebin apostiln beide;
in der cronikin vindit man ez also,
di kan unz dez bescheide.
nu sehit abir in deßin spigil her
und lernit rechte ritter werdin
und kommit gotlichin vorchtin ner
und den toguntlichin geberdin.
so mogit ir uch baz beschowin
ab uch saldin adir gutis gebricht,
und di heidenische wise abegehowin
und schemit uch cristlichir werke nicht.
ez solde ouch nymant ritter slahin
danne eyn edeler, fromer ritter
von deme man mochte lehin enphahin
und deme di untogunt were bitter.
nu werdin ritter in deßin gezcitin
der etzliche nicht vel ere habin
und nicht getorrin in di torney ritin,
wer wel en der ritter eid nu stabin?
von den rittern muez ich sprechin vort
der vindit man wol dryerlei
also ich han gelesin und gehort.
di erstin di geldin nicht eyn ei,
si habin wedir ere noch gud.
also warin di ritter di daz begingin
daz si vorgoßin cristus blud
und en an daz cruzce hingin.
si warin pilatus dez richters knechte
glich also nu die bïthile sint,
und von unendelichem geslechte
und darzcu dez tufilz kint.
daz prufit man bi der cleidir spel
daz an der femestad geschach,
wan eris gutis dez waz nicht vel,
der togunde und eren en gebrach.
in deßir bosin ritter ordin
gehorin di untoguntlichin man
di do struthin und ouch mordin
und keyne ere uf erdin han.
di andirn di ouch ritter wollin sy,
di habin von den ediln er lehin;
ab nu wol er guthir sint fry,
doch si erin ordin nicht wol begehin
wan sy sint wedir den cristingloibin
wetwen und weisin si allezcid machin.
sy nerin sich andirs nicht wan mit roibin
und mit andirn unerlichin sachin,
wan si vor eyn dorf gerinnen
und nemen armen luthin er vihe,
und lip und gut en angewinnen
di bilcher obir meer soldin zcihe.
di selbin torechtin gecke
laßin da er manheid beschowin
und werdin ritter obir kuwedrecke,
di armen sy dorch er ketile howin.
nu merkit umme di freidigin degin
wi sy darzcu er ere bewarin,
wan sy den clostirnunnen enzcegin
und kegin en also rittirlichin varin!
und ab sy ouch frome cristin sint,
di clostir und kerchin wollin vorterbin
und darmede nerin ere kint
und wollin di schone beerbin!
wi mogin si er ere bewarin
mit tintin und mit papire
di babist und keiser heißin sparin
und von alleme roibe vire?
man mag sy wol anschowin
di guldin cleidir tragin an
dy si von geistlichin jungfrowin
also ebinturlichin irvochtin han.
deße genantin kuweritter
di sint noch gar manchirlei:
ez worde en werlichin wol bitter
retin sy in eynen tornei.
si wordin villichte sere geslagin
von fromen rittern und knechtin
di vornommen hetten der jungfrowin clagin
und eyn solchis lastir bedechtin.
di also gar unerlichin roibin
und bosis genißis allezcid waldin
und wedir er truwe noch den gloibin
sundirn dibe und mordir haldin
mit den si bute und glichin teil nehmen,
und cleidin sich schone und tragin golt,
der cleidir mochtin si sich wol schemen
wan god ist en gram und nymant holt.
der prophete ysaias der spricht:
sage mir roiber, waz ist din gloibe?
meynstu daz ouch eyn andir nicht
dich wedir moge ouch beroibe?
von roibe werdit man seldin riche
wan her uf arme luthe geschehit,
daz gud daz sal em wedir entwiche
und sine kindir werdin gesmehit.
sente gregorius schribit darvon
in eyme sime meistirbuche
wi ez darumme werde gethon
noch deme gotlichin fluche:
wer nicht mit unrechte wel vorlisin
in alle dem dez her beginnet,
der sal sine narunge uf erdin irkisin
daz her sin gud mit rechte gewinnet.
in dem schadin ez alliz vorterbit
den selbin luthin zcu angesichte
waz man suntlichin und unerlichin irwerbit
daz ez hindinnoch werdit zcu nichte.
dy dertin ritter sint edil alleyne
di do werdin zcu den gezcitin,
wan herrin und forstin umme nutz gemeyne
und umme rechte sache stritin
adir umme eynes landis frede
adir wedir ketzcer adir di heidin
adir wedir di bosin cristin darmede
di den armen luthin leidin,
adir ab si zcihin zcu dem heiligin grabe
und laßin sich do zcu ritter seynen;
vor frome ritter ich deße habe
wan salde und heil mag en begeynen.
deße ritter werdin recht geslagin
und mogin di cristinheit gezcirin,
dy andirn halde man vor zcagin,
sy getorrin vor lastir nicht tornirin.
er golt daz ist mit kupphir gemengit
daz sy an erin cleidirn tragin;
wundir ist, daz man ez en vorhengit
di noch keynen erin fragin.
sullin sy ouch ymande enzcegin
und em di fede vorhen melden,
wan dan noch er briff ist undir wegin,
so rynnen si gereite in den veldin
adir bewarin sich an eyner stad
und griffin andirswo di wile zcu;
e danne man den briff gelesin had,
so ist von en geßin di ku.
dit ist alz er kupphirn golt
do valscheit und untad ligit ynne,
mit deßin listin wel her werrebolt
eynes bosin ritters lob gewynne.
seneca der wiser, fromer lerer
und der edelir romischir ratisman
der gebit den rittern solche ler
und hebit also zcu sprechin an:
wiltu dime vinde schadin thu,
so saltu uf keyne boßheit synne;
gang eme uffinberlichin zcu,
mit keyme valsche en gewynne.
in nymandis schadin biz gekart
und thu also ich dir sage,
du hast danne dine ere an eme bewart
vorhene dri ganzce tage.
ist daz du mir dez nu nicht gestest
und beginnest dines dinges unerlich,
undir fromen rittern du schentlich gest,
vor eynen zcagin heldit man dich.
vegecius der wel beschribe
wer gud zcu eyme ritter sy
und darzcu geschickit mit dem libe,
und retit man sulle en gebin fry:
eyn elichir geborn ist zcu ritter gud
der mit sime libe get ufgericht
und had eynen vestin, starkin mud
und eyn wachindis angesicht.
ist her an dem libe gesunt
mit breitin schuldirn und brust,
had her ouch eynen warhaftigin munt
und tud alle sine erbeid mit lust,
ist eme der buch dunne und cleyn,
di arme lang und maßin dicke,
lang und starg huffe und bein
und kan sich zcu pherde geschicke,
nicht zcu große fuße und wadin,
sine adirn hart und wol gelenke
und mit fleische nicht obirladin,
der werdit recht also ich denke.
zcu der ritterschaft gehorin
sibin erliche bisundirn vorteil
dy den rittern von rechte geborin,
der wel ich uch bedutin eyn teil.
daz erste ist daz man eme daz swert
czuteilit mit eyme slage,
daz tud eyn ritter der dez ist wert,
und heißit en nicht vorzcage;
so seynit man ez eme darnach.
ist her eyn gudir cristinman
und ist em zcu gotis dinste gach,
so nemmit her sich dez gerne an
und enphed sin swert mit ynnikeid
von eynes pristirs handin
und werdit ez also nicht ummegeleid,
her tregit ez zcwar mit schandin;
wan her darmede von rechte
vor di heiligin cristinheid sal
gothe zcu erin allezcid vechte
und vor wetwen und weisin obiral.
darumme nemmit her in di hant
daz gehilzce dem cruzce glich
daz em darmede werde bekant
daz her sal opphirn dorch cristum sich.
ez sprichit sente augustin
in dem buche von der gotis stad:
god gebit gnade den rittern sin
di en vorchtin in allir tad,
daz si mit toguntlichin synnen
in demud mit deme rechtin
di strite mogin gewynnen
und menlichin ouch gevechtin.
in demud had her gesprochin,
wan wo man stritit hochfertlichin,
do ist dez segis vel dicke gebrochin;
der kamph der tud dez selbin glichin.
in der richter buche stet geschrebin
daz di von gabaa zcu eynen gezcitin
solche boßheit hattin getrebin
mit der frowin eynes fromen levitin,
daz di israhelischin woldin reche
und den von gabaa daz nemen ab,
und begundin god darumme bespreche
der en di loibe obir sy gab.
noch glichewol sy den strid vorlorin
den si god zewer geheißin hatte,
er hochfard wart also groz irkorin
daz ez en an der winnunge schatte.
do fletin si gote in großir demud
und begundin sich besinnen,
darnach ward er stritin gud,
god der liez sy do gewinnen.
darum ab nu eyn große schar
der vinde wedir uch stritin
und hochfertlichin kommen dar
und uch frevelich aneritin
und er geschrei machin groz
uf daz sy uch irschreckin,
god machit uch allir sorgin loz,
sin gnade kan uch bedeckin.
ist uwir herzce zcu gote gekart
und sehit dez swertes gehilzce an,
ir werdit daz obirwindin gelart
wan ez daz cruzce bedutin kan.
von deme himmel kommit der strit
mit obirwindin und angesegin,
god vorleßit di sinen zcu keyner zcid;
di mit rechte habin gekregin
und nicht tribin hoen mud
und laßin sich uf er sterke,
den geschit darvone alliz gud.
daz sal man daran merke:
goliam den großin, starkin man
mit sime harnasche und stangin
den eyn heer nicht torste bestan,
czu deme quam david gegangin
mit eyner slenkirn und sime steckin
und warf en tod mit eyme steyne
do her eme sach di sternen bleckin;
dit ted her und waz noch kleyne
und brachte di heidin alle zcu flucht
di mit dem here do lagin zcu velde,
si vilin in eyne vorzcagete sucht
und rumetin er gezcelde.
dez selbin glichin ted josue
der di resin darnedir slug,
und ouch judas genant machabe
di god zcu stritin machte clug.
deße dri ritter itzcunt genant
sint undir den judin di bestin,
si habin gewunnen luthe und lant
und starke gemurete vestin.
o werdir ritter sich dit nu an!
hastu y zcu keynen stundin
gevochtin adir hartin strid getan
und hast nicht obirwundin,
daz had gehindirt din hochfart
adir di frevele, unrechte sache
und hast dich kegin gote nicht bewart
der dich starg kunde gemache.
wer sich uf sine jogunt und sterke
und harnasch alzcu sere wigit,
an deme sal man daz wole merke
daz her ebinturlichin krigit.
und were ouch, daz cristus lare
di strite und vechtin hette vorbothin,
so hette her nicht also uffinbare
gesagit den rittern di en bothin
daz her en gebe sinen rad
wi si ouch daz ewige lebin
soldin vordinen mit ere tad,
der rad wart en also gegebin:
si soldin nymandin vorterbin
der en nicht obilz hette getan
an libe, an gute adir an erbin,
her were danne eyn ungloibigir man.
si soldin en laßin gnugin
an er zcinsin und gefellin
und frede den armen luthin fugin
und keyne gewalt obir si stellin,
dy arme luthe nicht beroibin
noch worgin adir beschatzcin
di do hettin den cristingloibin,
und mit wuchere zcucratzcin.
si soldin nemen erin sold
und mit den forstin ritin,
den rechtin sachin wesin hold
und uf daz selbe ouch stritin.
hirynne vorbutit cristus nicht
daz man di swert nicht sulle bederben;
man sulle nymandin; also her spricht,
czu unrechte vorterben.
dem ritter gebit man ouch daz swert
daz her sulle sturen bosin sundin
wo her kan, dez ist her wol wert,
undir den vindin adir den frundin.
bistu nu eyn fromer cristinman,
spricht ouch sente augustin,
so nem dich cristlichir werke an
und laz den falschin namen lin.
waz fromit ez daz man dich nennit
eynen rechtin fromen cristin,
wan man din lebin irkennit
mit suntlichin, bosin listin?
lustit dich zcu habin den cristinnamen,
so sich ebin ane din swert
und hab kegin gudin werkin nicht schamen,
so bistu kegin gote eyn ritter wert.
daz swert werdit eyme ritter gegebin,
also spricht meistir cassiodorus,
daz her darnach fure sin lebin
und ez nicht trage ummesus.
eyn jungir ritter der sal gerne
czu deme schimphe ritin
und sal mit sime swerte lerne
beide vechtin und ouch stritin.
ist daz man dit vor nicht obirspelit,
wan man ez dan zcu nod sal han
und sich mit deme vechtin quelit,
so werdit ez unendelich getan.
di wile daz man mußig gehit,
so lerne man der ubunge gnug;
beitit man biz sin nod geschehit,
so kan man sin obil werdin clug.
wi kan eyn unversuchtir man
der glich ist eyme jungin welffe
und der wise darzcu nicht kan,
mit dem swerte sich behelffe?
di aldin ritter sullin en lerin
di do sint der liste vol,
wan sich dez jungin jar gemerin,
daz her sich kunne behelffin wol.
nu sich abir daz gehilzce an
daz du heldist in diner hant
und lerne gotis vorchte han;
daz cruzce machit dir daz bekant.
alfocius der meistir dich daz lerit:
in allin dingin di du antribist,
wiltu danne blibin unbeswerit,
daz du daz cruzce vor dich schribist.
craft und macht wel god gebin
sinen gloibigin fromen ritterin
dy do furin eyn cristlichis lebin,
man sal sy allezcid gerne erin.
man gebit eyme ritter daz vingirlin
von golde und edilme gesteyne;
dit mag daz andir cleynot sin
daz ich an eme ouch meyne.
daz vingirlin ist alumme zcu,
sin ring der had keyn ende.
dez ritters truwe bedutit ez nu,
di sal ouch nergin wende.
daruffe stet eyn edilir steyn,
daz ist der cristingloibe.
kegin gothe sy di truwe reyn
und laße sich der nicht beroibe.
der steyn ist edil und ist ture
und ist luttir und gar veste
her vorbornit nicht in dem fure.
deße truwe ist di allirbeste
dy eyn fromer ritter haldin sal
kegin gothe und der cristinheid
und nummer gethun den abefal
wedir dorch liebe adir dorch leid.
sine sele und sine ere
sal her vor nymandin setzcin
den cristingloibin ouch mere
und di ungloibigin vorletzcin.
dorchluttir und ouch reyne
sal dez ritters gloibe blibin
und veste also di ediln steyne
und keynen bosin gloibin tribin.
keyn edeler, beßir steyn uf erdin,
sprichit sente augustin,
noch richir schatz mag gewerdin
danne der gloibe mag gesin.
sin craft di machit di sele gesunt
und di blindin daz si sehin,
di totin lebunde ouch zcustunt
und di lamen daz si gehin.
di crankin her ouch sterkit
und machit di toubin daz si horin,
den bosin menschin daz her gud werkit;
di sunder kan her ouch vorstorin,
her brengit en di herzce zcu ruwin
und machit di ungerechtin recht;
her machit frome den ungetruwin
der vor ouch waz dez tufilz knecht.
her cronit di rechtin mertelere
di gerne dorch god uf erdin lidin,
und brengit si in große ere
ab si dorch god zcu rechte stridin.
her beheldit di pristir und ritterschaft
in erin und ouch in werdin.
wo ist der steyn der solche kraft
y großir gewunne uf erdin?
keyn ding daz weichit also swinde
dez cristingloibin vestikeid
also daz her stetin frede vinde
und von den ketzcern nicht lide leid
adir von den snodin heidin
di en stetlichin vechtin an;
von deßin selbin beidin
di cristin er obirwindin han.
wan daz fuer stille lid
daz man ez nicht blesit noch tribit
mit den belgin zcu allir zcid,
ane große hitzce ez blibit;
nu mußin wir darzcu habe
blasbelge und di wedele.
di phaffin legin den ketzcern abe,
den heidin di ritter edele.
johannes mit dem guldin munde
had unz also beschrebin:
phaffin und ritter sint cristus hunde
mit den sine vinde werdin vortrebin;
di ketzcer tilgin di phaffin gerne,
di heidin der cristin edilluthe.
hirynne mag man daz wol lerne
waz obilz unz daz selbe beduthe.
hindirtin di phaffin di ketzcir nicht,
so hettin si erin ganzcin willin.
wan der ritter numme vicht,
wer kan di heidin danne gestillin?
hettin di roibischen wolffe frede
vor den hertin und den hundin,
sy begingin sich also darmede
daz wenig schaffe wordin fundin.
dit ist der steyn und daz vingirlin,
beide di ritter und di phaffin
di bi eynandir suldin sin
also si god darzcu had geschaffin.
daz golt dez menschin herzce sterkit,
spricht der meistirarczt avicenna,
daz ez große ding von naturin werkit,
dez ritters vingir sal ez enpha.
darum ez der goltvingir tregit
wan sin adir zcu dem herzcin gehit,
dez herzcin craft ez bewegit
daz der pulz mechticlichin slegit.
dit bedutit abir dez ritters truwe
und ist siner ere eyn schonis phant,
nummer sal en daz geruwe
waz her globit mit der hant.
daz vingirlin sal en vormane
allir siner ere und gudir tete
also dicke also her ez sehit ane,
daz her sine truwe halde stete.
der lerer cassiodorus spricht:
du salt in alle dime lebin
dine truwe und globede nicht
in keyner wise begebin.
do vindit der ritter danne ynne
sine hulffe und sine sterke
daz her dez bestin begynne
und di togunde gerne werke.
also nu der edelir steyn ist herte,
schone und dorchsichtig,
also sal nu sin dez ritters geferte
gestrenge, toguntsam und uzrichtig,
ouch veste darzcu in sime muthe,
senftmutig in alle sime lebin,
ouch milde mit sime guthe,
abir ane nutz ouch nicht uzgebin.
her sal weich sin also daz luttir golt
wer sich mit em wel sune,
den bosin nummer werdin holt,
so ist her wise und kune.
wer den sinen ist zcu herte
und ungudlich zcu allir zcid,
der had an eme eyn bose geferte,
sin adil in dem drecke lid.
der ritter sal nicht eyn lewe si
kegin sime huezgesinde
di em nacht und tag wonen bi,
her mochte sy ungetruwe vinde.
her sal sy ouch nicht zcu zcertlich zcihe,
si mochtin sich daruf laße
und sine undirtenikeid flihe;
her rame der rechtin maße.
di wißheit nemmit zcu er nicht
den ediln mit sinen sachin
sundirn den menschin zcu dem si phlicht,
den kan sy wol edil gemachin.
dy wißheit keynen man vorsmet,
nymandin sy ouch irwelit;
wer er mit fliße recht nachget,
dez hulffe si nicht vorvelit.
dy sele sy gar edil machit,
daz gemute sy reyne smedit,
dez libis togunt si vorsachit,
vor schadin si befredit.
deßis dich alz daz vingerlin
an diner hant vormane;
wiltu eyn fromer ritter sin,
so gedenke dicke darane!
eynen fromen knecht der ritter habe,
dit stucke ist nu daz derte,
von eyner sundirlichin gabe
czu alle sime geferte
also eme geborit noch siner gebort
czu deme meistin teile,
also ir vor wol had gehort
von dez schonen adils heile,
daz von togundin ist kommen zcu,
von freidikeid und von sterke
und daz erbit uf ere kindir nu
ab si kunnen darnach gewerke.
welche abir habin dez synnes nicht,
so hilffit er sterke gar cleyne;
wan en der redelichkeid gebricht,
so gen sy wole alleyne.
aristoteles der meistir schribit
daz dez menschin sele vel edeler si
dan der lip; waz her ouch tribit,
daz muez sere an der sele li.
dez glichit her den licham
eyme crankmutigin wibe
der do muez in dem gehorsam
sines geistis allezcid blibe.
der geist ist glich also eyn man
und gebutit waz man sulle thu,
der lip dowedir nicht enkan,
her muez dem geiste dinen darzcu.
had nu der geist di redelichkeid
also daz her ordinlichin weldit,
ab daz deme libe wol ist leid,
daz adil her eme beheldit.
also werden di lichamme von den geisten
czu herschaft ufgezcogin;
wan sy dez ratis nicht mogin geleisten,
so sint sy beide darmede betrogin.
sente jheronimus der spricht:
also ich daz rechte kan vorste,
so ist in dem wertlichin adil nicht
uf deßir erdin gutis me.
wan di ediln sint vorbundin von nod
e danne sy tretin von fromikeit,
sy gingin vel er in erin tod
adir ledin darumme gar großis leid.
eyn edeler den ediln volgin muz
mit togundin und mit sethin;
waz eyn andir tede wol ummesuz,
dez muez man en gutlichin bethin.
eyn cleyne schande en beswerit
verre me danne eynen andirn man;
daz man eyme andirn nicht vorkerit,
do had her sere an missetan.
tud her eyne boßheit adir eyne untad,
so ist sin adil darvon vortorbin.
man spricht danne sin muthir di had
villichte en boßlichin irworbin.
were her eynes ediln mannes kint,
her hette ouch edellichin getan;
nu had man an em gemerkit sint
ez enist em nicht geborin an.
dez libis adil ist gar gud
noch deme zcidlichin guthe,
abir vel beßir ist waz man tud
noch eyme ediln muthe.
eyn awisiger, tummer edilman
der sich keynerlei dingis schemit,
ist eyme gekronetin esel glich getan
der den hundin ist vorfemit.
waz fromit eyme sin edil gebort
mit bosin, geburischin setin
der wedir wise furit noch di wort
glimphlich an keynen stetin?
waz schadit ouch eyme geburis art
der redeliche wise und worte kan
und ist vorstandin und wol gelart?
der ist wol eyn rechtir edelir man!
wer sich siner eldirn ouch rumit
daz si riche und gar edil warin,
sin adil her darmede vortumit
und wel sin lastir uffinbarin.
der heiligir bischof sente german
umme dez konnigis missetad
czu britanien den wisete her von dan
und satzte eynen hertin an sine stad
der frome waz von naturin,
wise, gotfortig und milde
und wisete den konnig zcu den geburin;
dit laßit uch allen sin eyn bilde!
vel beßir ist ez uf deßir erdin
von eyme armen, demutigin geslechte
czu eyme herrin adir ritter zcu werdin
danne von eyme herrin zcu eyme knechte,
adir daz gar eyn edelir man
mit unzcucht daz irworbe,
daz man eme di ere gewunne an
und an dem gute vortorbe.
konnig nero und ouch pilatus
und julianus der ketzcer habin
eris richtumes und adilz alsus
gar schemelichin enzcabin.
waz adils mochte mit en gesy?
eyn lestirlich lebin sy trebin
und warin großir schelke dry,
daz stet von en geschrebin.
eyn meistir heißit boecius,
der ist schoner kunste vol,
der sprichit eynen spruch alsus
den mogit ir vornemen wol:
daz adil ist eyn lobelichir wan
und ist eyn fremmede clarheit
den di fromen luthe vordinet han,
und hastu dez nicht in wahrheit,
so machit ez dich nicht gud darzcu;
ist daz dir der togunde gebricht
und daz du ouch edellichin mogist getu,
so hilffit dich diner eldirn adil nicht.
alle luthe uf deßeme ertriche
di sint kommen von eyner gebort
und si warin mit dem adil gliche
also ir hi vor had gehort.
darumme dir nicht kunnen gegebin
dine eldirn eyn schonis adil;
furistu eyn bosis, schentlichis lebin,
ez werdit dir zcu eyme zcadil.
ez spricht ouch sente jheronimus
der großir, heiligir lerer
von den ediln luthin alsus,
wan her ist der togunde merer:
manchir wel uf dem ertriche
vor andirn luthin edil sy
und meinit daz nymant si sin gliche,
und ist doch nicht dez tufilz fry;
wan her dinit eme zcu rechte
mit sime suntlichin lebin
glich noch eyme eigin knechte
stetlichin ane wedirstrebin.
waz adilz mag danne der gehabe
der mit libe und sele ist eigin
und em alle friheit get abe
und di sunde en gar irsteigin?
keyn großirs unadil uf deßir erdin
mag sich obir eynen gemerin
danne wer noch sinen bosin begerdin
den tufil had zcu eyme herrin.
der ist alleyne edil und fry
der do had eynen solchin mud
daz her nicht undirtenig wel sy
der untogunt umme keynerlei gud.
der sal ouch danne von rechte
wan her eyn ritter ist wordin,
eme laßin volgin di knechte;
daz heldit danne wol sinen ordin.
czu dem mynstin habe her eynen knecht
der sin stetlichin warte,
uf daz her togunthaftig si und gerecht
und in zcucht sich halde harte,
sich hute vor der trunkinheit;
dez sal en sin knecht vormane
czu togundin und zcu barmeherzcikeid,
do lit alz sin adil sere ane.
solde eyn ritter tragin sin swert
und ginge danne alleyne,
so achtit man en eynes bothils wert,
den ist ouch eyn swert gemeyne.
sin knecht der sal ez eme nach trage
und stetlichin bi eme blibe
und der sal ouch nicht sin eyn zcage
noch keynen frevil tribe.
her were em blode nicht nutzce
und frevil so machte her gewerre;
der blodir konde en nicht geschutzce,
der frevelir were em beßir verre.
nicht vorletzce dinen knecht
der vornunftig ist und getruwe darbi;
dinet her dir wole und tud recht,
der sal dir also din sele lieb si.
du salt en in keyner wise betrigin
hastu dinen nutz an eme gesen,
und eme sinen dinst abeligin
und laz en nicht arm vordir gen.
dit ist daz derte vorteil nu
daz eyme ritter geborit zcu.
bilche tregit der ritter an eme golt
und spangin an sime gewande;
di luthe werdin em bilche holt
wan her nicht ubit schande.
ez spricht der meistir rasis:
daz golt wechsit von der sunnen;
eyn iclichir planete, dez bez gewis,
had eynes erzcis begunnen.
di sunne daz golt uzwerkit,
der mand daz silbir also fin,
venus daz zcen, dit merkit;
saturnus meynet kupphir si sin,
mars daz isin und den stael hart
und jupiter daz weiche bli,
mercurius von siner art
wel herre obir quecsilbir si.
nu ist der edilstir planete
di sunne mit erme golde
daz ich nu an deßim gerete
ouch vordir lobin solde.
ez leßit sich also dunne tribin
daz man ez umme fadin spinnet.
eyn ritter sal also frome blibin
daz man en lieb gewinnet.
gedult und schone wißheit
wo di zcusammen werdin gewerkit,
daz bedutit wol eyn guldin cleit,
deße bedutunge ebin merkit.
di schrift lobit daviden sere
umme sine manheit und gedult
und sagit daz her eyn holczworm were;
deme gebit man solchir nature schult
daz her also gar weich sy
wanne man en lose griffit an,
daz her zcufare also eyn bry
und dez nicht wole irlidin kan.
noch so ist keyn eichinholcz
also herte noch also veste
her si mit bißin also stolcz
daz her zcubricht di este.
ez waz der genantir konnig david
also barmeherzcig und gutig
wer eme flete, dem wart sin nyd
geduldig und gar senftmutig
und wer em drowete und waz gram,
deme wart her also herte
daz her em lip und gud genam,
er keyner sich dez irwerte.
dit ist nu daz guldin gewant
daz eyn ritter sal antragin,
also daz her sich irbarme zcuhant
wan eme di armen clagin,
und den vorgebe ere schult
di eme gutlichin flehin,
und sich ouch reche mit ungeduld
an den di eme wedirstehin.
dit bedutit ouch daz cleid
daz edele und daz guthe
daz her gotis liebe treid
stetlichin in sime muthe.
wan wer do gotis liebe had,
der vorchtit en zcu allir zcid
und vorgißit sin nicht an keyner stad
wi ez eme ouch darumme lid.
ganzcin gloibin sal her zcu eme han
daz her nicht vorlaße sinen knecht;
keyn vint em danne geschadin kan
wan got ist barmeherzcig und gerecht.
god ist di hoeste clarheit
und ist ouch daz hoeste gud,
her ist di hoeste warheid
und belonit waz man eme tud.
her heldit di hoestin milde,
darum so dinet em gerne
und nemit hirbi eyn bilde,
siner gnade ist nicht zcu enperne.
nu scheme dich waz obil ist getan,
sin lob wit uzbreite
und sich dine guldin spangin an,
czu dinste dich eme bereite.
di ere had her dir gegebin,
du hast sy von dir selbir nicht;
eyn andir had dicke eyn hertir lebin
deme diner werdikeit gebricht.
ez sprichit meistir albracht
von dem ediln golde mere
daz sin naturliche macht
sy weich und darzcu swere;
und ist ez ungemengit blebin,
so leßit ez sin clingin.
also had ouch plinius geschrebin
von den selbin dingin,
wi ez in deme fure beste
gancz gar mit sime gewichte,
daz sin darvone nicht abege
und daz ez ouch mit nichte
der rost vorzcere wo ez lid
in dem waßir adir in der erdin.
also sal eyn ritter zcu allir zcid
deme golde geglichit werdin.
dez herzcin rost daz ist der haz
wan her sich nicht kan gerechin,
den sal her vordruckin baz
und den bosin willin brechin
und dez gebin keynen lud,
mit obilsprechin slet man daran.
di gedult ist gar eyn edil crud
wer ez wol vordowin kan.
in dez crigis ebinture
sal sin manheid nicht abenemen
also daz golt tud in deme fure,
di swerin sethe eme wol zcemen.
wo man vorgulte spangin macht,
daz golt man uf daz silbir sled.
di wißheit werdit hirane geacht
di eyn fromer ritter enphed.
ez spricht meistir albracht
und werdit in warheid fundin:
wan man vorgulte spangin macht,
so muez man zcu den stundin
drierlei gar wol bewar
wan man ez mit dem hamir slet,
daz der keynes komme dar,
daz silbir sin andirs nicht enphet:
daz sint der stoub und der wint
und darzcu daz naße;
wo deße dri darmede sint,
do kan ez keyn golt gevaße.
also ist ez werlich ouch getan
umme di ediln, zcartin wißheid.
keyn mensche di gevaßin kan
der vol steckit der girheid
di sich deme stoube wol glichit
der mit fußin werdit getretin;
ab wol di girheit etzwaz wichit,
noch tregit sy lastir in erin retin.
waz ist nutzce di erbeid
der man wedir god begynnet?
sy brengit sorge und ouch leid,
er gud snellichin zcurynnet.
ez machit dicke di girheid
daz man gotis wenig acht
und lip und sele werdin hen geleid
und daz di ere darzcu swacht.
daz andir daz di wißheit vorterbit,
daz ist der wint der hochfart;
dy had nu di erbarn luthe beerbit
daz er wißheit sere ist vorkart.
mit hochfart werdit man nicht edil,
mit hochfart ouch nicht riche,
di hochfart ist der torheid wedil,
arme hochfard ist bubin gliche.
wan sich schemit eyn armer man
daz her nymande dinen wel
und wel lieber gebrechin han,
daz ist der geckerie spel.
ez sundirt ouch di fuchtikeid
daz silbir von deme golde;
also tud di unzcemeliche unkuscheid,
di gebit eyme ritter zcu solde
daz her sele, ere und lip
und alle wißheit di her kan,
begebit dorch eyn snodis wip
und werdit zcu eyme ruffian.
deße dri vorterbin vel
stolzcir jungin und und fromer degin:
hochfard, hure und worffilspel,
daz si der torheit phlegin.
salomon spricht: di gewaldigin stule
do di hochfertigin uffe sitzcin schone,
di kan god gar schere umme gewule
und andir luthe darmede belone.
darum so werdit ez dicke gesehin
daz ere sloz und ere gerichte
und er geslechte zcu grunde vorgehin
und werdin gancz zcu nichte.
gud win und schone frowin han
manchin wisin man zcu torin gemacht.
der worffil daz ouch vel wol kan
daz man der sele noch der ere nicht acht.
dit ist daz ferde stucke
daz eynen ritter sal smucke.
obir eynes ritters licham
geborit sich wol eyn buntis cleid.
ez bedutit daz her si boßheit gram
und habe lieb di fromikeid
und sich von bosir geselschaft zcihe
wo her moge adir kunne,
und schande und ouch lastir flihe,
den fromen ouch gutis gunne.
dit rurit meistir socrates
do her spricht: du fromir man
du salt dich allezcid besinnen des
wan dich icht großis vichtit an,
so laz bose luthe bose sin
und gehald dich zcu den fromen;
er gewerb do brich dich nicht in,
ez mochte dir zcu schadin komin.
fremmedir luthe bose sache
di laz sy alleyne uztragin,
du mochtist sy andirs dir eigin mache,
keynen dang kanstu bejagin.
aristotiles ouch also spricht
daz eynen toguntsammen man
machit eyn togunt alleyne nicht
di her ubit und tribit an.
eyn swalbe ouch nicht brengit
den lenzcin wan sy kommit geflogin,
ein togunt ouch nicht alleyne vorhengit
daz eyner in wißheit werdit gezcogin,
noch den sommir brengit eyn warmer tag
adir zcwene adir dry,
sundirn wan der vele gesin mag,
so sal ez danne eyn sommer sy.
eyn varwe nicht alleyne vorhengit,
daz eyn korße geheißin sy bunt,
sundirn grau in daz wiße gemengit
also daz zcu norweyen wol ist kunt.
wanne vele swalbin kommen
von dem sudin her geflogin,
so werdit der lenzce vornommen,
dez sint wir danne unbetrogin.
vele kunste und behendikeid
di machin eynen wisin man.
an wen vel togunde sint geleid,
der tregit bilche bunte cleidir an.
dez sal eyn ritter vel togunde habe
wel her toguntsam sin genant,
und an den erin ouch nicht snabe,
so werdit bunt al sin gewant.
der selbe meistir also spricht:
dy togunt in eyme mittil stehit.
daz vorsten ouch vele luthe nicht
wan en nicht uzlegunge geschehit.
allir gudin werke der eyn man
uf deßir erdin begynnet,
sal do hangin togunt an,
so ist nod daz her besynnet
wi her gefure eyn rechtis zcel
und halde dez rechte maße
und enthu sin zcu wenig noch zcu vel
kan her ez andirs nicht gelaße.
glich also di schutzcin schißin
czu eyme zcele an eyne want,
also mag her der togunt genißin
weme rechte maße ist bekant.
eyner schußit do obir ho,
der andir schußit dar undir,
der derte zcu den sitin do
und dit daz ist keyn wundir.
also ist ez umme eyn werg getan
do di rechte togunt ane lid:
czu wenig, zcu vel wel ez nicht han
und wer darmede get besid.
ist eyner alzcu milde,
der heißit obirgiftig;
deme ist di togunt dannoch wilde,
dez zcelis ist her noch nicht triftig.
waz her danne gutis vorgebit,
dez had her werlichin keynen dang;
ab her sich dez wol vorhebit,
so ist di togunt doch zcu crang.
wer do gebit ane maße
und do her nicht gebin sal,
der mochte ez vel liebir laße
wan gutis und dankis werdit her kal
glich ouch also eyn buntis vel
daz sine har had vorlorn,
kommit von sime nutzce snel
und had di werdikeid vorkorn.
gebit her danne zcu cleyne,
so nennen en di luthe karg.
daz ist abir der untogunt eyne
und di ist ouch eyn lastir starg;
der triffit aber dez mittils nicht
sundirn blibit alz darhindir,
siner gabe togunt eme gebricht
und missetud danne swindir.
her entheldit do her solde gebin,
und di luthe werdin eme gram;
her kan dez nicht geramen ebin,
her muez darvone lidin scham.
wer do gebit do her gebin sal,
und heldit do her sal haldin,
und weiz dez zcid und stunde obiral
und wi her dez sal waldin,
der triffit daz mittil und daz zcel
und kan daz lastir uzgescheide;
wan wez zcu wenig ist und zcu vel,
di zcwei sint lastir ouch beide.
wer zcwene adir dry loiffit an
di em sint unglich ane libis nod,
der heißit danne eyn tummer man
und suchit torlichin sinen tod.
wer sinen glichin fluhit
und getar sich eme nicht werin,
sin herzce sich blodiclichin schuhit
und wel sich nicht irnerin.
der abir had eynen solchin mud
daz her sinen glichin tar bestehin
und in nïtin vordir were tud,
der heißit kune, dez muez ich jehin.
also ist ez ouch mit andirn dingin,
welchirlei di namen han,
do sal man noch deme mittil ringin
so man allirmeiste kan.
seneca der wisir romer spricht
von der ediln, schonen togunt
di toge ane den fliz ouch nicht,
man muez si ubin von jogunt;
wan man nicht flißis darzcu had,
so werit sy nicht lange zcid;
si vellit in eyne bose tad,
er schones cleid also gelid.
di togunt werdit swerlichin fundin,
abir schalgheit lernit man schere.
togunt had maße zcu allin stundin,
untogunt darf man nymandin lere.
di togunt wel eynen furer han
und daz mag wol sin di wißheid
di si wole uzgerichtin kan
daz gar bunt werdit er cleid.
der ist riche und selig nicht
den di lute selig nennen,
von selikeid ouch manchir spricht
der si wenig kan irkennen;
sundirn der ist selig der togunde had
gesamment wol in sime muthe
und furit di wort und ouch di tad
wi geringe her si von guthe.
recht ist ez und gar bilch darzcu
daz man en herre nennit,
her sal ouch also herlichin thu
daz man sine ritterschaft irkennit.
herre ist eyn name gud
wan ouch gud ist sin lebin.
edil nennit man sin blud
und sin herzce, merkit dit ebin.
man sprichit nicht: du edilz hoibit,
edele fuße, arme und hende
czu sprechin ist daz nicht irloibit
wi doch deße gelede sint genende.
man sprichit nicht: du edele hued,
buch, fleisch und ouch gebeyne;
daz blud und herzce habin den lued,
dez andirn vorgißit man reyne.
daz adil daz der licham tregit,
daz ist gesuntheit und schone gestalt
und di jogunt di en bewegit,
und daz her starg ist und balt.
dez libis adil adilt also nicht
und had dez ouch keyne ere,
deme licham dez zcuhant gebricht
wan ez sich beginnet kere.
ane sinen dang so werdit eyn man
beide sich, crang und ungestalt;
ane dang di ere nymant kan
vorlisen her si jung adir alt.
worum man abir daz adil zcu
lege dem herzcin und dem blute
daz muez ich uch sagin nu:
di sele had darynne er hute.
in deme blute steckit der geist,
god had ez selbir gesprochin;
in dem herzcin wonit her allirmeist
biz daz ez werdit gebrochin.
daz erste daz sin lebin gewinnet
daz ist dez menschin herzce
und wan her dez todis beginnet,
so ist do ouch der leste smerzce.
dit ist eyn zceichin wi daz adil
kommit von der sele dar
und nicht von dez libis dradil
noch allir wisin meistir lar.
wile nu daz adil kommit her
von der sele und nicht deme libe,
so besinnet und betrachtit dit ner
weme ir ez sullit zcuschribe.
man nennit eynen ritter herre
nicht umme sin gelis, crusis har;
man irbutit eme solche ere
umme sine togunde, daz ist war.
und ist her danne untoguntsam,
man erit en wol und meynit sin nicht,
wan frome luthe di sint em gram
und haldin en also eynen bosin wicht.
waz lobis mag em daz gesi
wan man en darmede honit
und man em hindirwert gebit phi,
daz man vor eme beschonit.
seneca der spricht darvon:
eyn schonir licham machit nicht gud
eynen man noch myme won
hat her nicht eynen fromen mud.
ist abir sin sele togunde vol
und had der vele begangin,
so ist sin licham gezcirit wol
und had schones adil enphangin.
ez schadit eyme ediln manne nicht
ab her ist swarcz und obil gestalt,
wan em der togunde nicht enpricht
so ist sin ere gar mannigvalt.
der selbe meistir ouch lerit
wi di ediln sullin gebarin
daz sy zcu rechte werdin geerit
und nicht lestirlichin varin:
in sime huse si her frolich,
nicht also eyn bere her brymme,
daz zcirit sine sethe gar holich,
nicht gremelich sy sin stymme,
mit sime gesinde kort sin zcorn
und mit senftin, ernstin wortin
ane scheldin und ungesworn
so brenge her sy zcu fortin.
hobisch sal man uf der straße sin,
di luthe grußin, en sprechin zcu
und gebin eynen fruntlichin schin
und in allin dingin daz beste thu,
czu der kerchin gerne gen,
gotis dinst ungerne vorsumen,
vor eme in großir demud sten
und er deme ende nicht rumen.
kommit her danne zcu velde
gegangin adir geretin,
sin manheid sal sich melde
daz wole do werde gestretin.
nu lobe eynes fromen ritters lebin
mit deme daz sin sele had
daz eme eyn andir nicht mag gegebin,
daz ist eyne toguntliche tad!
nicht sin huez noch sin cleid
noch sine schonen pherde,
sundirn sin togunt und redelichkeid
di machin sinen namen werde.
lobistu, spricht plato, eynen man
daz her kommen si von ritters slacht,
daz her edil sy und nicht undirtan,
dez lobis werdit wenig geacht;
also lobistu sine eldirn und en nicht.
lobistu danne sinen richtum,
daz ist sin glucke, dannoch em gebricht
dez rechtin lobis, der werdikeid rum.
lobistu en frisch und ouch geil,
di krangheit benemmit em schere daz
und der subirlichkeid enteil,
daz aldir tud uf erdin nicht baz.
lobistu en her si gesunt und starg
und freidig an deme libe,
ez mag mit eme wol werdin arg
wan her vel unfur tribe.
lobistu danne sin rithin und stechin
und sin freidigis tornirin,
ez gewinnet wole den gebrechin
wan di crefte en numme zcirin;
deße gehorin alle dem libe zcu,
also ich vor habe gesprochin,
sy mogin nicht edellichin gethu
ist en di mogunt gebrochin.
lobistu en her sy toguntsam,
vornunftig und darzcu wise
und sy den bosin luthin gram,
alrest saltu en prise.
ist her danne von gudir ard
und veste in dem gudin synne
und zcu gotlichin dingin gekard
und daz her gotis hulde gewynne,
milde, kune, frolich und gutig
( dit gehorit alliz der sele zcu),
wise, fruntlich, warhaftig, demutig
alrest ist her gelobit nu.
eyn guldin zcoim der machit eyn phert
nicht beßir danne ez vor waz,
also tud ouch eynen ritter wert
sin cleid, sin togunt zcirit en baz.
dit ist nu daz sechste vorteil
daz eyn fromer ritter had
daz man en lobit dorch sin heil
und heißit en herre an allir stad;
nicht von sime geslechte,
sundirn von eigener fromikeid.
so stet sin lob zcu rechte
und sin name werdit groz und breit.
geb waßir noch deme tische
dem fromen ritter obir sine hant,
an eyne reyne twelin her sich wische.
bi deßeme stucke si eme bekant
daz sibinde vorteil und di ere
di eme werdit bilche gegebin.
an keyne bose wip her sich kere
und volge deme rechtin elichin lebin.
sine hende wasche her reyne
von bosir girheid und unkuscheid
di nicht der sele schadin alleyne,
sundirn tun dem libe und den erin leid.
nymandin sal her beroibin
der sines crigis nicht zcu schickin had,
ez ist wedir den cristingloibin
und siner sele werdit nicht rad.
darvon spricht sente augustin:
e danne der roiber etzwaz gewinnet,
so muez her selber vorlorin sin
und ouch e her dez beginnet
daz her eynen unschuldigin vehit,
so werdit her von dem tufil gevangin;
sich selbir her ouch irslehit
e sin mort werdit begangin.
der ritter sal nicht stelin
noch dez nachtis uzgrabin,
sine fede sal her nicht helin
und anendeliche sache darzcu habin.
wer sich zcu rechte kegin eme irbutit,
daz sal her gerne von em nemen;
ist daz her sich nicht henwedir bedutit,
her mag sich dez ummer schemen.
wan her nicht wel sin gerecht
und sal doch daz gericht sterke,
so mochte her lieber blibin eyn knecht
wel her di togunt nicht werke.
ist her eyn wolgeborner man,
so thu her nymande leide
der eme nicht leide had getan,
mag man en dez bescheide.
besitzcit her sines vindis erbe
und had her en gevangin,
her sal en nicht zcu grunde vorterbe;
sundirn waz her kan irlangen
und waz daz erbe gegeldin mag,
daz sal von rechte sin schatzcunge sin.
ist her erbar, her gebe em tag
und mane en wanne her wolle, in.
nymandin sal her schatzcin bloz
daz her muße bethil gehin;
wer daz tud, der werdit erloz
und eyme struter glich gesehin.
wuchirt ouch eyn ritter gud,
so sint eme di hende unreyne.
sugit her der armen luthe blud,
so werdit sin adil gar cleyne.
den judin sal her ez befelin
und kawerzcinern, den bosin cristin,
di ez lachunde den luthin stelin
und brechin ez en abe mit listin.
her werdit der ritter eyner
di do speletin umme cristus gewant,
und dannoch vel bosir und cleyner
und werdit mit dem gesuche geschant.
sin sunde schriget zcu gothe
wan her den armen wuchir tud;
obirtretit her solche gebothe,
so setzce man eme uf den judinhud.
der wuchir ouch nicht swigit
undir den fromen luthin,
darmede her ouch irkrigit
di schande und vingirduthin.
wer ouch wettit di sloße
mit zcinsin und mit gerichte,
der sal di luthe bi er rechtin loße
und sy vordir beswerin mit nichte.
genußit her obir daz recht
und obir er aldin gewonheid
etzwaz daz en ist nicht slecht,
ez mag eme darnach werdin leid.
ist eme nummer wuchirs gnug
und ouch dez roibins al darzcu,
her sal ez geldin; ist her clug,
wi wel her daz den armen gethu?
nicht werdit her darvon riche
ab her ez samment sinen kindin.
ez kommit ouch hirnach sin gliche
der ez eme kan abegeschindin.
di arme luthe also vorterbin
und nemen en zcu unrechte er habe,
uf den dertin si daz nicht erbin
wan ez get en wedir bozlichin abe.
von stelin, wuchir und von roibin
druet keynes mannes geslechte,
vele luthe habin den gloibin
god schicke ez wedir zcu rechte.
wel eyn ritter sine hende
reyne waschin und ouch truckin,
so sal her deßin spigil bewende
und en haldin mit sinen stuckin.
daz ewangelium daz spricht
her sulle em laßin gnugin
daran daz eme sin erbe uzricht,
und waz em god zcu wel fugin
von sime dinste an deme solde
der eme werdit gegebin,
beide an silbir und an golde
also em daz wol ist ebin.
ab daz nu werdit zcu geringe,
wi sal her eme danne thu,
sal her danne eyn hantwerg dinge?
daz geborit eme doch nicht zcu.
sy kunnen ouch nicht alle zcu hofe kommen
noch der forstin amehte ircrigin.
nemen sy danne keynen frommen
und sullin eren gebrechin vorswigin?
mit eyme mag her anestehin
der etzwaz koifschatz tribit,
und vorlusit darumme nicht sin lehin,
eyn gudir ritter her wol blibit.
furit der koifman in di lant
pherde, worzce adir win,
wachz, ledir adir gud gewant,
dez mag her eynen teil wol nemen in;
wez her bedarf in sime huz,
daz laße her eme ouch brengin.
sin gelt had her gegebin uz,
dez winnunge sal dit erlengin.
pherde mag her wole koiffin
und di jung ufstallin
und eyne winnunge daruz sloiffin
wan eme daz mag gefallin.
keynerlei hantwerg sal her ubin
wan em daz nicht wol zcemit.
sinen pherdin abir an erin hubin
adir ab sy werin vorlemit,
den mag her wole arczdigin,
had her icht dez gelernit.
her darf sich ouch dez nicht vorzcigin
wanne her sin korn inernit,
her griffe in der schunen zcu
daz ez werde gelegit.
ouch mag her uf sime roße daz thu
daz sin lant werdit geegit;
dit ist gud den reisigin pherdin
an fußin und an beynen
daz si gen in frischir erdin.
mit philin und mit zceynen
und kïchern mag her ummegen
und sin geschutzce stellin an,
buchsin gißin, bolzcin dren
und dez glichin waz her kan.
di vihezcucht ist ouch gar nutzce
beide rindir, schaffe und di swin.
hirmede her sinen kummer schutzce
und laße dit eyn hantwele sin
rynnen di vinde in eyn land
und wollin ez beroibin
und thun darynne mord und brand
villichte umme den cristingloibin
adir umme er großin obirmud
ane rechte, redeliche sache
adir daz si gerne hettin gud
adir wi sich daz mag gemache,
so ist dez landis herrin nod
daz her da wedir vechte
und danne zcu hulffe neme god
und frome ritter und knechte.
den selbin sal her gutlichin thu
mit lihin und ouch mit gebin
daz sy gerne rithin darzcu
und wagin bi eme er lebin.
gud sint eyme herrin di soldener,
di manschaft di ist nutzcir vel
wan si habin zcu vorlisin mer;
selbir get si ouch an daz spel.
si sint undir dem herrin geseßin
und eme mit eidin vorbundin,
der zcweier si nicht vorgeßin,
si gedenkin er zcu allin stundin.
dez sal eyn herre milde sin
kegin sinen getruwin mannen,
stetlichin zcu were sy bi em lin
wan di soldener ritin von dannen.
di sterke und ouch di were,
spricht sente ambrosius,
di man tud mit striteme here,
di ist zcumale nicht ummesus
kegin den ungloibigin luthin
adir welchirlei di sint genant,
und wollin der vinde habe buthin
und ouch behaldin er vatirlant
und di unschuldigin irnerin
beide wibe, kindir und di man
vor den di si wollin beswerin
und en nemen waz si han.
di gerechtikeid ist vollinkommen
wo si sich irbutit zcu dem rechte,
und werdit er danne daz benommen,
so muez man von nod darumme vechte.
eyn sogetan werg ist ouch gud
wo man dez also beginnet,
daz man ez zcu vordirst dorch god tud
und den cristingloibin besinnet
kegin den ketzeern, judin adir heidin
und kegin den andirn bosin cristin
di unz den rechtin gloibin leidin
mit erin falschin, bosin listin.
ist ez abir umme andir dinge,
also spricht sente bernhard,
di do sint etzwaz geringe,
so ist ouch der strid etzwaz hard;
wan her geschit dorch obirmud
und so man wel nicht rechtis phlegin,
so werdit der strid nummer gud,
daz wel ich vor war ouch segin.
ist abir di sache etzwaz groz
und geschit ouch noch dem rechte,
so sal man di ouch ane vordroz
gar hertlichin wedirvechte
mit kamphe adir mit stritin
wi sich daz wel machin
in den selbin gezcitin,
wanne man recht volgit den sachin.
nu sprichit sente augustin
von dem selbin ouch sin wort:
wan di sache dez crigis also sin
also ir itzcunt had wol gehort
daz sy habin er beginnen
von den unrechtin dingin
und wollin also gud gewinnen
und meynen en sulle darane gelingin,
so ist der strid danne gar swere;
wer danne hilffit und ritit darzcu,
der mochte vel liebir wedirkere
danne daz her wel daz obil thu.
keyn gud man do irwerbit
daz mag man darbi irkisin:
wer also in dem strite sterbit,
der muez darum di sele vorlisin.
ist abir di sache umme daz recht,
so sted ez wole zcu lidin;
her sy ritter adir sy knecht,
so mag her frilichin stridin.
ist daz her danne lidit nod
und muez darumme sterbin,
so gewinnet her eynen ediln tod
und mag darmede irwerbin
daz eme god sine sunde vorgebit
dorch gemeynen nutz der luthe,
ist daz her darumme dez todis enzcebit
also ich uch mag beduthe.
wan unsir herre jhesus crist
der enphing ouch sinen tod alsus
daz wir darvone wordin gefrist
und wir irworbin der sunde bus;
her dirloste unz darmede
daz her vor unz leid di pin,
und irwarb unz den ewigin frede.
gelobit muße her ummer sin!
wer umme den frede werdit irslagin
und umme den nutz gemeyne,
den sal man nicht zcu sere clagin
und alzcu vel beweyne.
her had sin lebin wol angelegit
wan her also scheidit von hinnen.
ist ez abir daz her gesegit
und mag den strid gewinnen,
wi her daz gethun kan
mit listin adir geferdin,
daz sal her danne nicht sehin an,
ez mag em keyn sunde werdin:
heymelichin adir uffinbar,
mit allirlei ufsetzcin,
daz schadit nicht also umme eyn har,
daz recht kan en dez irgetzcin;
wan her darumme vichtit
daz her dez unrechtin wel sture
do man untogunt uzrichtit
mit mordin adir mit fure.
ist ez abir umme andir ding
di gotis frede nicht tretin an,
adir daz man eynen frevil beging
adir wel dez landis herschaft han,
so sal man ere vor di liste setzcin
und den strid uffinberlichin gewinnen
und mit untogundin nymandin letzcin
adir mit bosin, valschin sinnen.
beide sunde und ouch schande
muez man darvone habe
gewinnet man di luthe mit brande
und leßit di ere also snabe.
alexander sine truwe brach
di her ture hatte vorsworn,
an deme der keiser darium irstach
und hatte sinen herrin obil vorlorn;
dem liez her daz hoibit abeslan
alzcu der selbin stunde
und wolde dez keyn lastir han
umme daz her der boßheit begunde
und sinen eigin herrin irmorte
der em geted ny keyn leid,
dez brach em allexander di worte
und darzcu den gesworin eid.
wer sine truwe gebrochin had,
deme breche man wedir di truwe.
wer di ere heldit mit siner tad,
den laße man mit erin ruwe.
wer do werdit truweloz,
deme sal man keyne truwe haldin
di sache si cleyne adir groz,
man laße dez danne god waldin.
gliche wer do bricht sin geleite
daz eme eyn herre gegebin had,
der had daz ouch albereite
daz en nymant schutzce umme di tad.
und wer do bricht den gotis frede
in eyme gewihetin gotishuz,
deme ferit man ouch also mede
daz her ane frede kommit heruz.
eyme herrin sal man truwe halde
wile daz her dy truwe ouch heldit;
wel her abir der untruwe walde,
sin man der untruwe ouch weldit.
ez geborit abir sich also nicht
daz sine truwe zcu deme erstin an
eyner an sime herrin bricht,
wan ez ist wedir sinen eid getan.
her sal sich dez irclagin
alrest an dez herrin rethin
und an andirn sinen magin
und daz vor en werde gebethin;
und wel eme der herre nicht gnade thu
noch gliche und noch rechte,
so muez her deme herrin sprechin zcu
daz nymant sine ere vordechte.
o werdigir ritter sich nu daz an
e daz du dez stritis beginnest,
daz du wol sibinnerlei must han
darmede du den strit gewinnest:
gotis vorchte, rechte sache,
gudin rad und di wißheid,
bereitschaft und ubunge kunnen ez gemache,
daz sibinde: gehorsam und eyntrechtikeid!
hastu gotis vorchte nicht
und wilt nicht rechtis phlegin,
di hochfard dine sterke bricht,
god wel dir wedirsegin.
wiltu nicht rad darobir habe
und volgist dime eigin sinne,
so gen dir vornunft und wißheid abe;
wi wiltu den strid gewinne?
und hastu danne nicht bereitschaft
beide den harnasch und daz phert,
wo blibit danne din große craft?
di ist dir nicht eyner bonen wert!
hastu dich nicht vor geubit
beide zcu pherde und zcu fuße,
so scheidistu darvon betrubit;
daz werdit dir danne zcu buße.
ist din volg ungehorsam
und nicht darzcu eyntrechtig,
wi vele er ist, sy lidin scham,
di vinde werdin uwir mechtig.
ez sprichit sente gregorius:
gar sere dez volkis mennige und sterke
ist zcu deme strite ummesus
( dit sal man ebin merke)
wanne nicht gudir rad darzcu
mit wißheid kommit gerichte
daz man alle ding uf daz beste thu,
so werdit der strid zcu nichte.
man sal irvarin so meist man kan,
wi ez di vinde vor wollin nemen
und waz ouch da wedir si gethan,
dez sal man wißlich remen.
ez spricht der meistir seneca,
gar eyn wisir, fromer heidin,
der vel gudis dingis da
kan wole undirscheidin,
daz cleyne ist der luthe sterke
ußewenig an den libin,
wo wisir rad nicht kan gewerke,
waz nutzcis di luthe antribin?
wo nicht ist eyn wiser man
der daz ebin kan besinne
waz wol adir obil si gethan
und wel dez stritis beginne,
deme hilffet sin große sterke nicht
und di mennige der stritbarn luthe.
ist daz en der wißheit gebricht,
si kommen erin vindin zcu buthe
und vorlisin lip und gud
gar snel in kortin stundin
ab man nicht wißlich darzcu tud,
daz ist gar dicke dirfundin.
tulius der romer spricht
( dit sal man wole merkin):
große ding di kan man nicht
mit snellikeid gewerkin
und mit dez libis creftin
daz si zcu nutzce kommen,
mit wißheid muez man sy heftin
und mit rate daz sy gefrommen.
ez sprichit ouch salustius
von gudeme rathe zcu nemen:
in allin dingin halt dich alsus
daz du rad nemist ane schemen.
e danne du etzwaz hebist an
do dir macht anelit,
so saltu rad darobir han
von eyme der dez dingis phlit.
und wan du den rad hast geant,
so saltu dez stille danne swigin
und thu daz beste alzcuhant,
ungerne saltu crigin.
kanstu dez danne ummegegen
mit erin und mit guthe,
so ist din ding wißlich geschen;
stant nicht noch menschin bluthe.
tulius sagit abir an
daz der rad sy unmaßin gud
und en lerne wo man kan,
her sterkit sere dez mannis mud.
wan di aldin, wisin romere
di zcu rome gingin in den rad,
di antin mit erin rethin mere
danne di ritter mit ere tad
und di weppener zcu den gezcitin
di si von rome mit en santin,
mit großir erbeit in eren stritin,
dez si selbir darnach bekantin.
vegecius der meistir spricht:
wan man dez stritis wel beginne,
so sal man dez vorsumen nicht
man sulle vel dingis besinne;
ab inval komme, wi man eme thu
daz man nicht großin schadin neme.
vel wisir luthe neme man darzcu
eris ratis man sich nicht scheme.
wanne man danne den rad gehorit
und wole daruz gelernit
und den zcwifil alz vorstorit
und di wißheid ingeernit,
so sal man mit sinen frundin
( der nicht sy alzcu vele)
daz beste danne uzgrundin
und in dem synne wol obirspele.
socrates spricht: uf snellin rad
sal nymant alzcu sere getruwe,
do kommit dicke nach eyn tad
di manche zcid mag geruwe.
der zcorn der ist gar sere do wedir
daz man nicht gutis ratis beginnet;
der zcorn der druckit di wißheit nedir
daz man nicht den schadin besinnet.
der zcorn ist zcu der rache snel,
der wel zcu keynen gezciden
horin dez wisin ratis spel
und geduldiclichin sich lidin.
der zcorn und der snellir rad
sint der wißheid wedir sere,
man sal sich hutin vor der tad
di todlichin mag beswere.
der wisir konnig salomon
in eyme sime buche
der redit eynen spruch hirvon;
wen ez lustit, der mag en suche.
her spricht also: in zcwen dingin
di man hi uf erdin ubit
darinne di fromen luthe ringin,
do werdit myn herzce betrubit.
umme daz derte valle ich in zcorn,
dez kan ich nicht vormide:
wo eyner ist zcu dem schilde geborn,
und muez großin darffetum lide,
und wole mit deme strite kan
und starg gnug ist von libe,
und keynen harnasch mag gehan
daz her daz moge getribe;
und wo do ist eyn wisir man,
dez ratis nymant gehorchin wel
und sich nymant dez nemmit an
her rathe wenig adir vel;
und der sich rechtis wol vorstet,
und leßit togunde und ere
und deme unrechtin alz nachget
und sundigit wedir god sere.
meistir tulius der spricht:
wiltu wisin rad halde,
so thu en unbedacht nicht
und sprich en nicht uz balde.
dryerlei bedenke gar ebin:
hobisch, nutzce und gud;
darnach saltu dinen rad gebin
mit welchem man allirbeste tud.
had di sache deße alle dry:
den nutz, di togunt und di ere,
so merke welch daz beste sy;
darnach dinen rad dan kere.
und welch nu vor sulle gehin,
daz saltu wole wege.
wan dit von dir ist geschehin,
alrest dinen rad uzsege.
der had gar eynen gudin sin
der sine werke bedenkit wole
und er ende und er anbegin
und wi her sich schadin moge irhole.
torlich ist eynes ritters rede
und sehit sich ouch wenig vor
wan her herschit von sime frede
und had dez allezcid wenig kor.
her muez dez sin bereite
welche zcid her werdit obirzcogin,
so kan her danne nicht gebeite
her muße sine were mit glucke wogin.
tulius der edelir romer,
freidig, wise, vornem und clug,
der gebit unz manche gude ler
und in allin dingin underwisunge gnug.
der retit man sulle gerne
di kindir in der jogunt
di buchir laßin lerne
und manchir hande togunt;
daz werdit en sere nutzcin,
wi wenig sin etzliche achtin
di sich mit tummen redin schutzcin
und kunnen den nutz nicht betrachtin.
der meistir cassiodorus
der straffit sogetane leien
di do meynen daz ez si ummesus,
mit den gelartin si sich zcweien.
her spricht: in der werlde ist keyn glucke
wi man daz mag genennen,
di schrift di kunne ez uzgesmucke
und lerit ez recht irkennen.
und wiltu danne di warheit han
di dyne jogunt nu smuckit reyne,
so nem dich der lare frolich an;
an si toug alle din wißheid cleyne.
ez sted eyme gudin ritter wol
kunne her geschribin und gelesin;
ist her gelart und kunste vol,
gar selig mag her wesin.
y tiffir man suchit kunst und togunt,
y herlichir sy werdin fundin
und waz man nicht lernit in der jogunt,
ez kommit darnach wol zcu den stundin
wanne man ez gerne kunde,
daz man sin danne muez enperin.
kunst und togunt di sint frunde
dy vel nutzcis kunnen geberin.
di konnige, di forstin und edele man
hattin dy wise vor jarin
daz sy sich namen der kunste an
und gar wol gelart warin.
darumme schreib aristotiles
dem großin konnige allexandro
und vormanete en flißelichin des
mit sime briffe der lutte also:
konnig, du salt nemen in dinen rad
eynen vornunftigin, fromen man
der setig sy in allir siner tad
und der di sibin fry kunste kan
und habe ouch sibin fromikeid
dy her gerne anetribe,
und kunne di sibin behendikeid
dy ich dir hirnach schribe.
welchir deße stucke zcu rechte kan,
der ist edil von naturlichir ard
und her heißit eyn vollinkommen man
und du bist mit eme wol beward.
dy sibin kunste weistu wol,
noch so muez ich sy rechin:
wer schribit und lesit also her sol,
und kan latin wol gesprechin.
di andir ist wer do wol vorstet
in den redin der wortir macht
und mit behendikeit di dorchget
und er valscheit und warheit acht.
dy derte daz her gesmuckte rede
hobischlichin kan uzgerichte
und manchirlei geryme darmede
und schone materien getichte.
dy ferde daz her singit
noch den notin waz her wel,
und ab her darnach ringit,
so kan her orgil und seitinspel.
daz funfte muez ich uzsprechin
( di kunst fromit ouch vele)
daz man wol kan gerechin
und balde und meisterlich gezcele.
di sechste kunst kan gemeßin
und meistirlich gewegin;
der sal ich nicht vorgeßin,
di hantwerg er sere phlegin.
di sibinde lerit zcukunftige dinge
von dez hymmelz ummegange,
deße kunst ist nicht geringe
wer sy recht kan irlange.
di sibin togunde habe her da bi
also ich si dir wel bewise:
dy erste ist daz her meßig si
an tranke und ouch an spise.
dy andir daz her nicht spele
umme redelich gelt und ander habe
und phlege dez gerne und vele
und si girig und riße alz abe.
dy derte daz her nicht wel tribe
di bosin, unzcemelichin unkuscheid
mit eyme fremmedin, bosin wibe
daz untogunde brengit mit siner tuscheid.
dy ferde daz her bose gewalt
an keynen menschin lege
ez si danne also gestalt
daz en untad darzcu bewege.
dy funfte daz her nicht lige
noch gerne di luthe aftirkose
und si schelglichin betrige
und mit wortin schentlichin bose.
dy sechste daz her sich fliße daran
daz her nymande daz sine neme;
und waz wedir ere sy getan,
daz her sich dez sere scheme.
daz sibinde daz her guthe sethe
czu allin gezcitin ouch habe
und volge der gerechtikeid methe
und neme darumme nicht gabe.
so sint dit di sibin behendikeid
di do werdin zcu allin gezcitin
an eynen vollinkommen man geleid:
her sal kunne wol geritin,
snel uf und abe gesitzcin,
wol gedrabin und gerinnen,
ummegekerin und mit witzcin
von der erdin etzwaz gewinnen.
dy andir daz her kan geswimme
und in dem waßir getuche,
sich gewende und gecrimme
uf dem rucke und uf dem buche.
di derte daz her kan geschißin
mit armborstin, buchsin und bogin;
dez mag her danne wol genißin
kegin forstin und den herzcogin.
dy ferde daz her kan gestigin
ane leittern ab dez nod tud,
daz werdit wol nutzce in den crigin,
an stangin, an seilin, daz ist ouch gud.
dy funfte behendikeit mag ich sprechin
ist daz her kunne wol tornirin,
gestritin und ouch gestechin
und redelichin und recht geschustirin.
dy sechste behendikeit: mit dem ringin
beide geschermen und gevechtin,
vor andirn luthin wit gespringin,
mit der linkin hant also mit der rechtin.
dy sibinde: wol gedinen zcu tische,
getanzcin ouch und gehofiren,
daz bredspel em nicht laßin entwische
und alliz daz en mag gezcirin.
boecius der meistir gud
spricht daz di lar der wißheit
si eyn schatz also gar frud
und der edilstir den di werlt treid.
keyn ding mag sich em gegliche
daz man had uf deßir erdin,
her machit di luthe selig und riche
noch allim willin und erin begerdin.
von dem fure werdit her nicht vorbrant
noch von dem waßir irtrenkit,
gar edil machit her den bekant
der en den luthin schenkit.
di kunst benemmit keyn gewalt
danne gotis gewalt alleyne;
wo sy in eyme had eren enthalt,
dez lebin machit sy gar reyne.
dy dibe sy nicht gestelin kunnen
noch di roiber eyme geroibin,
von den muttin werdit si nicht enkunnen;
dez han ich ganzcin gloibin.
von allin lutin saltu lerne,
spricht seneca, waz dir ist unkundig
ungeschemit und ouch gerne,
so werdistu wise und mundig.
wan wer dez spottit der etzwaz kan,
der had di wißheit begebin
und nemmit sich der geckerie an
und furit eyn armes lebin.
had eyn ritter der gereitschaft nicht
wan her sal zcu strite gen,
wi werdit ez danne uzgericht
daz her wole moge besten?
darumme sal man merkin nu,
also spricht der meistir valerius,
daz deme strite gehorit zcu
feirley daz man nu habin mus.
daz erste daz sint starke knechte
nahe bi dez ritters sitin
di eme kunnen helffin gevechte
und wol kunnen mit dem stritin.
daz andir ist harnasch und swert
gewappint uz biz zcu fuße,
deße ding machin eynen ritter wert
und muez ez habin zcu buße.
daz derte ist spise und trang
daz her darvon gezcere
ab sin harrin worde lang
do her lit in deme here.
daz ferde daz her kunne gewiße
waz vorteils si darinne,
kunst, ubunge und bekenteniße
wi daz her den strid gewinne.
aristotiles der spricht
von deßin genantin feir stuckin
also di werdin uzgericht
daz si eynen ritter wol smuckin.
dry ding di machtin vor jarin
daz di romer alz obirwundin
und daz si zcu stritin loiftig warin
und gar wol darmede kundin
si hattin gudis gezcoigis sad
und warin eyntrechtig und getruwe
daz er eyner uf dez andirn tad
wol frilichin mochte gebuwe.
vegecius der wel ouch segin
von dez gudin ritters harnasche
her sulle ez laßin schone fegin
daz darane si weder rost noch asche.
sin vint darvon irschrickit,
wan ez schone ist und reyne
und en also eyn spigil anblickit,
so achtit her den ritter nicht cleyne.
wer gloibit daz eyn ritter sy
starg, kune und ouch stritbar
und sines gemutis freidig und fry
wan sin harnasch ist unfrutig gar,
swarcz und ruezfar gestalt
also ez in dem quate si fundin,
und zcurißin und ouch alt
und habe sich dez ermelich underwundin?
keyn vestir, seligir, lobelichir land
( achte ich in myme sinne)
wart uf der erdin ny bekand
dan do vel ritter wonen inne
di wole kunnen gevechte
und habin gereitschaft darzcu gnug
und sten noch frede mit dem rechte
und sint zcu striten wise und clug.
der meistir genant cassiodorus
sagit von dez stritis gewonheid
und undirwisit unz alsus
sy si trostlich den lutin und den vindin leid.
irschreglich ist ez den luthin sere
di dez seldin habin gephlegin
daz si sich sullen an striten kere.
di sint abir darzcu irwegin
dy daz dicke han angetrebin
und der ubunge vel begunnen
und sint von jogunt da bi blebin
und di wise wole kunnen.
wer in der jogunt daz antribit,
in dem aldir her darmede kan;
wer unerverit gar wol blibit,
wan her ez sal tribin an...
vegecius sagit abir andirweit
waz do gehore zcu deme strite,
daz si ubunge und gewonheit
man ge zcu fuße adir rite.
her spricht: zcu strite gehorit
daz man di wise wole kan;
daz volg werdit schere vorstorit
wo di unvorsuchtin sich dez nemen an.
di gewonheid zcu dem stritin
ist beßir danne di sterke,
dy kan zcu allin gezcitin
daz gewinnen wol gewerke.
tede dit nicht gewonheid und di lar
und der gudir harnasch an dem libe,
queme eyn starkir gebuer ouch dar,
her solde großis wundir tribe;
und hette her spise di gnuge
und eynen flegil in siner hant,
mer dan eyn ritter her wol sluge
wan ez were also gewant.
cassiodorus der spricht:
di rechtin, mutigin, starkin man
di harrin noch dem strite nicht,
si woldin alz liebir frede han
und ouch der ruwe phlegin,
wo en daz mochte geborin;
sy gebin di wise mit den wegin
daz si gewunnen und nicht vorlorin.
di selbin sint gerne senftmutig
mit den wortin in ere rede,
hobisch, toguntsam und ouch gutig;
di gerechtikeid und den frede
habin sy lieb zcu allir zcid
und sint doch in den stritin irwegin
und thun daz ane valsch und nid,
wan si habin sin dicke gephlegin.
dy abir vel gezcenkis irhebin
und steckin vol großir worte,
in den starkin stritin sy irbebin
und kommen in große forte.
di mit der rede gar freizlich sint
wo sy undir den luthin wandirn,
di stellin sich danne also di kint
und togin mynner danne di andirn.
dy arme luthe vel beroibin
und kunnen si wol geschindin,
czu den so habe ich keynen gloibin
daz si in stritin obirwindin.
di vele ungerechtikeit tribin,
dy sint werlich rechte zcagin;
an der spitzcin si nummer blibin,
sy laßin sich snel vorjagin.
nummer sal eyn man geflihin,
also spricht meistir tulius,
wan her sal zcu strite zcihin
adir ist darumme kommen us,
daz man en icht also eynen zcagin
hindinnoch allezcid halde
und obir en komme eyn bose clagin
und schande mit der unsalde.
man sal abir flihin alsust
wan der strid ist gancz vorlorin,
und sich gebin in di vorlust
wan daz banir ist zcumale vorkorin.
wan man dez stritis mag ummegegen
und dez creiz ist vorswegin
daz man kume werde gesen,
so ist danne gud sin vorzcegin.
wer danne dohindin blibit
ane redeliche, große sache
und eyne bisundirn were tribit,
dez torheit mochte man wol lache.
der had eynen starkin mud
der sich wol kan geubin,
und sin stetikeid ist ouch gud
wen scharffe ding nicht betrubin
ab en di biwilin rurin
mit eyner großin clage
so her di hertikeid muez volfurin,
und darum nicht wel vorzcage;
sundirn daz her sich in hute
al di wile veste heldit
und trostit sich in dem mute
und eynes gudin ratis weldit.
vegecius spricht abir: wo man
di bloßin an di spitzcin schickit
di nicht gudin harnasch habin an,
wi veste man en daz vorstrickit,
so flihin sy gerne zcu den stundin
wan er gesellin blibin tod,
und enzcebin selbir ouch großir wundin
und lidin in der were große nod.
ez schribit sente augustin
eyme ediln manne den her wol
kante bi deme namen sin:
eyn ritter sin adil merkin sol
und nummer anendelich gethu
mit werkin adir mit wortin,
daz geborit eme von rechte zcu
in togundin und gotis vortin.
ez schribit abir vegecius:
welch herzcoge fredis sere begert,
der mache sich mit sime volke uz
und bereite zcu strite sine phert.
welch herre wel gerne obirwinde,
der lere sine ritter und knechte
wan her sy kan mußig vinde
wi sy in stritin sullin vechte.
eyn wisir herzcoge ouch gerne macht
mit briffin und mit gereitin gelde
undir sinen vinden di zcweitracht
wo sy kegin eme legin zcu felde.
wol daz man deßis achtit cleyne,
so werdit ez doch den vindin swere
und ist doch groz, also ich meyne,
wan keyn ding schadit en also sere
also daz man eyne zcweitracht
in den di zcu felde ligin,
also vorborginlichin macht
daz sy danne undir eynandir crigin.
harte, veste, starke man
di gevochtin habin gar dicke,
di sal der herzcoge vorne an
czu eyner spitzcin schicke.
wan di do seldin adir ny gesahin
di luthe stechin adir howin
und große, tiffe wundin slahin
dez stritis wise anschowin,
so kommen si in vorchte zcuhant;
dez sal man sy danne beringin,
si wordin lichte in eyne flucht gewant
kundin sy darvon gedringin.
darum sal man si schickin
mittin in den hoiffin,
gar harte en daz vorstrickin
daz sy nergin sullin loiffin.
und wan eyn hoiptman der flucht enzcebit,
so sal her eyne andir partige han
e danne sich di flucht irhebit,
di sich dez stritis ouch neme an.
vel lichtlichir her daz danne endit
daz her di kunne wedir gelockin
und vele er danne umme gewendit,
di von dem strite sint irschrockin.
wan si danne etzwaz geruwin
und sich ouch baz besinnen,
villichte si danne uf er getruwin
dez stritens wedir anbeginnen.
welch hoiptman mit sinen witzcin
wel zcu eyme strite gehin
und wel setzcin sine spitzcin,
der sal dri ding da vor besehin:
di sunnen, den stoub und den wint
daz her sich darvone gekere,
si machin eme andirs di sinen blint
und hindirn sy gar sere.
wer do kegin der sunnen stet,
dem schinet sy in di ougin zcuhant
und wo wint und stoub in di ougin wet,
do had man sich obile hen gewant.
und muez her daz von nod han
in den selbin gezcitin,
so wende man sich ab man kan,
und treffe sy zcu der sitin.
di vinde sint bose zcu schißin
in stoube und in winde
wan di ougin obirflißin,
daz hindirt darzcu swinde.
tulius spricht: wo ouch eyn man
an di spitzcin frevelichin get
der mit dem swerte etzwaz kan,
und sich sere daruf let
dorch rum und dorch itelichkeid
und wagit do sin lebin,
daz ist eyn torliche erbeid
und mochte di wol begebin.
abir wan dez selbin tede nod
und queme dahen zcu statin
und trete danne in den tod,
daz mochte en allewege gebatin.
wan beßir ist ez gestorbin
dorch gemeynen nutz und frede
danne schadin und schande irworbin
und uf en eyne bose nachrede.
ez sprichit meistir seneca
von etzlichin erbarn luthin
di also weich werdin irzcogin da
glich den zcartin, jungin bruthin:
nicht unseligirs menschin mag werdin
danne wo da ist eyn erbar man
undir den andirn uf der erdin
der keynerlei gelidin kan
und deme noch ny leid geschach
von keynerhande dingin
und weiz nicht zcu sagin umme ungemach,
wi solde deme nu gelingin?
wan her ist gar unirvarin
in allirhandin der luthe sachin
und glichit sich eyme rechtin narrin
adir eyme wibe mit sime machin.
ez spricht der meistir plato
ouch von dez volkis stritin
in eyme sime buche also:
ab ez kommit zcu gezcitin
daz der hoiptluthe werdit me
danne eyner do alleyne,
so sullin si zcusammen ge
und sich gar gancz voreyne
daz si icht kommen undereynandir
czu zcweitracht und zcu crigin.
di jungin di sullin also wandir
daz si den eldistin vorswigin.
erin rad sullin si doch gebin
so si allirbeste daz mogin;
ist her den eldistin danne nicht ebin,
so sullin sy sin also gezcogin
daz si gerne volgin den aldin
und nicht do wedir sprechin,
darmede sy den seg behaldin
und bewarin großin gebrechin.
di schifluthe dicke undirgen
wan si varin in der zcweitracht
und darumme zcu crige sten,
gewißlichin danne er schade wacht.
wanne eyner volgit dem andirn nicht,
wi wollin si danne gevarin?
also worde dit ouch uzgericht
wolde man ez nicht bewarin.
aristotiles der spricht:
wan man hoiptlute wel kisin,
so sal man der jungin nemen nicht
man mochte andirs vorlisin.
wer wole ist irvarin
und had ez dicke getrebin an,
den sal man mit nichte sparin,
man sal en zcu formunden han.
der jungir laße em nicht vorsman
ab der eldir ist nicht riche
adir nicht also edil noch sime wan,
her sal eme gerne entwiche.
wan daz enist keyn schande
daz eyn aldir, armer, erbar man
danne formundit eyme lande
und eyn edeler daz leßit der sin nicht kan.
dez ritters truwe irschinit sere
der danne umme dez landis frede
czubreitit schone dez volkis ere
und machit daz obirwindin mede
also daz di vinde vorzcagin,
wan her den strid wißlich uzricht
und daz si gefangin werdin und irslagin
wan man da ordinlichin vicht.
gar gude ritter sint di man
di arme luthe nicht roibin,
sundirn di sich stritins nemen an
umme den cristingloibin.
ez sprichit sente augustin
in sime buche von der gotis stad:
ir werdin ritter, nemit dit in
und helffit daz sin werde rad.
dez menschin sele had nicht frede
di wile daz der lib lidit ungemach,
sy irquickit mit nichte di gelede
di darvone sint wordin swach.
also tud der geist der cristinheid:
di wile daz si zcu den gezcidin
beide ungemach und herzceleid
muez von heidin und ketzcern lidin,
so mag der cristin nicht mit ruwin
gotis dinst recht vollinbrengin
mit ynnikeid und mit ganzein truwin,
got wolle ez danne vorhengin.
e danne man zcu strite get
kegin ketzcern und heidin,
den cristin ez gar wole stet
daz si sich von sundin scheidin
mit bichten und mit ruwin
und nemen den licham cristi in,
so sullin si dez gote getruwin
her vorgebit en sunde und pin.
wol daz ez zcu allin gezcitin sy nod
wan man stritin wel adir vechtin,
daz man anruffe den lebundin god
umme hulffe noch deme rechtin
und eyn iclichir sin ding berichte
und bereite sich uf eyn sterbin
mit warir ruwe und mit bichte
daz her gnade moge irwerbin,
so ist ez doch vel nothir danne
umme vorgebunge allir sunde
czu thune von eyme cristin manne
daz her sich vordir zcu gothe vorbunde.
der genantir lerer vordir sagit:
o mensche, hastu in der zcid
dine sunde mit ruwin nicht geclagit
und also gegangin hen in den strid
in hochfart, haße und obirmuthe
und den strid villichte an dich genommen
uf daz du quemist zcu großirme guthe
und nemist von den luthin frommen,
hastu in diner herschaft di sterke gar
und din großis volg besunnen
di do machin eyne breite schar,
meynistu danne du hast gewunnen,
neyn, god wel ez nicht also han!
her had ouch dines stritis macht;
wer sine hulffe nicht ruffit an,
dez werdit von eme cleyne geacht.
wer sich uf sine sterke let
und uf sin großis gesinde,
ez kommit daz en eyn crenkir slet
und kan dez nicht vorwinde.
her mag nummer obil gesterbin
wer noch gotis gnadin ringit,
her mag wol nutz und ere irwerbin
gar snel eme ouch gelingit.
furit her danne eyn toguntsam lebin
und wel den strid wedir di ungloibigin thu,
god wel em sin riche gebin
und der merteler cronen darzcu
ab her umme den cristingloibin
in dem strite werdit irslagin,
nymant mag en dez beroibin
also di heiligin lerer sagin.
der sterbit ouch gar seldin wol
der nicht stet noch dem rechtin
und ist großir sunde vol,
deme werdit swere zcu vechtin.
isidorus spricht: solchir luthe tod
sal man in der cristinheid alleyne
clagin und ere lange nod
in eyme medelidin beweyne
di ane ruwe dit habin begangin
und villichte vordinit di helle
und gotis licham nicht han enphangin
noch woldin sich darnach stelle.
man sal sich abir nicht betrubin
umme di zcu gothe wendin sich
und sich in siner liebe ubin,
der tod ist zcumale lobelich.
gregorius uns lerin wel
daz man den ketzcern sulle sture
( do her schribit obir ezechiel)
mit dem swerte und mit dem fure.
her spricht ouch: ist daz wir unz darin
mit alleme fliße setzcin
daz wir en angelegin pin
und di bosin cristin geletzcin,
daz sullin wir ane vorchte thu,
wan si sint gotis dinern gram,
do wel her unz ouch helffin zcu
habin wir zcu unsirn sundin scham.
mer der selbe lerer spricht:
sehistu eynen fromen cristinman,
den saltu irzcornen nicht,
du salt gotis vorchte han
uf daz en god icht reche
der in sime herzcin ist,
( nu merke waz ich spreche)
und schone sin zcu allir frist.
tustu eme unfrede,
du beschemist dinen gloibin
und irzcornist god darmede;
der kan dich wol beroibin
libis, gutis und der erin
gar in kortin stundin,
dez had man noch deßin lerin
di warheid dicke fundin.
nymant kan wol gemerke
do nicht sint strite adir crige,
in deme frede sine sterke;
manchir muste er geswige.
glichir wise nymant gesprechin kan
her werde dan von den ketzcern getrebin,
daz her si eyn bestendigir cristinman,
so mag her danne gancz enzcebin
daz her umme sinen lip und lebin
den cristingloibin wolde behalde
adir den umme di pin begebin
und komme in ewige unsalde.
sint di nu gotis kindir genant
di gerne dez landis frede machin
und di armen schutzcin und daz lant
mit manchirhande sachin,
ane zcwifil di do wedir sint
und den frede vorterbin,
sint dez bosin, vorfluchtin tufils kint
und sine rechtin erbin.
abir spricht her: etzliche heißin ritter
di nicht vel han gestretin,
di erbeid were en gar bitter
begunde man si dez bethin.
etzliche heißin ouch cristin
di der werke nicht begen,
di ouch mit erin listin
cristus lare wedirsten.
si habin beide dy namen
der si sich schone vorhebin,
der werke habin sy eynen schamen
der sy gar seldin enzcebin;
dez ist er ere gar cleyne
di sy darvone irwerbin,
er werdit vorgeßin reyne
von gothe wan sy gesterbin.
ez spricht der meistir pericles
daz keynerlei golt noch gud gewant
( vor war saltu mir gloibin des)
machit eynen gudin ritter bekant
noch keyn buntwerg noch edil gesteyne,
sundirn wan sin schilt ist zcustochin
und der bort ist zcuhowin reyne
und sin helm ist zcubrochin
und sin swert had große schrundin,
so ist der ritter gezcirit wol.
had ouch sin antlitzce blutige wundin,
bilche man en danne lobin sol.
petrus perle also spricht:
keyn betruplichir ding man sehit
an eyme ritter, dez sit bericht,
danne daz her stetlichin mußig gehit;
darmede her der gudin gewonheit
siner ritterschaft gar vorgißit
und kommit danne in vordroßinheit
di eme di ritterschaft frißit
und machit eme ouch sinen mud
unlustig und unfletig,
daz her danne nicht nutzlichis tud
und werdit gar unretig.
di ritter di von dem rechtin
soldin ubin er mannis sterke
und wedir dez cruzcis vinde vechtin,
an den mag man daz nu merke
daz si vechtin mit deme win
und ubin den rechtin mußiggang
und wollin vol gudir spise sin
und suchin den allirbestin trang.
si werdin alle ritter genant,
gar unglich ist er lebin;
di ritterschaft blibit ungeant,
in untogunde sy sich gebin.
erin spangin man nu nachkaft,
lewin sint sy in erme huz,
si lestirn sere di ritterschaft,
si sint hasin wan si kommen uz.
si rithin uf den feldin,
do wollin si alz di hasin hetzcin;
beginnen sich di vinde danne meldin,
so wollin si er swerte dan noch wetzcin.
eyn cleynes ungemach tud en we
dez si gar ungewonit sint.
wan er wollust nicht mag gesche,
so betrubin sy sich also di kint.
unnutzce ist dez ritters lebin,
spricht der meistir vegecius,
di sich in zcartheit wollin gebin,
di gebuer di tribin si hirnach us.
si furin wipliche wise
mit cleidirn und mit tranke
und gebruchin cleynlichir spise
adir wollin darumme cranke;
und wanne sy sullin herferte thu
mit erin genoßin zcu velde,
so sint si nicht geschickit darzcu
wedir in der budin noch in dem gezcelde.
di hertin ritter an der sunnen
dez schatewans han wenig gephlegin,
manchir erbeit han si begunnen
und wißin von badin nicht zcu segin.
er legir ist eyn scharffir ackir,
gar meßig er spise und er trang,
dez nachtis gewappint und wackir,
waßir und brot, fleisch obir lang.
tiffe grabin si umme sich machin
und thun manche große erbeid,
steyne si tragin, dez nachtis si wachin
wan sich di zcertelinge han geleid.
di laßin er zcartheit nicht undirwegin,
si habin gudis bettegewant,
er nachtruwe sy sußlichin phlegin,
di badehemmede sint en wol bekant.
daz er harnasch solde sin,
er swerte und er schilde,
daz ist gudir methe und win,
gebrathin zcam und wilde.
er gleven daz sint ysirn spiße
daran di gense und di huner bratin,
der wollin si vel me geniße
danne hi vor er eldirn tatin.
si haldin sich in allir maße
also ab si zcu eyner hochzcid gingin,
mit sanftem lebin und mit quaße;
noch keyme strite wollin si ringin.
petir perle abir noch me
von den rittern clagit
daz er orden wolle vorge,
er lebin em nicht behagit.
her spricht: der fromen ritter ordin
beide undir jungin und den aldin
der ist nu gar zcu nichte wordin,
di togunt werdit wenig gehaldin.
wer aller schemlichst nu swerit
und ist bosir worte vol
und undir en also eyn tore ferit
mit buberie, der gevellit en wol.
wer god nicht vorchtit in siner tad
und gotis diner obil gedenkit
und uf geistliche luthe tribit spod
und den cristingloibin crenkit
und sin unrecht heldit veste,
der werdit nu gestrenge genant
und heißit undir en der beste;
her werdit abir zculest geschant.
der ritter zcucht di ist nu uz
von den deßir spigil uffinbart,
also von en schribit vegecius
und di andirn meistir wol gelart,
wi toguntlichin si sich soldin haldin.
nu ist er togunt vorswundin,
si kunnen wedir libis noch mutis gewaldin,
sy habin andir wise nu fundin.
etzwan waz ez also geschickit
wan eme di ritterschaft wart zcugeleit,
daz her sich zcu den rittern vorstrickit
und swuer darobir eynen eid
daz her noch erin begerdin
beschermen wolde den gemeynen nutz
und gotis ritter also werdin
und der cristinheid merin schutz,
wetwen und ouch di weisin
beschermen wo her kunde,
vor unrechte und vor freisin
ez tedin vinde adir frunde,
und vorne an der spitzcin sten
wan man umme recht wolde stritin,
und nicht flihin noch abegen
danne zcu rechtin gezcitin;
und daz her sinen lip und sin lebin
dorch den heiligin cristingloibin
und dorch gemeynen nutz wolde ufgebin
und dez solde en nymant beroibin.
in di kerchin si etzwanne quamen
und enphingin von den pristern den segin,
er swerte si von deme altir namen
di selbin fromen gotis degin
und bekantin daz si gote zcu erin
der cristinheit kindir werin wordin
und woldin sich an keyne boßheit kerin,
sundirn haldin der fromen ritter ordin.
si woldin beschermen di gotishuez
und daz an den obiltetern rechin
und ouch der armen luthe cluez
wo sy irkentin solchin gebrechin.
sy woldin irlosin er vatirland
czu welchin gezcitin dez tede nod.
nu had ez sich alz ummegewand,
sy meynen si habin keynen god.
sy werdin nu ritter uf den veldin
wan si der wetwen kuwe tribin
mit obilsprechin, fluchin und scheldin
und slahin sich mit den armen wibin.
kerchin und clostir sy nu schindin,
cristum sy sines erbis beroibin,
der weisin gutis si sich undirwindin
also ab sy ny gewunnen cristingloibin.
sy obirsetzcin di armen
mit bosir gewalt und ungerichte
ane gotis vorte und alz irbarmen
und machin si ouch gar zcu nichte
uf daz sy er hochfart getribin
und gehofiren den schonen frowin.
ab sy daz lange zcid nu antribin,
daz mag man darnach wol schowin:
lip, gud, sele und ere
di werdin also darvon vorletzcit;
waz had der mensche uf erdin mere
daz en hirobir irgetzett?
nu sprichit abir vegecius
in sime erstin buche
von der ritterschaft alsus,
wer dez nu wel gebruche:
in den rechtin heißin landin,
do wonen blode luthe ynne;
der sunnen hitzce had daz vorhandin
daz sy nicht blutis mogin gewynne.
er lichamme di vortrockin
von fuchtikeid und von blute,
darumme si danne also vorstockin
daz si blode werdin in dem mute.
ich gloibe wol daz keyn man
lebe zcwar uf deßir erdin
der nicht zcwifele daran,
eyn gebuer der mochte werdin
czu dem wappin bequemelichir
danne eyn andir hantwergsman
her were großir, sterkir adir richir,
wan her sich dez ritens neme an,
umme daz her sich hartir erbeid
von jogunt uf had generit;
der sunnen hitzce her vortreid,
di grobin spise her zcerit.
her had nicht nod umme di bad
der di zcertelinge phlegin,
von waßir und brote werdit her sad.
ouch uf der erdin gelegin
in deme harnasche tag und nacht
mit erbeid getragin und gehabin,
wenig geslaffin und vel gewacht,
dez had her vor dicke enzcabin.
wer mynner lust uf erdin had,
der vorchtit ouch mynner den tod;
wer quaßis nummer werdit sad,
deme tud gar we eyn cleyne nod.
di rittirliche frolichkeid
mit loiffin und mit springin
mannig hobischis spel zcu wege treid
mit schißin, werffin und ringin.
man sal sich wole vorsuchin
mit manchirlei bewegin
und umme gemach entruchin
und nicht wiplichin vorlegin.
di snellikeid di eyn man ubit
von jogunt uf mit dem libe,
di werdit wol unbetrubit
wo si daz vechtin sal tribe;
wan wo du sehist eynen wisin man
kune, risch und ouch irwegin
und der wol gevechtin kan,
der ist eyn rechtir degin.
und ab her wole nicht ist groz,
had her dez libis sterke,
her ist eynes gudin ritters genoz;
dit sal man an eme merke.
vel beßir sint die behendin
di wißheid und sterke habin,
danne di großin an allin endin;
dez had man dicke enzcabin.
di vischer und ouch di vogeler
und di daz tuch kunnen gewebin,
schuchartin, snyder, butheler
und di stetlichin in fullede lebin
und di er hantwerg ubin also
daz sy darzcu stille sitzcin,
der werdit man seldin zcu strite fro;
si togin nicht an di spitzcin.
di smede di sint alliz gud
und di mit dem isin ummegen
und di do habin eynen solchin mud
daz si zcu ere erbeid sten.
di zcimmerluthe und fleischhower,
di gißer und di steynmetzcin,
di meßerer, becker und lower,
di jeger di daz wilt hetzcin,
dy herße und hindin vahin,
di bern stechin und di wildin swin
und wolffe und andir wilt irslahin,
di sullin hirzcu gerechint sin.
wer di lant beschermen sol
und di strite zcu rechte uzrichte,
der bedarf wißheid und gluckis wol
und daz en god ouch phlichte.
ist her danne wol geborin
und had gezcugis di gnuge
und ist mit den sethin uzirkorin,
god mag eme gnade fuge.
di hobischeid machit den ritter gut
und ouch sin menliche zcucht,
dy schemede daz her nicht missetut
und nicht vorzcagit noch tud flucht.
griffit her ez nicht homutlichin an
und sin bestis rechte wol besinnet,
her mag solche gnade darvon gehan
daz her alle strite gewinnet.
keyn ding zcirit di ritterschaft
also wole und also swinde
also daz man si mit ganzcir craft
in dem gehorsamme vinde
in den husirn und uf der straße,
si sitzcin, gen adir ritin,
daz sy der sethe habin maße
in eyntracht zcu allin gezcitin
und nicht an eyme huffin
loiffin dorch eynandir
mit schrien und mit juffin
also di gebuer von dem tranke wandir.
hi prufit man erin gehorsam bi
also ab sy czu velde legin,
wi ez danne umme si mochte gesi
und wi sy er wise phlegin.
den sweristin schadin den man had
und von den vindin lidit,
ist wan di ordenunge nicht had stad
und man ane eyntracht stridit.
wan sich daz volg also teilit
und bi eynandir nicht wel blibin
und in hoen muthe geilit
und wel den ungehorsam tribin,
so nemen sy dicke großin schadin
e danne man dez werdit gewar
und werdit danne also beladin
daz ez uz der were kommit gar.
dy hoiptluthe ouch in dem here
di dez strites nemen war,
di sal man richlichin nere
und mit gute haldin gar.
abir di andirn und di geringin
di do keyner ubunge phlegin,
di sal man mit solchin kostlichin dingin
wole do laßin undir wegin.
ez ist vel gud daz man ez kan
und lernit mit wißheit vechtin
und sich der ubunge nemmit an
undir den rittern und knechtin.
wan nymant stetlichin vorchtit sich
vor deme daz her wole kan,
ez ist eme gar gewonlich
waz wol gelernit had eyn man.
waz ist der tregir ritter nutzce
der ungeubit erbeitit ungerne?
her kan wedir lant noch lute geschutzce,
her wel ouch keynerlei gutis lerne;
vorlorn zcu grunde ist der solt
den man eme von hofe gebit,
man salde eme nummer werdin holt
an deme man solchis enzcebit.
in allin stritin fromit baz
danne di mennige tud di sterke
und di wißheit, merkit daz,
mit der god ouch wel werke.
vele luthe wo di sint unvorstandin,
di hindirn undir eynandir sich;
wer icht redelichis had vor handin,
der thu darnach und merke mich.
di freidigin ritter di sint gud,
noch beßir sint di getruwin;
di wißheit vor di sterke tud,
di aldin gen vor di nuwin.
eyn getruwer ritter zcu den stundin,
also spricht sente bernhard,
der wel nicht clagin sine wundin
wan eme daz werdit geuffinbard
adir sinen herrin anesehit,
daz her vorwundit ist sere
und also blutig vor em stehit,
so clagit her danne nicht mere.
salustius der spricht also
daz di eyntrechtikeid si gar gud,
und den gehorsam achtit her ho
wanne man etzwaz treflichis tud.
große hulffe si dicke brengit
mit gar wenig luthin
wan der gehorsam dez vorhengit
daz si sten wol zcu bedutin.
da wedir ist di zcweitracht
und der eigener wille
di gar großin schadin macht
wo man ez nicht kan gestille.
abir spricht vegecius mere
in sime andirn buchelin
und wel di fromen ritter lere
daz si sullin eyntrechtig sin:
von nod so werdit gar spete
dez stritis eyn obirwindin
wan sich der zcweitracht gerete
under en do leßit vindin.
di zcweitracht kommit von hochfard
adir von großir torheit
und werdit di nicht wol beward,
so geschit dem volke großis leit.
di hochfart toug nicht in stritin
und ouch di torheit al darzcu,
god vorwaßit si zcu allin gezcitin
und man mag vor er nicht gud gethu.
wo der luthe erbeid ist groz
und di wappin swere zcu tragin,
der geniez cleyn und dankis bloz,
di zcucht herte und wol zcu clagin,
do werdit von daz heer gar cleyne
wanne dit di lenge also werit;
di eynunge vorget ouch reyne
wan man dez fredis nicht begerit.
vel liebir hulffin si darzcu
wo di erbeit cleyne were
und wo man en gutlichin wolde thu
und en den solt ouch mere.
di aldin ritter sullin nicht
uz den stritin blibin
di wile daz en nichtis gebricht
von creftin an erin libin.
wan si den harnasch nicht mogin getragin
und zcu pherdin wol geritin,
so sint si dannoch in erin tagin
gar nutzce in großin stritin:
si kunnen gudin rad gegebin,
der fromit danne gar swinde;
wollin di jungin darnach lebin,
sy mogin wol obirwinde.
czu dem erstin sint di schutzcin gud
wan man dez stritis beginnet.
gar we man vorne der spitzcin tud
welch schutzce daruf sinnet;
und wer daz panir furit,
werdit danne der ouch geletzcit
und ab man den hoiptman rurit,
dit si alle in engiste setzcit.
di spitzce benemmit en den trost
werdit si zcidlichin gebrochin
und werdit daz panir danne gelost,
irschoßin adir irstochin
adir dez stritis hoibitman
wer den kan danne gemerke,
so ist ez snel darumme getan,
gar wenig hilft danne er sterke.
daz snelle und gude geschutzce
der vinde ougin vorblendit;
czu dem erstin ist ez gar nutzce,,
den frechin mud ez wendit.
czu beidin sitin sullin si sin
di dez geschutzcis phlegin,
sy wandirn ouch wol uz und in
darnach ez en ist gelegin.
waz man in andirn dingin
vorsumit adir vorlaßit,
daz mag man wedir geringin
wan man ez andirweit vorvaßit.
waz man abir in den stritin
vorlaßit und vorsumit,
daz kan man in den gezcitin
nicht wedir brengin wan ez gerumit.
gar seldin kommit ez also dar
wanne man zcu erst danedir lit
und der vorlust ouch werdit gewar,
daz man darnach gewinne den strit.
darumme ist di vorbesicht
in den stritin zcumale gud,
di wißheid di trugit den ritter nicht
daz her daz zcu dem erstin tud.
schißin, swimmen, stigin
sal eyn ritter wole lerne,
deße dry stucke in groß in crigin
mag man werlichin kunnen gerne.
man mag nicht wol gehabin
obir alle waßir schone bruckin,
man muez ouch obir di tiffin grabin
vel dicke gar hertlichin ruckin.
keyn ding ist zcu thune swere
daz man heldit in der gewonheit,
darum sal man dit ubin sere
doheyme mit stetlichir erbeit.
man sal ouch lernen vechtin
gar wole zcu beidin sitin,
mit der linkin also mit der rechtin;
dit hilffit sere in den stritin
und ouch in deme rynnen
wan man mit beidin hendin
sich werit mit wisin synnen,
czu den sitin beidin endin.
wo man had eynen kunen man
der starg ist und ouch wise
und gudin harnasch tregit an,
der mag eyn heer geprise,
eynes forstin panir gefurin
und allin endin daz beste gethu,
di vinde zcu dem erstin gerurin;
deme sal man sine glichin schickin zcu
di danne zcu rechte uf en wartin
und en habin in ere huthe,
di mit eme stehin in deme hartin
und daz ende brengin zcu guthe;
und ab her do icht vorsinne,
daz eyn andir daz vollinbrenge;
und ab her di stad muste rume,
daz man ez vort danne irlenge.
wo swerlich ist daz legir
vor den vindin mit dem here,
do sal man ouch kisin daz wegir,
wi man kan, mit der were
und sich alumme wol begrabin;
ab en dez nachtis felete di huthe,
daz man doch were mochte gehabin
und en der grabe queme zcu guthe.
vor allin dingin ist daz gud
daz man daz wol bestellit
daz dem volke nicht irschrecke der mud,
ab man si snellichin obirvellit
dez nachtis adir von ungeschicht,
daz danne daz heer wol geordint si
und gereite wol uzgericht
wer deme andirn sulle wesin bi
an der spitzcin und bi deme panir
und ouch zcu welchir sithin,
hindin, vorne daz deckin schir
und ouch zcu pherde rithin.
und ouch ab eyn ungefelle
an di spitzcin und an daz panir queme,
daz man daz also wol bestelle
daz eyn andir daz snel an sich neme.
wan aristotiles der spricht
daz eyn cleyner erretum in dem beginne
wan ez nicht wol werdit uzgericht,
mag gar eyn großis erresal gewinne
e danne ez kommit zcu deme ende.
dit sal nu eyn wisir hoibitman
vorhen besinne und abewende
und bewarin, ab her ez kan.
dicke werdit gar eyn großis fure
von eyme gar cleynen funkin
und wan man em nicht zeidlichin wel sture,
so ist der gebu zcumale vorsunkin.
nu spricht abir eyns also
in sime dertin buche vegecius:
eyn fromir ritter werdit fro
wan her dorch frede zcuhit us.
sal man den frede gewinne,
man muez darumme vaste rithin
und uf di herferte dicke sinne
und biwilin ouch darumme strithin.
mannig hertis legir ouch danne
habin tag und nacht zcu velde
und darumme vechtin, si wißin nicht wanne
sich di vinde wollin melde.
sy mußin lidin hungir und dorst,
vel dicke ouch gar große hitzce
und von regin und winde forst,
von donnerwettir und von blitzce.
ab en darnach di ere enstehit
vor andir borgere und gebuer,
ummesuz daz werlichin nicht geschehit
wan er wage ist groz und werdit en suer.
nicht sal man sich laßin vordrißin
wo man mit here zcu velde lid,
daz di waßir di nicht mit strame flißin,
der man do zcu nutzcin phlid
di sal man gar wol bewarin
daz si nicht vorgiftigit werdin;
groz schade mochte en wedirvarin
beide an luthin und an pherdin.
ez twingit dez hungirs gebreche mere
daz volg zcu manchin gezcitin
den si dicke gewinnen in dem here,
dan daz stormen adir daz stritin.
der hungir ist eyn scharffis swert
und obirwindit ane erbeid,
her machit daz man dez fredis gert.
darum so biz zcu dem erstin bereid
daz du spise gnug irwerbist
di man dir stetlichin brenge,
und nicht mit dime volke vorterbist
wo du zcu velde blibist di lenge.
kanstu dez ouch gedenkin
daz dine vinde keyne spise han,
du macht si darmede so sere crenkin
du gewinnest en lip und gud an.
nymant kan behaldin sin gud
danne mit gudin rittern und knechtin
di wol getrost sin und habin mud
und ez werin und wedirvechtin.
darum sal man di lieb han
di wole darmede kunnen,
dy mennige dez volkis dez nicht kan
wan si sint darzcu unvorsunnen.
di kunst di get der mennige vor
mit wißheit und mit creftin,
dy mennige dicke daz wol verlor
wan di irvarnen daz nicht beheftin.
daz werdit gar sichir vollinbracht
dez sich di vinde nicht vorsen
und wenig daruf habin gedacht,
daz ez en ummer sulle geschen.
darumme sint di liste gud
der man heymelichin beginnet,
und di ufsetzce di man tud,
und di huthe wer di wol besinnet.
gar große ding di lin daran
ab man den strid sulle vorzcihin
adir ab man en hebe zcu stunt an
wo man nicht vone mag geflihin.
man meynet dicke di hervard
sulle schir eyn ende habe,
so werdit ez danne lengir gespard
und get nicht zcidlichin abe.
also lidit man danne gebrechin
in den stetin adir in den sloßin
und kan daz danne nicht vorbrechin,
dit machit di luthe vordroßin.
darum ist dit di rechte wise
wo man sich dez heris vorsehit,
daz man sich richte vor uf spise
e danne ez also geschehit.
wo man mit here zcu velde lid,
do ist ez darmede nicht sad
daz man sich uf di selbin zcid
lagirt an eyne beßir stad.
kan man noch eyne beßir vindin,
di sal man zcuhant nemen in
uf daz sich der nicht undirwindin
di vinde di do kegin en lin.
wo man zcu den sitin nicht kommit zcu,
do ist dez heris legir gut
und hindin und vorne mag were gethu,
do werdit ez lichtlichin behut.
ez meynen etzliche weppenere
di stritis nicht vel habin gephlegin,
wan man di vinde kunne beswere
daz si in solcher maße werdin belegin
von geberge, waßirn adir grabin
do sy vor en legin ynne,
daz si keyne flucht mogin gehabin
und en nicht mogin entrynne,
daz sy zcumale unmaßin nutzce,
wo man sy also kunne ummeringe.
sy lernen sich dez wole schutzce
vor deme selbin hertin dinge;
ez wechsit dicke di kunheid
von engistin und von missetroste
wan ez en also herte werdit geleid,
daz si danne daz selbe loste:
also wan si sahin er vorterbin
und daz si nicht kundin darvone kommin,
so woldin si danne erlichin sterbin
und irkregin darvone großin frommin.
darum so sprach her scipio,
der freidigir romischir ratisman:
man sal den vinden stad laßin also
daz er volg von dannen geflihin kan.
wan wer do von dem strite fluhit,
sine frunde her sere irschreckit;
di zcageheid darvon uzbluhit,
dy kunheit der vinde her dirweckit.
und wo man große sichirheit had
und sich keynes schadin vorsehit,
do gewinnet di flucht di großtin stad
wan man der vinde zcukunft vorstehit.
wer uf den schonen wesin ißit
und slehit sine pherde an daz graz,
gar sere sich danne der vorgißit
in siner reise umme daz.
her vorchtit sich villichte gar cleyne
und mochte großin schadin enphan.
dy unbesorgetin ich hi meyne
di eris dingis keyne achte han,
dy nemin biwilin großin schadin
und werdin darzcu der luthe spod;
si wollin in allin waßirn badin
und kerin sich an nymandis gebod.
keyn großir schade dem volke geschehit
daz sich nicht wel besorgin
und alz mit lustin ummegehit
beide den abunt und den morgin.
wer achte danne uf di selbin had
und si stormlichin irschreckit,
der machit si mit cleynen dingin mad;
also werdit er schade irweckit.
nummer sal man dez begynnen
daz di vinde gerne sehin
sundirn allezcid daruf synnen
wi nutz und frome moge enstehin.
keyn homud sal unz darzcu brengin
daz wir icht laßin undir wegin
und icht vorkortin adir vorlengin
dez wir noch nutzce mogin gephlegin.
an di spitzcin setzce man nicht
eynen ritter, ab her sin begert,
deme zcu stritin kuntschaft gebricht,
wi frome her si adir wi wert.
ez hilffit da wedir adil noch gud,
schonheit, kunheit adir frunde,
sundirn eyn starkir, wisir mud;
und wer wol darmede kunde
und were vel darbi gewest
und hette god lieb und sine ere,
der dorfte nicht machin groz gebrest,
god hulffe em harte schere.
ez sprichit sente augustin:
wan du wilt zcu deme strite gen
und tust an daz wappin din,
so saltu daz ouch wol vorsten
und daz di wile merke
daz god din hoestis wappin ist,
der dir gebit dez libis sterke
und dich behutit zcu allir frist.
her gebit dir ouch di wißheid
daz du den seg wol beheldist
ab sich din hoffin zcu em treid
und dine hende kegin em feldist.
du macht dine vinde obirwindin
ab dir wol der sterke gebricht,
und zceichlichin sine gnade irvindin
ab din munt sin lob di wile spricht
und din herzce stet in eyme getruwin
also daz her dich nicht vorlaße
( dine sunde di laz dich ouch ruwin
und daz du sy mere wollist vorwaße),
so habe keynen zcwifil daran
god hilffit dir danne vechtin
und wel dich mit nichte vorlan
stestu noch dem rechtin.
trostlich sal eyn herzcoge sin,
wackir, nuchtirn und wise
und alle sache nemen in,
sin volg haldin in solchir wise
daz her beware di zcweitracht
daz di nicht neme obirhand;
wo di undir en werdit gemacht,
dez sal her sturin alzcuhand.
den strid hebe her mit nichte an,
ab her den kan wol gelaße,
wan di sinen zcweitracht han
biz her di wol gesaße.
keynen strid sal her besprechin
czu haldin uf eynen bestacketin tag
her irkenne dan siner vinde gebrechin
daz her en wol angesegin mag.
ez kommit dicke daz eyn cleynes heer
eyn großis, starkis obirwindit
und tud mit listin sine weer
daz ez sine vinde schindit.
dit ist eynes wisin herzcogin schult
der daz kan wol uzgetichtin
und mit gotis vorchtin ist irfult
und sin volg kan angerichtin.
ez ist gar sere unglich
czu der zcid wan man stritin sal,
daz di mudin machin sich
an di geruwetin mit glichir zcal,
eyn betrubetir kegin eyme frolichin
und eyner der do loiffit bloz,
kegin eyme gewappintin richin,
eyn crankir kegin eyme mit sterke groz.
und wan man danne stritin sal,
so sal eyn herzcoge kune und wise
irvorschin in sime heer obiral
heymelichin und lise
waz sine ritter danne clagin;
ab sy sich darzcu gehabin wol
adir ab sy darkegin vorzcagin,
darnach sal her sich ratis irhol.
an erin antlitzcin merke her daz
und ouch an erme gange,
dy rede meldin ez vel baz
ab en darzcu ist bange.
nicht strite her, daz rathe ich,
wan en swere darzcu ist;
ez anit den luthin sichirlich
wan sy eris gluckis han vormist.
getruwe nicht alzcu sere darzcu
ab di jungin ritter stritis begern,
noch den wol vorsuchtin saltu thu,
di jungin mogin dich nicht gewern.
wan der herzcoge vormanunge tud,
daz hilffit daz volg gar swinde,
di sterke wechsit und der mud
und helffin em obirwinde.
al mittin in den striten
sal der herzcoge mit siner gewalt
czu der rechtin hant do riten
uf daz sin volg werde wol bestalt,
czuschin den di zcu pherden sint,
und den ouch di zcu fuße gen,
di her alle zcusammen bint
und heißit si danne veste sten.
do ist her allirbeste bewart
und mag sin volg geschicke,
eynen iclichin noch siner art
und di sinen vormanen dicke.
eynen rad sal der herzcoge ouch heymlich mache
umme eyn ding dez her nicht willin hat,
und laße danne eynen meldin di sache
und thu di wile eyne andir tad
daz nicht vel luthe wißin
und do em nutz mag von ensten,
also werdin sine vinde beschißin
wan man eyme andirn nach wel gen.
und wan man icht ernstlichis wel begynne,
do heische man vele luthe zcu
und bethe rad und daruf synne
und eynen iclichin sin bestis thu.
wan der herzcoge danne had gehort
den rad von den sinen allin,
so achte her eynes iclichin wort
und laße em di wole gevallin.
daz beste sal her danne uzirwele
noch sime eigin synne und rathe
und mit sinen getruwin obirspele
und thu darnach danne drathe.
etzliche ramen gudir zcid
noch dez himmels loiftin
wan si sullin haldin den strid.
dit habin di ungetoiftin
di wisin babilonischin zcu dem erstin fundin
und wise judin mit den heidin
di dez gesternes kunste wol kundin,
dit vindit man geschrebin von en beidin.
moses und ouch abraham
kundin deße kunst gar wol
abir god en mere zcu hulffe quam
und liez syner gnade sy sich irhol.
ab wol der himmel wedir sy waz,
dannoch sy di strite gewunnen;
dez himmels meistir machte daz
den sy allezcid wol besunnen.
den konnig daviden und josuen
god selbir stritin larte
wi sy darmede soldin ummegen,
er iclichir darnach gebarte.
judas machabeus genant
der streid manchin ebinturlichin strit,
dez ritter ordin her sich undirwant,
sin hoffin zcu gothe waz allezcit.
vel nutzcir der judin gehorsam waz
den si alz zcu gothe trugin,
danne di lune di man den heidin laz
di sy ane were irslugin.
noch so ist ez gud darmede
wer solche kunste wole kan,
abir god gebit den seg und den frede
wedir daz gesterne wem her ez gan.
dez muez ich eyn wenig schribin
doch von den selbin kunstin
uf daz ich ouch moge blibin
in myner jungin herrin gunstin
und der andirn myner frunde
den ich deßin spigil schenke
und gesmuckete ab ich daz kunde,
daz sy myn gutlich woldin gedenke.
wan der mand in den zcwillingin ist
adir in dem crebiße adir schutzcin,
mit gotis hulffe zcu der frist
den luthin si danne nutzcin
di dez stritis beginnen,
habin si darzcu rechte sache
und in demud mit gotis hulffe gewinnen,
do sal er mud nicht ane swache.
in saturnus und in martis stundin
( wer di wole kan gerechin)
der erst zcu velde dan werdit fundin,
der gewinnet also di meistir sprechin.
wan saturnus ist bi der sunnen
adir mars mit mercurio sted,
so werdit der strid von deme gewunnen
der zcu dem erstin darzcu ged.
dit sal geschen ane hochfard
und alz ane großin obirmud
und daz man zcu gothe si gekard
und nicht vorgiße unschuldigis blud.
wan mars in deme tarande were,
wer crichisch howe dan bi eme truge,
den sterkete ez unmaßin sere
daz her sine vinde vinge und sluge.
isere zcu eyme schapele gemachit
phlag uf zcu tragene hercules;
daz glucke en danne anelachit,
in sinen stritin enzcub her des.
johannes mit dem guldin munde
furit ouch eyne solche rede
der man eme zcu etzlichir stunde
gar wole mag gevolgin mede:
ez fluhit dicke eyn kuner man
wan sin vechtin ist obirwegin
und wan her sehit, daz her nicht kan
der winnunge wol gephlegin;
und daz ist keyn schande ouch nicht
in eyner solchin maße,
eyn tore dicke vorgebins vicht
und mochte ez wol gelaße.
mag her abir darvon nicht kommen
daz en der schade wel drucke,
so were her sich zcu frommen,
villichte mag ez em glucke.
vel dicke ist ouch daz geschen
daz eyner bestunt starkir dry
wan her en nicht mochte engen
und bleib vor en dez schadin fry.
dit ist nu der ritter spigil
darynne si sich sullin beschowin
bevestint mit der togunde sigil.
god laße en der wol gezcowin!
weme sine ougin triffinde sin
und had lastirblattirn darynne,
der sal nummer gesen hirin
her mochte darvone fleckin gewynne.