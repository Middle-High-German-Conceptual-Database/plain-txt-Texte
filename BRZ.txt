von den sieben schöpfungstagen
mortuus est dauit plenus dierum. dauit ist tot voller
der tage. daz ist geschriben von dem grozzen hiligen
in der alten e. alle die hiligen, die ie gehiligt wurden
in der alten vnd in der niwen ê, die sint mit siben
tvgenden hilich worden, vnd die sint vns bezeichent
bi den siben tagen, do got geschvf himel vnd erde.
der ir eine hat oder zwo der ist salich, der ir aber me
hat der ist saliger, der si aber alle hat der ist gar hilich
vnd datz sinem grabe geschehent grozzev zeihen vnd
man singet si an einem ymno von den bihtigaren.
div erste heizzet senftmveticheit. daz ist senfticheit,
daz der mensch niemen betrveb von sinen schvlden
vnd er sich von niemen betrub. also was moyses,
der was der senftist mensch der bi sinen ziten
was, dem tet ovch vnser herre vil genaden vnd
was im vil heimlich vnd tet mit im als ein frivnt mit
sinem frivnt. der senft ware, dem tát got vil genaden.
vnd div tvgent ist bezeichent bi dem ersten tage, do
geschvf got himel vnd erde, daz waz allez gemeinleich
mit ein ander vnd tet einez dem andern niht leides.
div ander tvgent ist wishait, daz der mensche wise si
an vzzern vnd an innern dingen, daz er ein ieglich
dinch ahte als ez ist nach siner werdicheit: die sel als
si ist, den lip dar nach haben als er ist, wan der ist niht
me nvr als vil aschen vz im werden mach. vnd div
tvgent ist bezeichent bi dem andern tage, do schiet
got den himel von der erde.
div dritte tvgent ist diemvticheit. so der mensch ie
diemvtiger ist in dirre werlt so er ie hoher wirt in dem
himelrich. vnser herre hat gesprochen von sant
iohans baptist:< ez gestvnt nie vnder wibes svenen
merer vf danne iohans> vnd sprach dar nach:< der
aber miner ware - daz ist diemvetiger - der war hoher
in dem himel.> der mensch sol sich niht hoher ahten
denne einen mist vnd einen stovp, als dauit, der het
sich niht hoher denne einen stinchvnden toten hvnt.
vnd div tugent ist bezeichent bi dem dritten tag, do
geschvf got daz dverre ertrich vnd sampt daz wazzer
an ein stat.
div vierde tvgent daz ist scham, div gevellet got gar
wol vnd niemen mach rehte volchomen werden an si.
vnd dev ist bezeichent bi dem vierden tag, do geschvf
got svnne vnd den manen vnd div sterne.
div fvemft tvgent ist mázzechait, div ist bezeichent bi
dem fvmften tag, do geschvf got die vische in dem
wazzer vnd die vogel in dem lvfte. der visch in dem
wage, swie vil er wazzers hat so trinchet er doch niht
mer den sin notdverft. also sol der mensch tvn: swie
vil er hat zergánklicher dinge so sol er doch niwan
sin notdverft nemen. ist aber der mensch arm vnd hat
siner notdverft niht, wol, so sol er tvn als der vogel in
dem lvfte, der ist siner spise alle tage vngewis vnd
singet doch vnd lobt got vrolichen: also sol der
mensch got alle zit loben vnd genad sagen.
div sehst tvgent ist chevsch, div machet den menschen
gar sálich. waz rehtev chevsch si, da sprechent die
hiligen vil vrag dar vber. vnd dev ist bezeichent bi
dem sehsten tage, do geschvf got den menschen vber
alle creatvr.
div sibent tvgent ist rvobecheit. rve des herzen daz
ist oberistiv rvwe, daz der mensch sinen willen in
gotes willen lazze vnd swes er vber in verhenget, daz
er daz gvtlichen vertrag. dev tvgent ist bezeichent bi
dem sibenden tage, do rvowet vnser herre von allen
sinen werchen.
von den himmelsfürsten
hev mihi qui non sum ibi vbi parvi et magni svnt etc.
der wissage sprichet:< owe daz ich da bi niht bin, da
die grozzen vnd die chleinen sint, da der chneht vri
ist von sinem herren.> also chlaget der wissage vil
piterlichen. alle hohzit nement ab, aber aller hiligen
hochzit nimt vf von iar ze iar biz an den ivngisten tag.
daz himelrich ist gelich der archen in der alten e, div
waz niden wit vnd oben eng. als ist in dem himelriche:
ie hoher hin vf ie minner hiligen vnd ie mer
frovden, ie baz her ab ie mer hiligen vnd ie minner
frowden; als in diser werlt: so ie hoher lvte so ir ie
minner ist. der frien ist minner denne der dienstman,
so ist der graven minner denne der vrien, so ist der
fvrsten minner denne der graven, so ist denne einer
vber si alle, daz ist der cheiser vnd der bezeichent
vnsern herren. reht als gewaltich ein cheiser vnd ein
chvnich ist ze gebieten einem sinem graven swaz er
wil, als gewaltichlich gebietent die hohen hiligen den
nidren swaz si wellent, wan si sint reht fvrsten vber si
vnd ist in doch allen gar wol. vnd war elliv werltlichiv
frovde, die alle chvnige vnd alle cheiser vnd
alle menschen ie gewunnen, bei ein ander, daz war
niht als ein pvnkt wider die frevde, die ein geistlich
mensch hat in dirre werlt, der rehten geistlichen trost
hat; vnd war denne alliv frevde vnd aller geistlich
trost, den alle gvt lvt vnd alle hiligen in dirre werlt ie
gewunnen, bei ein ander, daz war niht als ein tropf
wider die minnsten himelischen frevde, die div nideriste
sel hat, div in dem himelrich ist; vnd die frevde
alle, die alle gvt lvt vnd die nider engel habent, daz
ist als ein niht wider die frevde, die die hohen
hiligen habent, wan die sint reht fvrsten vber die
andern. vnd dar vmbe hat vnser herre geistlicher
lvte gedaht, daz si fvrsten werden in dem himel, wan
des povelvolches wirt vil, der fvrsten wenich. wie
moht man einen menschen erchennen, der ein fvrst
wolt werden in dem himel? gar wol bi vier dingen.
vnser herre het einerlay volch in der alten e, die hiezzen
fvrsten mit got, den het er geboten, swa si riten
oder fvren daz si hieten vier vasen, daz waren himelvasen;
bi den sint bezeichent vierlai dinch, da bi man
sol erchennen die fvrsten wolden werden mit got.
daz erst ist, daz si sich niht alain hvoten vor totlichen
svnden, si hvtent sich halt vor táglichen svnden. des
tvot daz povelvolch niht, daz hvtet sich wan vor totlichen
svnden, der táglichen ahtent si niht.
vierlai schaden tvnt die táglichen svnden. der ein
ist, daz got des menschen gvtiv werch niht so wol
gevallent als svst. der ander schat ist, daz er niht mach
als bald chomen ze dem himel, ze glicher weis als der
einen santigen wech get, irret er in niht gar, so sovmet
er in doch vil. der dritte schad ist, daz div sel hin ab
in daz fegviwer mvoz vnd verdienet doch nimmer
deheinen lon da vnd wirt nimmer dester baz enpfangen
in dem himel, so si hvndert iar gebrinnet. der
vierde schad ist, so man der táglichen svnde ze vil
tvt, so verhenget got dester e vber den menschen, daz
er in todsvnde gevellet. swie doch die táglichen
svnden niht mvgen ze totsvnden werden, so ziehent si
doch ze totlichen svnden, ze gleicher wis die weil
daz wazzer get vnden in daz schef datz den chleinen
loechlin, so ertrinchent die lvete niht; ist aber daz manz
niht vz schepfet, so werdent die venden oben hin in
slahen.
der ander himelvas, bei dem man die fvrsten erchennet
mit got, daz ist daz si sich niht alein an gvten
werchen vben, si vbent sich ovch an tvgenden. des
tvont dis niht; die vbent sich wan an vzzern gvten
werchen, si wachent, si vastent vnd tvont sogetaniv
dinch, aber minne vnd gedvlticheit vnd diemvticheit
des ahtent si niht, vnd ist doch geschriben, daz der
reht vnd der gewisse lon, der in himel gegeben wirt,
der haizzet der tvgent lon, vnd des ist ein tropf bezzer
denne ditz ein fvder; wan swaz lones gegeben wirt
vmb vzzer arbeit, daz heizzet wan ein zvgab. pavlvs
sprichet:< ich han mer gearbeitet denne si alle>, nach
der rede so hiet er mer lones den si all. nain, er hat
mer zvgab, hat aber ein ander mer tvgent, der hat
ovch des rehten lones mer.
der dritte himelvas, daz ist ob man in ein ampt
enpfilhet, des pflegent si gar wol vnd ergebent sich
im doch nimmer so gar, si habent etlich heimlich mit
got. des tvnt dis niht; eintweder si versovment daz
ampt oder si ergebent sich im gar, daz si vnsers herren
gar vergezzent vnd danne so ist der tievel gevrovt.
der vierd himelvas ist, daz si gar diemvetige sint vnd
gar vil gebetent vnd ir zeit fleizzichlichen hvetent, vnd
so in got ie mer gnaden git so si ie diemvetiger sint, vnd
also erwindent si niht vntz si gevahent den grvnt der
diemveticheit, daz ist daz si sich aller menschen boest
habent; wan got sprach:< als dv ze der wirtschaft geladen
werdest, so sitz an die ivngisten stat>, er sprach
niht:< sitz bi dem ivngsten>, er sprach:< sitz ze der
aller ivngesten stat.> sant franciscus der het sich an
der ivngesten stat: do ez sinem brvder einem erzeiget
wart, wie hoch er in dem himelrich war, do hort er ein
stime sprechen:< div stat vnd div ere ist des diemvtigen
francisse>, vnd div stat vnd div er waz so hoch,
daz ich ez nie menschen getorst gesagen. dar nach
fraget der brvder sant francissen, fvr wev er sich het.
do sprach er:< fvr den aller bosten menschen, der in
aller der werlt ist.> do sprach er:< francisce, daz ist
vngelovblich, dv weist wol, daz manich grozzer
svndar ist denne dv.> do sprach sant franciscus:< ich
weiz wol, hiet got den selben svndarn als groz genad
gegeben als mir, si waren vil tiverr danne ich.> da von
was ez niht ein schimpf, daz er alle creatvre swester
vnd brvoder hiez, wan er het sich niht hoher denne ir
deheines.
von den zehn jungfrauen
daz himelrich ist gelichet zehen magden, der waren
fumf wise vnd fvnf toerinn. div erst toerin ist div mit
bosen dingen vmb get( ich sprich niht: giench). div
ander toerin ist div bose dinch gern tæte, voerht si niht
daz man si incharchert oder daz si vor den lvten ze
schanden wvrde. div dritte, div boeser dinge niht tvot
noch tvon wil, si wil aber gern da nach gelustlichen
gedenchen; da vor sol sich der mensch vlizechlichen
hvoten, wan swenne der mensch gelustlichen da mit
vmb get mit bescheidenheit, so ist ez totsvnde. div
vierde, div weder an mvot noch an libe vor got maget
ist vnd die doch die lvte vur ein maget habnt. div
fvmft toerin, div durch hochvart magt ist.
als daz dem chæiser ein groziv ere ist daz er vil hoher
herren hat in sinem hove, chvnige vnd herzogen,
also ist vnserm herren daz ein groziv ere daz er vil
hoher heiligen hat in sinem riche; vnd daz waz sin
andaht in siner ewicheit daz er geistliches lebns gedahte.
als die hohen herren iriv chint sendent ze
hohen schvln, daz si hoch chunst lernen, also wil
vnser herre, daz wir in der schul - in geistlichem
lebenne - hoch tvgende lernen vnd aller meist wil
vnser herre, daz wir fvnf dinch lernen, di da bezeichent
sint bi den funf wisen magden.
daz erst ist, daz sich der geistlich mensch niht alein
hvete vor toetlichen svnden, auch vor tæglichen svnden,
daz er der iht ze vil vnd ze vrævelichen tvo, wan swie
div tæglich svnde nimmer totlich mvge werden, so
zivhet si doch ze totlichen.
vier schaden tvot div tæglich svnde. der erst schade
ist, daz si den menschen irret daz er als balde niht gelaufen
mach ze dem himelrihe als er tætte ob in div
tægliche svnde niht irret, ze glicher wis als etliche
sterne den himel irrent, daz er als bald niht gelavffen
mach als er svst tæt. der ander schade ist, daz got di
sel niht als gelustlichen an siht als ob si an svnde wær,
ze glicher wis swie schon ein mensch ist, ist er vlechot
an sinem antlutze, er ist dest vnlivtsæliger. der dritte
schad ist, daz div sel hin abe mvoz in daz vegefivre,
wan alle di wil vnd ein mellin an der sel ist als ein
punct ist, so verbirget got sin antlvtz vor der sel, daz
si ez niht mach gesehen - als div chleinen chindelin,
div vntauft von hinnan schæident, div mvzzen gotes
antlutz enbern - vmb die chlæinesten tægliche
svnde, div immer mach werden; wan swaz der mensch
hat getan daz lat got varn so er sin niht mer wil tvon.
der mensch mvoz in dem vegefivre marter liden driv
hundert stvnde vnd fvmf vnd sechezzichstvnde swaz
er niht hie gebvzzet hat. der vierd schade ist, swie
doch di tæglich svnde nimmer werden ze toetlichen
svnden, doch ziehent si ze totlichen svnden. geistlicher
mensch, dv maht des griezzes als vil vf daz schef
legen, daz ez alles vol werde, da ez als wol von vnder
get als von grozzen mulstæinen. der mensch meht in
als grozzer hute sin selbes sin, daz er vier oder zehen
tag an tæglich svnde wære.
daz ander ist, daz wir zv den gvten werchen, di wir
da tvon, auch demvetich, vil gedultich, vil barmhertzich
sin, daz div erbarmde durch daz herze snide als ein
scharsach. ez sint etlich in geistlichem leben als
vngedultich an dem zehende iare als an dem ersten.
dv bist als gedultich als ein hunt, so man den straichet
so swiget er, so man in denne sleht so grinet er. daz
du getultich bist so dir der vbel tvt, der enweiz wer
dv bist, daz ist niht ein grozze dinch; als vil dv gedultich
bist gein den dv mit trivwen mæinest, so dir
der læid tvot, als gedultich dv denne bist als gedultich
bist dv vor got vnd niht mer.
< herre, ich lide si alle wol wan di einen. ich chan
nihtesniht getvn daz si gut dvnche; si getar halt wol
di abtessin bestan.>
ivr sint sibenzech, wære ivr nv vier hvndert vnd
wæren di alle zehenstvnt wirser denne div ein ist, ich
wolt dich wol lernen, daz dv mit in allen frid hast,
behalt nivr zwæi wort: ere si, schone ir, si sint
chuneginne.
< herre, ez hilft mich niht swie vil ich ir geschone, daz
si min niht wellent schonen.>
sich, so behalt noch nivr ein wort: wis gedultich durch
den, der den tot durch vns erliten hat. got der waiz
wol, daz etlich mensche wol hoch chome in dem
himelrich wan daz er im selben ze libe ist vnd da von
so git er im einen gehelfen, der in hoher tribet zv dem
himelrich. an dem ivngesten tage so vnser herre sin
wunden zaiget vnd di heiligen hin fur gent vnd
ieglicher zaiget waz er erliten habe durch got - der
spricht:< herre, ich bin geschvnden durch dich, ich
bin gebraten vnd gerostet durch dich> etc. - wie stest
dv denne als dv ein wort noch ein zeichen niht woltest
liden durch got. gelaube mir, daz dv als vngedultich
bist, daz ist da von daz man dir niht libes tvt. der dich
slvge mit stechen, daz dir di zende in dem chophe
chlaffeten, daz wær etwaz bederbes.
< si hat mir einen stæin an min herze geworfen.>
zeige mir den stæin, wort daz sint niht stæin. daz dir
got lon, nim dichs an daz dv gedultich sist, vlizze dich
vier oder aht wochen daz dv gedultich sist, dv
chvmest ze ivngeste dar zvo, daz dir merer wær der dir
iht tete vnd gebest lon dar vmb daz man dir etwaz tete.
daz dritte, daz dv die gesezede dines ordens vlizzechlichen
behaltest vnd aller meist driv dinch, die, dar vf
allez geistliche leben gegruntfestet ist, daz ist chvsche
vnd armvt vnd gehorsam.
daz vierde daz ist got vil heimlichen sin vnd vil gebeten
vnd vil andæhtich sin; da von sprach sant francisse:
< der geistlich mensch chan chvme immer ze
eren werden, der niht gern betet.> ein tagezit mit andaht
gesprochen div ist bezzer denn zehen oder hvndert an
andaht.
< etlich sprechent: arbeitent vur vns, so beten wir uur
ivch.>
cher dich dar an niht. swaz der man selbe tvt daz wirt
im auch aller meist.
< so sprechent etlich: hieten wir des brvders oder der
frawen niht, so mvsten wir verderben.>
sich, lægest dv vnder der erde, denne noch liez got
siner chinde niht.
daz fvmft daz ist gutiv gewizzen, gewis des himelriches
ie bezzer gewizzen hie nidenen ie lvter sæld
dort obenan, ie lvter gewizzen hie nidenen ie grozzer
sælde, ie grozzer froede dort obenan. ez chome der
endecrist, ez werde daz chloster arme oder swie ez
erge, sich nivr, daz dv ein gut gewizzen habest.
< bruder, nach der red so bedarf ich niht abtessin noch
priorin.>
welher tievel wendet dich einer guten gewizzen? dich
mach nihtesniht geirren wan zwai dinch: vnrehtiv
vorhte vnd vnrehtiv minne.
vom dreifachen ordensgelübde
iustvm dedvxit dominus etc. ez gent zwen wege ze
dem himelrich, der ein treit ze dem nidern lon, der
ander ze dem obern lon. der nider wech daz ist der
wech der gebot vnsers herren, der ist als liht ze genne
als ze lazen; der ander wech daz ist der wech der ræt
vnsers herren, der ist also hoch, daz in got niht getorst
gebieten, er hat in nivr geraten. nv sint etlichiv
herze als edel als himelsch als engelsche als gotliche,
des got niht getorst gebieten daz habnt si gelobet ze
behalten. ir sit an den wech chomen, belibet nivr
daran stæte; der wech ist hoch vnd da von swindelt
etlichen vnd valent her abe. ir habt daz leben, daz got
selbe hete vnd daz di engel habent vnd daz di heiligen
ewichlichen svlen haben.
wir habn nivn dinch gelobt ze halten, daz vns di
nivne choere der engel ze tæil werden. wir verloben
drier hande vnchvsche vnd geloben drierlæie chusche.
wir verloben alle vnchusche ze e vnd ze vne, wir
geloben ganze chusche des libes. ze dem andern mal so
geloben wir ganze chvsche der sinne vnd versprechen
alle vnchvsche, div begangen mach werden mit
sehen vnd mit hoeren vnd mit andern sinnen. ir frawen,
ir sult ivwer augen phlegen vil flizzechlichen vnd sult
ivr tuteln dazz der porte vnd ze dem venster mit den
mannen lazen sin. sant francisse lert vns, daz wir
laute vnd churzlichen reden mit den frawen, da chan
niemen an vervelen. owe, waz eier ze lebendigen
vogelin ist worden, da weder blvt noch vleisch inne
waz; owe, waz geistlicher minne ze vleischlicher minne
ist worden. daz dritte ist ganziv chvsche des herzen,
der gedanch vnd des willen. ez sin etliche als einerlaie
ophel, di wahsent in dem vervlvchten lande, di
sint vzen schone, vnd so man si vf snidet so sint si
nivr ein asche vnd ein vnflat innen. etlich sint als ein
visch, der ist in dem mere, der hat aht fvezze vnd an
igelichem fvzze driv hvndert mvende vnd zivht den
man vz dem schefe in daz wazzer niht dar vmb daz er
in eze, er savget in biz an di wil daz er im daz leben vz
gesauget. also sint etlich, die tvnt chein vnchusche
mit dem libe, si gedenchent aber gelustlichen da nach,
wie dem vnd dem si vnd wie die lvete tvon, vnd swenne
der mensch mit gelust da mit vmb get, so ist ez ein
mortsvnde; da hvote dich flizzichlichen vor als lib dir
daz himelrich sie vnd aller meist swer bechorvnge
habe von vnchvsche.
ze dem andern mal so gelobene wir drier lage gehorsam
vnd verloben drierlaie vngehorsam. wir verloben,
daz wir nimmer vrævellichen vngehorsam werden,
daz vns iht gesche als den, di sich sazzeten wider
moysen. si sprachen do er nach in sant:< wir chomen
niht; wil er wæn, daz er vns div augen svol vz brechen?>
si lvgen, wan er gedahte sin nie vnd ist von in geschriben,
daz si daz ertrich verslichet, daz man ir nie
vant so tivr so vmb ein har. ze dem andern mal so
verloben wir schalchlistige vngehorsam - als etlich,
swaz di gerne tvnt, des lazzent si sich liht vberreden,
daz si aber vngerne tvnt, da vindent si manigen list
zv, daz si des vberich werden, si tvnt e ein lvglin. ze
dem dritten mal, daz du dich nimmer also wellest vz
bieten, daz man dich niht getvrre gehæizzen getvon.
< brvder, ez ist gar swær, daz man gehorsam si.>
nv sich, got dem waz auch swær, daz er den galgen
des crvces vf sich nam vnd in ze der marter trvch; der tot
des galgen waz bi den ziten also schantliche, daz man
chein romær bi den ziten getorst getoten des selben
todes. nv sich, ich pin an angest, hinz swem der
herzoge spreche, daz er im gehorsam wære ein iar erbærer dinge, er wolt dar nach tvon imer mere swaz
er wolt - der wær ein tore, der des niht tæte. nv sich,
vmb einen tach, den dv hie gehorsam bist, wil dir got
niht ein zehen tvsent iar, auch halt ewichlichen gehorsam
sin in dem himelriche.
daz dritte, daz wir haben gelobet, daz ist drierlaie
armvt. von erst, daz wir nimmer nihtesniht wellen
gehabn an vnser maisterschefte willen noch wider ir
willen. daz ander, daz wir nimmer niht wellen gehaben
des vns vnser maisterschaft niht erlavben mach.
daz dritte, swaz wir habn, daz wir daz anders niht
haben wan als ez vns gelihen si, daz wir da von niht
betrvbet werden ob man vns ez nimet. wir geistlich
lvte, haben wir ihtesiht wider der mæisterschaft willen,
so sin wir ravber, haben wir ihtesiht an ir willen, so sin
wir diebe. nv sprichet her salomon, daz man dem
dieb sol nemen allez daz er hat in dem hvse vnd sol
sibenvaltichlichen gewizziget werden. also geschiht
dir, geistlicher mensch: stirbest dv in eigenscheft, dir
wirt genomen alliv div vrævde vnd aller der lon, den
dv verdient hetest in dem himelrich vnd mvost dennoch
immer mer brinnen in der helle alle die svnttage,
alle di mæntage, alle di eritage, alle di mitichen,
alle di phinztage, alle di vreitage, alle di samztage, di
immer werden in der wochen, wan der mvnch oder
div nvnne, div eines helblinges wert hat an vrlavp, div
ist vor got eines hallers niht wert. di daz ertrich
minnent mit aller minne, di mvzzen hin abe in die
helle, div ist enmitten in dem ertrich, da daz ertrich
aller svmphichest ist. di aber daz ertrich nivr ein
wenich minnent, di mvzzen hin ab in daz vegefivre
biz in daz ab genomen wirt. die aber des ertriches
nihtesniht minnent, di varent vber sich ze himelrich an
alle irresal als si von hinnan schæident.
von den kleinen und den großen vor gott
ecce ego mitto angelum mevm etc. ez sint drierlæie
geistlicher lvete, di sint chlæin vor got. di ersten, daz
sint die sich nivr hutent vor totsvnden. si gerent niht
hoch werden in dem himelrich, si wellent der sel niht
grozzen schaden tvn mit den svnden vnd dem libe
niht grozzer arbeit vnd tvnt rehte als ein wirt, der
sich nider læit in sinem hvse vnd gert niht daz er
chunich werde, vnd dar nach so zert er auch; vnd
swer mir der selben einen hoher bringet eines vingers
lanch, den han ich uur einen guten brediger.
di andern, daz sint di, di guten willen habnt, er ist
aber als chreftich noch als manlich niht, daz si div
werch vollebringen mvgen; von den sprichet der
wissage:< div chint begernt, daz si geborn werden,
aber div frawe hat der chreft niht, daz siv si her vur
bringe.> si sint auch als di herwestbavme, di da
blvoent vnd doch niht wuchers bringent. si gedenchent
in diche also: wie lange wil dv ein lacherin vnd ein
chlaferin sin? nim dich an, daz dv gerne betest vnd
got gern heimlich sist vnd din tagezit andahtichlichen
sprechest! also gedenchent si in oft, daz si sich wellen
bezzern vnd schieben ez doch vf von tage ze tage, in
dem svmer sint di næhte ze churz, in dem winter ze
lanch. nv sich, daz dich aller meist irret, daz ist, daz
dv dir niht setzest ein zil; daz best zil, daz immer werden
mach, daz ist gotes zil, daz ist hvte, din zil, daz ist
morgen, daz ist aber so gut niht.
di dritten, di auch chlein sint vor got, daz sint di, di
div guten werch vollebringent, si tvnt si aber nivr
durch vpige ere. als div mæisterschaft hinz der selben
einem sprichet:< tv daz, ich mag ez niht getvon, nv
sich, nv chome niemen rehter der zv denne dv>, so
mag erz wol getvn. o we, dv cherrender wagen, nv
hat man dich gesalbet mit stinchendem vnselt, nv
maht dv ez wol getvon. di also sint, di belibent auch
chlein vor got.
di geistlichen lvte, di da hoch vor got sint, daz sint
die, di driv dinch behaltent, di machent den menschen
volchomen hie an dem leben vnd dort an dem lon.
daz erst ist, daz der mensch versmæhe gar di werlt,
daz er lazze daz gutelach, daz gelustlach. ez mach der
mensch ein chlein dinch als lieb habn, daz ez im grozz
ere benimet in dem himelrich. also geschach einem
einsidel, dem wart erzeiget, daz ein bischolf gregorivs
als hoch in dem himelrich wære als er; do in des do
wvndert, daz er in so grozzen eren vnd in so grozzem
rihtvom im gelich solt werden, do wart im geantwvrtet,
im wær mit siner chazzen baz denne im mit allen sinen
eren. nv seht, waz der arme mit einer vervluchten
chazzen verlos.
daz ander, daz einen menschen volchomen macht,
daz ist gedvlt. dv solt gedultich sin gein got, swenne
er vber dich verhenget siechtvmes betrvebsal. dv solt
auch gedultich sin gein dem tievel, swenne er dich
bechort vnd owe er dich sleht als er tet sant francissen
vnd sant martin, dem er ein rippe ab prach. dv solt
gedultich sin gein dinem næhsten, swenne er dir nimt
daz dv hast, swenne er dir dinen livmden swechet.
< herre, mich hat min swester vbel gehandelt einen
tach, daz han ich gedultichlichen geliten.>
nv sich, spricht vnser herre, ich wil dir ein iar des
vegfivres ab nemen.
< si hat mich zwen tach vbel gehandelt.>
< nv wil ich dir zwaie iar des vegefivres ab nemen.>
dv maht als gedultich sin, daz dv nimmer in chein
vegfivr chomest.
daz dritte, daz den menschen volchomen machet,
daz ist div minne. din sel div mvz immer etwaz
minnen, wan si nach der obersten minne geschaffen
ist. wil dv ein rehtiv minnerin werden, wil dv got mit
gantzen triwen minnen, so tvo diner minne als man
dem wazzer tvot. so man ez tief wil machen vnd hoch,
so verrvnet man alle di wege, da is hin mach gevliezzen.
als dv auch dv diner minne: so si welle ze den
avgen vz einen schonen menschen sehen, verlege ir
den wech, so si welle ze den oren vs von vpicheit
horen, so si welle ze dem mvnde vz vpichlichen chosen,
so verrvn ir den wech. last dv din minne sich
nindert næigen vf irdischiv dinch, so wirt si sich vber
sich ze got rihtent vnd wirt ein geist mit got, vnd swa
der menschen einer ist, der habet ein lant vf mit sinem
gebet, vnd der selben ist einer got liber denne fvnf
hvndert ander, die doch got lieb sint.
vom empfang des herren
apparuit benignitas etc. daz got mensch wart, da
treiben sin minne zv, wir heten ez niht verdient mit
cheinen vnsern gutæten. wær er ein engel worden,
ez wolten alle engel immer geeret sin aber der minne,
daz er vnser spise ist worden, der moht im elliv div
werlt niht gedanchen. ez getorste chein chint gemvten
von siner mvoter, daz si sin ezzen wær, wie mach aber
daz gesin, daz sich der grozze got verbirget in einer
chlæinen oblaten? ez mach gar wol gesin, als daz wol
mach gesin, daz als grozzer gewalt ist in einem
chlæinen herzen, daz chvm als groz ist als ein fvst, daz
im elliv riche vndertænich sint( als dem cheiser), vnd
ob ich mach besliezen mit einem wort, daz da sprichet
< allez> elliv dinch - vnd in dem einen wort< deus>, got,
in dem beslivz ich den vater vnd den svn vnd den
heiligen geist vnd daz allez daz in himel vnd vf erde
ist. also mach auch got sich beslizen in einer oblaten.
nv sich, vierlæie lvte, die gotes lichnamen niht svln
enphahen, di sint vns bezeichent bi vierlaie lvten, die
solten in der alten e daz osterlamp niht ezzen: di
ersten waren die vremeden, di ander die vmbesniten,
di dritten die geste, die vierden die mietlinge.
die vremden sint die andern luten helfent ir svnde
volbringen, die in gestent, die si beschirment vnd ins
helfent helen, die si druf sterchent, die ins ratent.
etlich sint, daz si swigent, so man in gebivtet daz si
sagen swaz ze bezzernt si; die selben, swie vnschuldich
si in daz capitel gent, so mvzen si da nach verlorn
werden vmb ir swigen. etlich gedenchent: tvo dv
mir niht, so tvn ich dir niht, verswige dv min bosheit,
so versweige ich di dinen. daz det der wissage niht,
der da sprach:< ich næme die haubstat niht ze ierusalem
noch di burch, di dar vf dem berge syon, daz ich
verswige die rehticheit.> dv da maisterinne bist, sage
ir die warheit, si halt si ein chvnegin oder ein grævin,
wær halt si eins engels swester, dv soltest ir di warheit
sagen.
die vmbesniten, daz sint die vmbehalten an ir worten
sint, die des dinges ze vil machent eintweder durch
liebe oder durch laide. ich west ein frawen, der erzeiget
got etlich dinch, ich getorst si nie gevragen, wie
im wære, ich vorht, si machet ez ze vil. ez sint etlich,
die chunnen nivr zwischen in vnd got guten sin, so si
aber vnder di lvte choment, so vallent si gar schiere
mit ir worten; vnd daz sahe ich gar gern an geistlichen
lvten vnd allermaist an chlosterluten, daz si sich da vor
hvten, so mohten si wol vil andaht haben vnd gnaden
gewinnen.
die geste, daz sint die, die ir vngedulticheit oder
vngehorsam oder eigenschaft wellent lazzen biz daz
si ze alter gent vnd si denne her wider nement.
di mietlinge sint die, die gelobet vnd geert wellent
werden vmb iriv guten werch. ich meine di niht, di
is an vihtet vnd der wider strident, vnd ob si niht da
wider stritent, daz si daz bihtent vnd ez rvwent.
wa von ist daz, daz got als gvot in im selben ist, daz
alle engel niht mohten voldenchen wie er in im
bezzer mohte werden? etlich meister sprechent daz,
daz got nimer ein bezzern menschen moht habn gemachet
denn iesus kristus waz, vnd doch, swie gut er
in im selben ist, so chvmet er ze schaden den, die in
vnwirdichlichen enphahent. ze glicher wis swie gut
ein win ist, doch der die suht hat vnd aller brinnet vor
hitze, dem ist er der tot. daz schone brot, swie gvt
ez ist, doch so ist ez schade dem svgenden chinde, wan
ez mach sich daran erworgen. etliche die sterbent von
vnsers herren lichnamen, da von so singen wir diche
zwischen oster vnd phingesten den vers< quesvmus
auctor omnium etc.> vnd piten got, daz er die lvte
beschirme vor dem gæhen tode. etlich die gewinnent
di suht oder die quartan, etlich die werdent sochende
vnd sterbent. etlichen geschiht als dem, der ze der
brvtloft chome an hochzitlich gewande, dem der
chvnich hiez binden hende vnd fvezze vnd werfen in
in die vzzer vinstern. den werdent die hende gebvnden,
die chrencher werdent ze gvoten werchen denne si
vor waren, den werdent die fvezze gebunden, die di
svnde hin nach nimmer mer mvgen enphliehen denne
vor.
der in wirdichlichen wil enphahen, der sol sich bereiten
rehte als er von dirre werlt svle schæiden. der
mensch sol haben rehten vnd vesten gelauben, daz
er enphahet waren got vnd waren mensche als er
erstvnt von dem tode vnd als er sitzet ze der zeswen
sines vater. alle heiligen mohten niht haben verdient
mit allem irem dienen, daz si got einen halben tach in
dem himelrich liezze, wan ez ist vber menschlichen sin
vnd vber menschen natvre daz vns got dort geben
wil; so wil got, daz wirs verdienen mit einem dinge,
daz auch vber menschlich natvre ist, daz ist mit dem
gelavben. alle des menschen sinne die rvefent da
wider, die augen di sprechent:< ich sihe niht wan ein
brot>, der mvnt:< ich enphinde niht wan ein brot>,
vnd ist doch weder brot noch win. daz ander ist der
gedinge, daz der mensch got getrvwe, der sich selben
im hie git zeiner spise, er gebe sich auch dort im ze
vrævden ewichlichen. daz dritte, daz der mensch ein
lvter herze habe vor allem vnfride, daz er vereinet si mit
der minne mit allen den, die in himel vnd vf ertrich sint.
so mach auch der mensch denne gedenchen an sin
svnd vnd an vnsers herren marter, daz ist auch vil gvot.
vnd denne so gedenche: herre, nv gan ich ze dir, ze
minem got, ze minem schephær, ze minem erlosær,
vnd swer in also enphahet, der enphahet die siben
gnade an im, der der brister alle tage pitet in der
messe an dem paternoster.
paternoster: vater, wir piten dich, daz dv gedenchest
vaterlicher triwen, daz dv vns geschaffen hast ze dem
ewigen riche, daz dv vns erlost hast, daz dv vns vaterlichen
gezogen hast. sanctificetvr nomen tvum: ich
tvon, wan dv mich wirdichlichen enphangen hast; so
wil ich, daz dv fverbaz immer mere heiliger sist denn e.
adueniat regnvm tvum: ich tvn, wan dv mich wirdichlichen
enphangen hast; so wil ich, daz dir min rich
immer mer næher si danne e. etlich mensch mohte
gotes lichnamen also wirdichlichen enphahen, daz er
die sele iesa mit im in daz himelrich fvert. fiat volvntas
tva: ich tvn, wan dv mich wirdichlichen enphangen
hast; so wil ich, daz dv immer mer gnaden richer sist
denn e. panem nostrvm: ich tvon... et ne nos inducas
etc.: ich tvon, wan dv mich wirdichlichen enphangen
hast; so wil ich, daz dv immer mer stercher sist denn e
ze widersten aller bechorvnge. sed libera nos a malo:
niht herre erlose vns von dem vbel der arbeit, di wir
hie liden, wan div ist gvt, erlose vns von dem vbel daz
wirser ist denne div helle vnd denne alle tievel, daz
ist, daz wir iht geschæiden werden von dinem gotlichen
antlvtze.
ie dar nach als daz glas ist, also schinet die svnne da
dvrch; ist daz glaz rot, so schinet auch div svnne rot.
also nach der lutercheit, nach der minne, nach der
andaht, mit der der mensch got enphahet, wirt auch
div gnade vnd der trost. da von so liset man von
einem heiligen mann, der hiez corp, daz der nimmer
messe gesprach, er enphie svnderliche gnade.
< nv ware vmb leiget er sich niht sehen als er ist?>
daz vergelt got im selben! wer moht ein rohes
vleisch gezzen oder ein rohes blvot getrinchen? wer
moht ein chindelin sin hauplin oder siniv hændelin
oder siniv fvezzelin ab gebizzen? wære halt daz der
mensch sehe di wandelvnge, er solt sich niht bewaren
e daz er sich wider verwandelt in die oblaten.
von dem weg zur vollkommenheit
leva in circuitv etc. ez sint driv dinch, die vns irrent
daz wir niht fur nemen. daz erst, daz wir niht girde
nach tvgenden haben. vns genvget des ob wir niht
gar hochfertich sin; aber daz wir vns selben versmahen
vnd vns niht vnmære si swer vns versmæhe,
des ahten wir niht. vns genvget, ob wir niht
grozzer vngedulticheit habn; aber daz wir den minnen
bieten vnd hæinlich sin, die vns leit tvont, des haben
wir chein aht vnd mvot.
< herre, ich han mich selben vur einen bosen
menschen.>
sich, gelaube mir, nein dv, hitestv dich selben bose,
so wær liep dir daz dich di andern auch fvr bose
hieten. daz man dir immer chein hertez wort zv
gespræche - des enwelle got niht daz man ez in
schimphe tæt - daz lit etwenne wol.
nv merche eines: bist als træges geistes, daz dv
niht wilt fvr nemen, so hvte dich doch, daz dv di
andern iht ergerst. dv solt dich niht legen an den
wech zeinem stæine, daz man sich iht vber dich ervalle.
wellestv den wagenwech gen, so irre di niht, die den
steich gent. chlaffe niht vor in, spotte niht vor in,
zvrne niht vor in; gelaube mir, daz die niht engel
werdent, die da zv vns choment, daz ist da von daz si
vns niht engel vindent. swaz man zvo dem spiegel
habet daz erschinet auch in dem spiegel; habet man
petrvm da zv, ez wirt peter dar inne, habt man ein
tvebelin dar zv, ez wirt ein tvbelin darinne, habet man
ein wolf da zv, ez wirt ein wolf darinne.
ez waren zwen man, der ein hiez chvsi, der ander
elimaz, di solten ze not ze dem chvnige dauit; der
ein hvp sich e vz e der ander, vnd chom doch der
ivngest e ze dem chvnige e der erst. also geschiht den,
di sich da hvtent niht alein vor svnden, auch
halt vor tæglichen svnden vnd da zv nach tvgenden
stent, die choment in einem iar verrer vnd hoher denne
di sich nivr vor totsvnden hvtent in vil iaren.
daz ander daz vns irret, daz wir vns vz giezzen vf
vzzeriv dinch mer denne wir solten. der mensch sol
gehorsam sin, er sol aber sein selbes niht vergezzen,
als sant bernhart schribet dem babest evgenio:< so
alle lvte tæil an dir haben, so solt auch tæil an dir
selben haben.> sant bernhart vnd sant gregorivs die
heten mer ze tvnne denne wir alle sampt vnd vergazzen
doch ir selbs niht.
daz dritte ist, daz wir vns selben ze liep haben vnd
daz wir vnser selber hvten als ein sidines wurmelin.
etliche sint, die wellent niht liden daz man si strafe;
daz ist ein vbel zeichen vnd ein zeichen eines betrogen
herzen. dv solt wizzen swer dv bist, daz dv nimmer
rehten trost enphahest von got die wil dv als bist.
swer nv wære der gar verdorben wær in geistlichem
leben, wolt er wider chomen, der solt driv dinch
haben. daz erst ist girde nach tvgenden.
< brvder, wa sol ich die nemen?>
so hab doch gervnge nach der girde als der wissage
da sprach:< herre, mine sel hat gert daz si begernde
werde diner rehticheit.> alle zit mach ein fverellin in
dinem herzen, gedenche an die svnde, gedenche an
dinen gebresten vnd an die gutæt vnsers herren; daz
viur mach ze ivngest so groz werden, daz daz hvs
verbrinnen mach.
daz ander, daz dv dich an nemest sterchen des geistes,
swaz dir ze liden geschech, daz dich des ze wenich
dvnche. swaz dich bechorvnge an stoze, den
widerstant. zwick dich selben oder gench vnder di lvte.
daz dritte ist, tvo diner minne als man dem edelen
bavm tvot, dem snidet man die vndern estel elliv abe.
swaz vleischliches vnd vngeordentes an diner minne
si, daz sneite alles abe, so wirt din sel in got gewandelt
als div wolle in der varwe vnd als daz isen in dem
viure. daz waz vnsers herren bet do er ze der marter
giench:< vater, ich pit dich, daz si ein dinch in vns
sin, als ich vnd dv ein dinch sin.> que prestare.
von den gründen der menschwerdung gottes
apparvit benignitas etc. dar vmb ist vnser herre
mensch worden, daz wir verlavgen die vbeltæt, daz
ist totsvnde. wil dv nimmer in totsvnde gevallen so
hute dich vor tæglichen, wil dv nimmer in grozze
svnde gevallen so hvte dich vor den chlæinen, wil
aber dv alle din begervnge dines vleisches ervullen so
ist ez gewaget, ob dv gestest oder gevallest.
daz ander, daz wir vns verzihen vnd verlavgen svlen
der werltlichen girde. wir geistlichen lvte wir sin
gestozzen zwischen den mavren, daz wir der werlt
svlen tot sin, vnd ist vns der vberdon, daz ist der wil,
vber die augen gezogen; da von wolte ich daz man
nimmer werltlichiv mære in daz chloster geseit. notdurft
moht man wol drin sagen, daz ander solt man
da vor lan.
daz dritte, daz wir leben svberlichen: daz wir
mæzzich sin an ezzen an trinchen an gewande, vnd
daz vnser gewant iht wæhe si, daz wirs iht hin neigen
noch her wider, wan darvmb spotent vnser halt werltlich
lvte. wir svlen mæzzich sin an den worten, daz
vnseriv wort nvtzze sin vnd notvrftich vnd erbare;
di drie mazze git sant bernhart von den worten. wir
suln auch mæzzich sin an den werchen, als vnser herre
spricht:< der mensch der trage sin crvce.> er sprichet
niht< sant peters crvce>; daz ist, daz ieder mensch tvo
nach sinen chreften, wan ein mensch ist zehen stvnde
stercher denne der ander.
daz vierde, daz wir rehte leben, daz ist daz wir den,
die ob vns sint, gehorsam sin an gotes stat, vnd swaz
si vns hæizzent tvon, daz wir daz enphahen als ob ez
vns got selbe hieze tvn, di wile si et niht vns hæizzent
tvon daz svnde ist. vnd davon sprichet vnser herre durch
den wissagen ze dem meister:< ob dv svnderst daz edel
von dem swachen, so wirstv rehte als min mvnt>; daz
ist,< swaz dv haizzest tvon, daz sol man enphahen reht
als ob ez vz minem mvnde gienge.> daz ander, wir
sulen auch leben mit vnserm gelichen vil minnechlich,
vil fridlichen, reht als sich habent div lider an dem libe
gegen ein ander: snidet ein hant die andern, si snidet
hin wider niht, stozet sich der fvoz, daz auge stozet er
niht darvmb vz. swenne ein swester ir herze an dir
welle erchulen mit herten worten, so gedenche: herre,
daz wil ich durch dich liden; swenne dv an dem
ivngesten tage din marter zeigest, daz ich dir etwaz
hab fvr ze bieten.
wir svln gegen got ze dem fvmften male leben in
gotlichem ernst. von erst, swaz wir got gelobt habn,
daz wir daz leisten. ze dem andern mal, swenne wirs
vbergen, daz wir daz rvwen, wan wir habn einen
gvten got, ein vil gvten got vnd ein guten abte. swer
solte gelten drizichtvsent march, der im die liez biz
an dri phennige, der wer gar vro. nv hat der mensch
verdient mit einer totsvnde daz er niht ein brinne
drizzich tvsent iar, auch halt immer ewichlichen, vnd
gert got niht anders wan daz ez im lait sei vnd wil
imz allez vergeben; er wil niht daz dv dich offenlichen
schendest, er wil nivr daz dv ez dem briester hæimlichen
sagest in sin ore vnd wil dirs alles vergeben. daz
dritte, daz wir gedenchen, ob er vns ie chein liebe
erbot vnd minne, daz wir in hin wider minnen vnd daz
wir in hin wider liep haben. ez ist ivwer cheiner ir habe
got vil gvotes getan, ich geswige der winchelgabe, die
ir enphahet swenne ir an ivwerem hæimlichen gebet
sit mit got. daz er vns geschaffen hat, daz er vns
erloset hat, daz er vnser spise ist worden, des chvnnen
wir im nimmer voldanchen. wær nivr ein mensch,
der ze dem himelrich solt sin chomen, got der wolt
den tot habn erliten e daz er in hiet lazzen verlorn;
vnd da von sol im ein iglich mensch siner marter
danchen, als ob er si nivr durch in einen hab erliten.