ez was ein riche sundich man,
den sere riwen began
sine grosse missetat.
er fur durch grozen rat,
da er einen einsidel vant.
durch des rat wart er cehant
des einsidels husgenoz.
nu seht, wa in der not verdroz
dar nach uber ein iar!
er daht:< ich weiz wol fur war,
minnet got ditz leben iht,
ern hete disen man niht
ditz lange iar alsus verlan,
ern het ettewaz getan
- sus lange er in dem leben ist -,
daz ich gesehen hete, ob christ
siner guete neme deheinen war.>
nu gie der einsidel dar,
do er saz in disem wanche,
und wolt im diser gedanche
gerne han gemachet buoz.
< trit uf minen zeswen fuoz!>
also sprach der gewære.
daz tet der sundære.
do bat er in uf sehen
und hiez in iesa veriehen,
waz er gesehen hæte.
do sprach der unstæte:
< ich sihe da einen tumben man,
dem mac nochn chan
eine burde holzes niht erwegen
und beginnet mer darzu legen
und denchet doch, er sul si tragen.
daz wil ich im gar widersagen.>
< nu sage mir, waz da mer si!>
< da stet ein ander man bi.
der ist zeinem brunnen chomen
und hat einen ember genomen;
da en ist niht bodemes inne,
daz er wazzer damit gwinne.
des versuchet er harte vil.
als er in uf haben wil,
sone hat er wazers drinne niht.>
< nu sage mir, sihstu anders iht?>
< ia,> sprach er iesa,
< zwene man, die sint nu da
an eine tur gegangen
und tragent eine stangen
allez twerhes vor in
und choment nimmer dar in.
nu wellent si neben einander gen;
des muzzens immer dar uzzen sten.>
< bruder,> sprach er,< grede mich!
diu dinch bediutent dich.
do du mir gihtic wurde,
do was din sunde ein burde,
diu dir zetragen wære
zegroz und ouch zeswære.
nu wil du zu dinem schaden
leider mer darzu laden.
des muoz dir als dem geschehen,
den du mit der burde hast gesehen.
swaz ich dir gutes ie geriet,
so diu rede von minem munde schiet,
so fur si durch din oren
reht als einem toren,
und als daz wazzer durch den ember tuot.
nu hastu einen bodenlosen muot;
dern wil des niht behaben,
daz die sele solte laben.
die die stangen vor in twerhes hant
und dar uzze vor der tur stant,
daz ist din alter und din iugent.
die heten ie die untugent,
daz du in der iugent wære
ein rehter sundære.
nu bistu alt und tust alsam.
des mustu liden die scham
vor des ewigen lebens tuer.
sit du mit guoten werchen fuer
din iugent niht gecheret hast
und in dem alter nu der neben gast
und noch niht enbezzerst dinen sin,
des enchumstu nimmer dar in.
diu stange, daz ist des tievels rat,
diu dich zeder tur niht in lat,
da diu gesegenten kint
mit frouden ewichliche sint.>
do der sundære
von im so groziu mære
beidiu gehort und vernam,
do wart er got gehorsam
und beleip dar an stæte,
daz er sin guotæte
nu nam unz an sinen tot,
und half der sele uz der not.