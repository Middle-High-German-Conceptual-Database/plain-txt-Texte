von wissenlo< swer hînte der verholner minne hât gepflegen,
den wil ich warnen: es ist zît.
der tac der schînet im wol leide ûf allen wegen:
ez schadet, obe er langer lît;
und wizze daz, ez liehtet sêre
ûf sînen lîp und ûf sîns reinen wîbes êre,
diu stæter tugende nie vergaz.>
ûz süezem munde süezeclîch ein sælic wîp
vil schône und zühteclîche sprach
< wahter, mîn vil lieber friunt, getriuwer lîp,
uns füeget michel ungemach
daz wecken dîn: er ist mir schône,
der ie ranc nâch reinem werden wîbes lône,
entslâfen an dem arme mîn.>
< als liep als iu iur êre sî und ouch sîn lîp,
son lât sîn slâfen nû niht mê.>
dô erschrac daz reine minneclîche wîp;
si sprach:< sô wê dir, tac, owê,
daz d'einen man wilt von mir scheiden,
daz in kristenlîchen landen noch in heiden
wîp sô lieben nie gewan.>
der wahter sanc von minnen wol.
< ich warne als ich von rehte sol:
nu wol ûf, ritter, ez ist tac.
ein scheiden râte ich, herre, dir.
nu stant ûf balde, volge mir:
niht langer ich dîn pflegen mac.
nu wecke in, frouwe, jô'st ez an dem morgen:
sô stên ich hie vor ime in alse grôzen sorgen.>
ir was leit daz er sô lange slief, der helt gemeit.
diu reine süeze sêre erschrac,
si sprach< owê geschehe dir, tac,
diu mîne leit hân ich von dir.
du hâst mir fröide vil benomen,
du kumst ê daz du soltest komen:
du tagest vil selten liebe mir.
owê dir, tac, wan hetist dich verborgen!
sô muoz ich aber umbe den werden süezen sorgen.>
ir was leit daz er sô lange slief, der helt gemeit.
von dannen schiet der küene degen.
diu frouwe sante im süezen segen
hin nâch mit ir wol wîzen hant.
si sprach< her und geselle mîn,
du müezest gote bevolhen sîn;
der sî durch mich über dich gemant
daz er dich, herre, mir behüeten müeze.>
als rette ûz rôtem munt diu minneclîche süeze.
ir was leit daz er von dannen schiet, der helt gemeit.
< man sol nu singen gen dem tage.
daz mac den wol ze guote komen
die tougenlicher minne pflegen:
in mac gelingen âne klage.
swer daz bî liebe habe vernomen
und minneclîche ist bî gelegen,
der sol nu balde scheiden dan
und ouch sîn morgentriuten lân.
ich wahter in durch guot des man.>
von deme scheiden so ich nu sanc
sô hôrte ich klagen ein senede wîp,
diu dâ bî liebe lac verholn,
diu wîle in beiden was niht lanc.
si sprach< ich unsæliger lîp,
wer hât die naht mir hin verstoln?
wie scheide ich nû von liebem man?
swaz fröiden ich noch ie gewan,
der tac hât mich ir âne getân.>
ein ritter der het sînen lîp
gewâget durch ein schoene wîp
bî der er slief vil tougen.
diu naht diu dûhte in niht ze lanc.
diu reine süeze in zuo zir twanc;
er was ir in den ougen
und in dem herzen niht ein dorn.
seht, an der zinne blies ein horn
der wahter; dâ von sî erschrac
dâ sî dâ lac an liebes arm: si wânde, ez wære tac.