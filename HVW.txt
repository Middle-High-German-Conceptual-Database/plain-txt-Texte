hug von werbenwag
wol mich hiute und iemer mêre
sumers unde sîner schoenen zît.
zuo der wunne hân wir êre,
sît sîn kunft der werlte fröide gît.
swem ie herzeliebe wart bekant,
der wirt in der wunne manger fröide ermant,
wan ich einer bin der noch nie trôst an herzeliebe vant.
fröite mich ein liebez mære,
sô wær ich den sumer âne leit,
daz ouch diu vil sældenbære
mich gewerte des si mir verseit:
sô fröit ich mich aller bluomen schîn
und des süezen meien; sanc der vogellîn
derst mir trüebe, sol ich von der lieben ungetroestet sîn.
rôsenrôt gar minneclîche
sôst der lieben wengel unde ir munt.
sîst sô gar der êren rîche,
daz ist mir ein sældenrîcher funt.
dâ bat sî mich lâzen mînen sanc
daz ich dran erwunde. sost mîn fröide kranc,
sol mîn dienest und mîn singen gen ir sîn gar âne danc.
ê daz ich alsus erwinde,
sô sol ein mîn friunt der lieben sagen,
sît ich guot gerihte vinde,
sô wil ich dem künge von ir klagen
daz si mînen dienest nam verguot
und si mir dar under trôst noch helfe tuot:
lât der künc daz ungerihtet, sô hab ich zem keiser muot.
sô fürht ich, wir müezen beide
kempfen swie wir für gerihte komen,
wan si lougent bî dem eide
daz si mînen dienest habe genomen.
muoz ich danne vehten, dast ein nôt:
kûme ich slüege ir wengel unde ir munt sô rôt,
sost ouch laster, sleht ein wîp mich âne wer in kampfe tôt.
wigt der künc kuonrât daz ringe,
swenne ich künde mîniu klagendiu leit,
schiere ichz für den keiser bringe:
dâ wirt doch niht wol von ir geseit.
swie mir der niht rihtet dâ zehant,
sô wil ich zem jungen künge ûz dürnge lant
alder an den bâbest, dâ man ie genâde an rehte vant.
lieber friunt, du zürnest sêre
daz du keiser unde küngen klagest
und dem bâbest: ûf mîn êre,
dir ist bezzer daz du reht verdagest:
nim die minne diu gefüege sî,
wis mir langer noch mit dînem dienste bî:
dir ist minne bezzer danne reht: ich bin des muotes frî.
fremdiu wunder, froelich êre
bringet uns des werden meien bluot.
wol mich danne ob mir diu hêre
in dien wunnen troestet mînen muot,
diu mir dicke sunder lougen
liuhtet in mîn herze tougen
alse ein liehter tac der werlte tuot.
wol gebâren, güetlich lachen,
alsô kan si frô mit zühten sîn,
diu mir wol mac fröide machen
mit ir rôten munde; ir liehter schîn
der ist rôsen vil gelîche,
liljen wîz, gar minneclîche:
sîst ein wernder trôst den fröiden mîn.
ich wil haben guot gedingen
unde an hôhem muote niht verzagen,
froelich sprechen unde singen,
der vil lieben mînen kumber klagen:
diust sô guot für sende swære,
diu vil reine sældenbære,
sî mac allen kumber mîn verjagen.
könde ich lop zem besten bringen,
sô wold ich den frouwen singen
gar mit triuwen süeziu wort.
wîp, dîn süezer name ist reine,
dû fröist al die werlt gemeine,
wîp, reht aller sælden hort.
sît dîn güete bringen kan
mangem herzen hôchgemüete,
frouwe mîn, dur wîbes güete
troeste mich vil senden man.
gerne wolde ich sanges mâzen,
wolden mich gedanke lâzen,
die mir bringent in den muot
dicke ein wîp sô wol gemachet,
dâ von mîn herze in fröiden lachet,
sîst mit êren schoene guot.
mîn red ist ir unbekant.
sost ouch daz mîn ungelinge:
swaz ich ir in swâben singe,
daz gîts eime in frankenlant.
fröidenrîcher süezer meie,
dû solt willekomen sîn:
schoene bluomen manger leie
bringet uns dîn liehter schîn.
jâ hâstû die werlt vil gar geschoenet,
frî gefroenet vogellîn.
dâ bî hoert man suoze singen
die vil lieben nahtegal,
in dem walde lûte erklingen
ir vil wunneclîchen schal;
dâ hât sî den sumer wol gehûset,
nû verklûset stêt ir sal.
ob wir hie bî trûric wæren,
wie gezæme uns jungen daz?
bî sô wunneclîchen mæren
zimt uns fröide michels baz.
jâ suln wir den liuten fröide machen,
gar verswachen argen haz.
der sumer sumerbernde kumt
mit wunne wunneclîche.
des loubes loubet manic walt, die bluomen blüement velt,
diu zît enzît an fröiden frumt
mit blüender blüete rîche,
die süezen doene doenent vogel, ir singent sanges gelt.
mit schoener grüene grüenet tal, ûz roete rôt dâ glestet,
in brûner brûne purpervar der meie sich nu gestet,
hie gelwer gel, dert blâwer blâ,
dâ wîze wîzer liljen schîn:
got verwet var hie vil der werlt, die werlt baz anderswâ.