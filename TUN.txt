disz buchlin saget von einer verzuckten selen eynes ritters genant tundalus / von denen dingen so sie gesehen hat / als von peyn der hellen vnd des fegfures / von freude ewiger selikeit / vnd vil anderer hubscher ding die fast nutz vnd seltzam seint zu wissen
in dem jar cristi vnsers
herren als man zalt tusent hundert neun vnd
viertzig / zu zeiten keisers conratds / vnd in dem
vierden jar des babstes eugenij zu hibernia in dem
land der do zwey seint / ein hibernia lyt gegen
mitternacht / dz ander gegen mittag / vß dem was ein
ritter genant tundalus edel von geschlecht / aber
grusam in geschichten / von leib stoltz hubsch
vnd starck aber lutzel gedacht er nach dem heil seiner
sele dar nach zu wurcken / sunder vbel vnd schwerlich
nam er es vff so man im sagt von der sel heil / er
versumet die kirchen vnd gots dienst arm leut mocht
er weder sehen oder horen / aber gaucklern vnd loterbuben
teilt er rylich mit / vß vppiger ere was er
vermocht vnd als er vil guter freund / gesellen vnd
mitritter hat was einer vnder in der im schuldig was
dry pferd zu vergelten do zu wart im ein zil gesetzt /
do nun dz zil vergangen was kam tundalus zu seinem
schuldener vnd so der ritter von diesem seinem
schuldener erlich entpfangen wart vnd dry nacht by im
bliben was / fordert er sein vßstondt schuld / vnd do
dieser antwort er het nit so vil dz er in ietzunt
mocht bezalen / sunder er solt im lenger beiten / vß
zorn wolt tundalus von im gewichen sein / do begert
in der schuldener zu senfftmutigen vnd bat in er solt
vor mit im essen ee dan er von im schied also saß
tundalus nider vnd legt von im seine woffen die er
bei im trug vnd fieng an mit seinem schuldener zu
essen vnd so er also sitzet wart er schnelliglich
getroffen mit dem gots gewalt( der im sein suntlich
leben dz er furt nit lenger wolt vertragen) dz er
sein hant die er gestreckt het die speiß zunemen
nit mocht wider vmb zu seinem mundt bringen / sunder
mit grusamlichen schrien sprach er zu der frawen
seines gesellen / behut mein woffen wan ich muß sterben
vnd so bald fiel er nider fur tode als ob er nie
kein leben gehebt het vnd erschinen an im al zeichen
des todes / wan sein sel wart von im verzuckt do lieff
das gantz haußgesind vnd huben dz essen vff die
ritter schruent / der wirt weinet mit den gesten sein
leichnam wart gehandelt hin vnd her in suchung
der zeichen des lebens / die gelerten lieffen zu als
volck verwundert sich vnd die gantz stat wz bekomert
mit dem schnellen hinfallen des ritters tundali / vnd
er lag also vor dot von der zehende stund des mitwoches
an bis vff die selben stund des samstags vnuergraben /
vrsach halber wan gar klein woorme wart man entpfinden
an siner lincken sytten by der brust / von denen die
sein fleiszliche war namen / in der vorgenanten stunde
entpfing der lip den geist widder / vnd gar mit einem
schwachen atem / garnauwe ein stunde fing er an den
atam von im vnd zu im nemen / do wart er gefraget ob
er wolte dz heilige sacrament enpfahen vnd er wincket
man solt es im bringen / vnd als er dz sacrament entpfangen
het saget er got lob vnd danck / vnd sprach o
got grosser ist dein barmhertzikeit dan mein missetat /
der doch vil ist / eya du gewaltiger got wie gar vil
vnd wie grosz betrupnis hastu mir gezeigt do
von hastu mich erlost genediglich vnd hast mich wider
lebendig gemacht des danck ich diner gruntlosen barmhertzekeit /
do von gab der ritter durch got alles das
er hat vnd nam an sich dz crutz / vnd wart funden an
einem gerechten gotlichen leben / und was er von peinen
gesehen oder gehort oder selber gelitten het in den
drien tagen dz offenbart er allen denen die es zu horen
begerten / vnd sprach do mein arme sele von meinem
leichnam fuer do warent ir zu erkennen geben all ir
sunde die sie ie gedet / do von kam sie an so groß
vnusprechlich pein das sie nit wist was sie thun solte
vnd forcht sich vnd wist nit was sie beginnen solt sie
wolt wider in den lib farn vnd sie enkonde nit dar in
komen sie enwolt auch nit gern von dem lib scheiden
wan sie sich sere vorcht solche angste het mein sele
vnd hette kein hofnung me dan zu gottes barmhertzekeit /
do wart ir zu erkennen geben das sie sach
zu ir komen ein vnseglich schar grulicher tufel der
was also vill das sie nit allein erfulten huß vnd hof
sunder auch alle gassen die in der stat woren / do die
teufel mein arme sele vmb stundent / do sprochent sie /
nun singen wir dir armen selen ein neuwen gesang des
ewigen todes wan sie ist ein speiß des helschen fures /
vnd ein frundin der vinsternis vnd ein veindin des
ewigen lichtes vnd kerten sich zu ir vnd zanten sie
an heßlich vnd von rechter tobikeit zurissent sie ir
backen mit den negeln irer hende / und sprachent sich
du arm sel hie sint die den du gedienet hast vnd mit
den du wirst gan in die helle vmb diner grosser
vbertreflicher sund willen / nun tribe hoffart / wo ist
nun dein ere war vmb tribstu nun nit vnkuscheit war
vmb erzeigestu nun nit die falschen blick dyner augen
vnd bedeutung diner finger das man verstande wan du
sie vff hebest was du wollest / wo ist nun alle dein
sterck / wo sint nun alle dein stoltz rede / wo sint
nun dein vnkusche gedenck / ist nun alles hinweg / uon
diesen worten erschrack mein arm sele ser do trauten
ir die teufel vnd sprachent du arme sele du hast zu
nyeman hoffnung / du salt verzwifeln du must ewiglich
sterben / aber der barmhertzig got der do nit wil den
dot des sunderß wan er ist der allen trost mag geben /
der kam der selen zu trost vnd zu hilff in iren
grossen noten noch seinem gotlichen willen / vnd sant
ir zu hilff einen engel den sach sie ferre dorther
scheinen als ein stern do sie dz gewar wart sach sie
in inbrunstlichen mit grossen freiden an vnd kert al
ir hoffnung zu im vnd begert hilff in iren grossen
iemerlichen noten / do der engel zu meiner selen kam /
do nant er mich mit meinem namen vnd sprach /
gegrusset syestu tundale von grosser freide vnd von
engstlicher forcht sprach ich zu im mit weinende
augen / eia liber her ich clage dir das mich der hellen
pein iemerlichen hant vmgeben vnd bin gebonden mit
den ketten des ewiges tods / do sprach der engel aller
erst heissest mich her vnd bin alle din tag by dir
gewest vnd du woltest mich nit erkennen / do sprach
mein sele eia lieber her wo han ich dich doch ye
gesehen oder dein susse stim ie me gehort / do sprach
der engel ich han dir lange zeit noch gegangen syt dz
du geboren bist vnd dz beste geraten vnd woltest mir
nie geuolgen / do zeygt der engel sunderlich vff ein
teufel der dan vil vor im stvnden / und sprach sihe dz
ist der rat geber dem du al zeit geuolget hast vnd
gottes willen versumet / iedoch gottes barmhertzekeyt
gat vor sein strengekeit / nun wil er sich dein erbarmen
darumb frauwe dich vnd bisz sicher der peinen der du
vil verdienet hast saltu ein deil liden / herumb volg
mir noch / vnd was du wurst sehen vnd was ich dir zeige
behalt stet in guter gedechnis dz komet von gottes
barmhertzikeit wan du solt widder lebendich werden vnd
zu deinem korpel komen dan wirt es dir nutz. do schit
mein sele von minem korpel vff dem sie stunt mit grosser
bitterkeit vnd ginge no zu dem engel / do dz die teufel
sohent vnd horten die vmb mich stunden / dz sie an mir
nit also grosz vbel mochten began vnd vben als sy
getrut vnd gesprochen hetten / do schruen sy vnd
schuldigeten got vngerecht sein vnd sprochent o du
grulicher got / wo ist nun dein gerechtikeit / wan du
wilt den trosten vnd im helffen / wo sint nun dein
wort die du gesprochen hast / du wollest einem yeglichenn
lone geben noch seinen werckenn / dein wort
brichstu all wan du erlosest den du soltest verdammen
vnd verdammest den du soltest erlosen / do die clag
der tufel ein end nam / do plagentent vnd schlugent
sie sich vnder einander / vnd liessent einen iemerlichen
gestanck vnd flohent mit grosser betrubnuß von
dem engel do sprach ich zu dem engel herre gestu mir
vor vnd ich dir noch / so begriffen mich die grulichen
tufel vnd werffen mich in das ewig vnd yemer werent
fuer do sprach der engel / forcht dich nit wan wir
haben me hilff dan sie wan gottes hilff ist mit vns /
vnd wiß dz tusent tufel stundent zu deiner lincken
siten / vnd sehen tusent zu deiner rechten siten aber
ir keiner mocht dir leides gethon vnd dein augen
sollent mercken vnd sehen dz wider gelt dz got wil
geben den sundern zu lon mit ewiger pyn vnd der pynen
soltu ein teil lyden vnd die grost ein teil von gottes
wegen vermyden do folgt ich noch dem engel / vnd do wir
ein lang weil gegingent das ich nie kein licht gesach /
dan den schein des engels disz ist von der peinen der todtschlager vnd der morder als hernach geschriben stat
do kamen wir in einen iemerlichen tal / der tal was wol
brinendes fures / der tal het ein yserin gedeck das
gedeck glam von hitzen vnd die hitz des deckels was
vil heißer dan vnser feuer / dor vff wurdent geworffen
gar vil selen die branten do vnd wurdent geschmeltzt
als gryben in einer pfannen do die selen zerrunnen
vnd zerschmoltzen / wurdent sie gesigen durch den ysen
deckel / der was sieben eln dick / als wachs
getruckt wirt durch einen weschbutel wan dan die
selen koment durch den deckel in das fure / so komment
sie all zu vnusprechenlicher nuwer pin / do ich diesen
grossen iamer gesach do erstarbe mein arm sel / vnd
sprach zu dem engel eya lieber herr wer es dein wil
so sage mir / was hant die selen gethan die diese grosse
pein leident do sprach der engel zu mir / in diesen
pynen komment zu dem ersten todschleger / die vatter
vnd mutter todt schlagen hant / vnd alle die rat oder
that dar zu gebent dz die leut erschlagen werdent dar
nach komment sie noch in ein vil grosser pein die du
noch sehen solt do sprach ich lieber engel muß ich
auch in diese grosse pein kommen / antwort der engel
vnd sprach diese pein soltu nit leiden / wie wol du
sie verdinet hast vnd ein dotschleger gewesen bist /
darumb dz du( wan du zu deinem corpel kommest) ruen
vnd bueß entpfahest vnd soliche grosse pein vermidest
do sprach aber der engel folg mir nach / wir hant
einen langen berg vor vns / do folgt ich dem engel /
vnd wir koment an einen grossen hohen berg der was
gar vngeheuer an zu sehen vber den berg ging gar ein
enger steg zu einer hant des steges / was ein grosser
furiger brun fol schwebelß vnd bechs vnd zu der andern
seiten des bergs was vnmeßlich groß kelt von wind vnd
schne / vnd eiß vnd der berg vff beden seiten was fol
tufel / die hetten eiserin brinnende hacken mit drien
zincken do mit zogen sie die armen selen in die pein
vnd wan die selen in einem teil des berges gebranten
in dem schwebel vnd bech dan so wurffent die tufel
die armen selen mit den gabeln in das ander teil des
berges in die vnmeßlich groß kelte vnd frost vnd dan
aber ie einß vmb das ander von der kelt in die hitz
do ich diß wunderlich pein gesache / vnd erkant das
ich solt gan vber den engen steg vnd vber den
grulihen berge do sprach ich zu dem engel eya lieber
her wie sol ich arm sele vber diesen grulichen steg
kommen / syd ich vff beden syten sehe mein ewig
verdamnuß do sprach der engel forcht dich nit / antwederß
gang mir vor oder noch / do keret ich im nach
zu gan hie nach volget die pein den / die in hoffart sterbent / vnd rat oder that dar zu thundt
do koment wir vber den berg in einen tyeffen tal /
der enkund ich zu grund nit gesehen in dem berg hort
ich ein iemerliche geschrey von selen do in branten
in hitzen vnd in rauch vber den grymmen tal / von einem
berg zu dem andern gieng ein steg der was tusent
schryt lang vnd einß fuß breyt / vber den steg
kund nyeman kommen dan den got erwelt hat von dem
steg fiel manig sele in grund des tals / uff dem steg
sahe ich ein prister gan in forchten / der selb
priester was schon gecleidet vnd trug ein palmen
reyß in seiner hant / do ich sahe den engen stege
vnd vnder dem steg die groß pein / do sprach ich zu
dem engel eya lieber herr wer es dein wil dz ich vber
diesen engen steg nit solt gan / do sahe der engel
gutlichen vnd sprach / von diesem steg soltu erlost
werden aber du solt noch vber ein gan der noch vil
engstlicher ist dan diesz vnd also kam ich vber den
steg an allen schaden von gnaden des engels / do wz
ich fro vnd sprach / lieber her ist es dein wil so
sag mir wz selen wonen in dieß peynen / do sprach der
engel in diesem tal werdent ewiglich gepeiniget die
in hoffart sterben oder rat oder that dar zu geben /
aber den berg den du vor dir sichst do verdent in
gepeiniget alle die wider die warheit lebent / vnd
iren obersten widerstant hie noch volget von der pein der wucherer vnd rauber der dieb vnd der gytigen
do sprach der engel / nun mussen wir furbas gan zu
ander peinen die wir noch fur vnß hant / also gienge
ich dem engel noch gar einen schweren vnd ruhen berg
mit grosser arbeit vnd do wir komen zu ende des berges /
do ersach ich ein grulich groß tier das was engstlicher
vnd grosser dan der berg den wir vor gesehen
hetten / und worent im sein augen gelich also tieff
gruben vnd sein halß was im also weit vff gesperret
dz wol. ix. tusent gewappenter man dar in giengent /
das selbe tier hat zwen grosser gewappenter risen
in seynem hals stan / dem ein wz das heupt vber sich
gekeret gegen den oberen zenen des tiers / dem anderen
warent die fueß gekeret gegen den oberen zenen vnd
das heupt gegen den vndern die selben zwen risen
stunden dem tier in seinem hals als zwo sulen dar
durch sein hals geteilet wart in glichnis drier porten /
vß den porten giengent grulich fures flammen / uor dem
tier stundent vil tufel die triebent vnd iagten vil
selen zu den drien porten in den hals des grulichen
tiers / in dem tier hort ich grulichen schrien / hulen
vnd weinen von frauwen vnd mannen der manig tusent
was / do ich das grulich tier lang an gesahe vnd hort
dz iemerlich schrien von den selen die in im warent /
do sprach ich mit weinenden augen mit grosser vorcht
zu dem engel / eya lieber her siest du nit dz groß
engstlich tier vor vns ston das ich sehe vnd war vmb
gahest du also nohe hin by / do sprach der engel vnser
weg muß hie hin gon wan diese pein kan niemantz vermiden
dan die vsserwelten / dis thier heisset achyron /
achyro das verschlindet nit allein die do gut
gewinent mit wucher mit rauben mit diebstal mit nid
mit liegen mit spilen mit vnkuscheit mit gunst weltlicher
lib sunder auch die do begerent vnd gewinnen
vnrecht gut vnd vil han vber ir notturfft / diese
zwen riesen die do gesperret sind in dem munde des
tiers die sint genant gustus vnd conaldus vnd alle
dy pein die du gesehen host die ist groß / aber du
salt noch vil grosser pein schauwen / vnd ir ein teil
liden do trat der engel hin nahe by dz tyer vnd ich
must im folgen mit maniger grosser forcht / vnd als
ich stunde in leide vnd iamer do verschwandt der
engel vnd ich stund allein / vnd die tufel die do
stundent der was ob tusent geschock( vor dem thier)
do sie gewar worent worden dz der engel verschwunden
was vnd ich iemerlich allein stund sie lieffent zu
mir zu hant als rosent hundt / vnd zogent mich in den
hals des tyerß / do wz iemerlich pein die mein sele
in dem tyer / von tyeren von bern von lewen
von wolffen von hunden vnd teufeln die alle darumb
worent / vnd ob ich die pein nit seite / so wissent
dz mein hertz vnd meinß hertzen leben dz ich nun
trage vff erden das ich grosz pein han gelitten / vnd
ich wol erkante das ich billich leit vmb solliche
sunde do mit ich got tegelich erzurnet hette / vnd
in solichem leide do ich in was do zerreisz ich meyne
backen wan mir begund zu zweifeln das mein niemer
rat solt werden / vnd do ich in solicher pein vnd leide
was do kam ich vß dem leide ich enweiß wie oder in
welcher weiß / vnd als ich lag in grosser kranckheit
von der pein die ich gelitten het / do thet ich gar
krencklich vff mein augen vnd ersach den engel verr
dort here scheinen der mich vor het geleittet
do wart ich vß der mossen fro / vnd sprach / alle mein
hoffen o alle mein trost von got o alle mein licht o
ein enthalter meins grossen iamers warumb hastu mich
gelassen in also grossen noten / vnd peinen ach ich
arme sel wo mit sal ich got dancken siner grossen
gutte / und het er mir nie kein gut gethon dan diß
allein dz er dich mir zu hilff hat geben so enkonde
ich doch got niemer voldancken do sprach der engel
zu miner sel / du solt gedencken dz du gesprochen hast
gottes gut sie grosser dan alle dein missetan / vnd
das ist war vnd ist an dir bewiset wan got vrteilt
iglichen noch seinen wercken und diese pein hastu
vmb dein sunde gelitten nun sie dz du allein gedenckkest
wan du wider zu deinem lib komest das du die
sunde midest disz ist ein sunderlich pein von den die den armen luten vnd besunder den die kirchen gut stelen vnd nemen
nun gan wir furbas du salt noch vil grosser
pein schauwen / do stunt ich vff gar krencklich vnd
volgt im noch / do kont ich nit gan wan ich wz zu
schwerlich gepeiniget der engel rurt mich an ich wart
gesunt vnd volgt im noch bitz dz wir komen an ein ful
pfutz die wz furig lang vnd weit die pfutz vnd der
rauch was also furig vnd streng das man den hiemel
nit mocht gesehen in dem pfutze warent moncher hande
tier die peinigenten vnd vergifften die selen / uber
den gruntlosen pfutz ginge ein steck was zweyer milen
lanck vnd der selbe steg was zweyer spannen breit mit
scharpfen negeln durch schlagen einer hert an den
andern wer dar vber solt gan der kont nit anders
gefelen er must tretten vff die stechende nagel die
tier die vnder dem stege lagen hetten lang grosz
helß als turn / uß den helsen ging ein fuer / do von
die pfutz gar sere stanck vnd brant vff dem selben
steg sahe ich gan ein sele die schrei weint vnd flucht
ir selbst vnd trug ein groß schwere burde korns vff
irem ruck die must sy tragen von gezwang vber den
steg wie wol der selen gar we geschach von den
scharpfen negeln / doch det ir das nit also we von
den großen vorchten dy sy hette vor den grulichen
tiern die sy meinten zu zihen in dy grulich pfutz /
vnd do ich die groß pein ersach do sprach ich mit
vorchten zu dem engel / eya lieber her wer es dir
behegelich so wolt ich gern wissen warumb diese arme
sele must tragen dy schweren burde korns vber den
peinlichen steg so wist ich auch gern wz sunder
mussent hie pein liden / do sprach der engel diese pein
ist eygentlichen dein vnd der die diner sunderglich
sint vnd die dy gestolen hant es sy groß oder klein
von einem kleinen diepstal bistu als wol ein diep als
von einem grossen / und auch vmb einer kleine
sunde willen muß man als wol pein liden als von einer
grossen aber nit glich / und sunderlich pein wirt den
gegeben dy do sunde thun dy do heissen sacrilegen /
do sprach auch der engel der do stilet ein heilig
ding oder das nit heilig ist in eyner heiligen stadt
vnd sunderlich geistlich lut dy ein geistlichen
schein an iren kleidern tragen vnd nit dy werck thun
dy stelent got ir edele sele in einem falschen
schein / dy mussent al dysen peinlichen steg wandeln
ob in nit rauwe oder buß wirt / und dar noch koment
sy in vil grosser pein / do sprach zu mir der engel
bereit dich wol schnel wan wir mussent von not vber
diesen steg / do sprach mein arme sele uon gots krafft
magstu wol vber diesen steg komen aber mich kanst
du mit nicht hie vber bringen / do sprach der engel
ich wil nit mit dir hin vber gan du must allein vber
gan / wan du salt nit ledig gan / du must vber den
steg leiten ein vngezempte kuwe vnd die saltu mir
ienset des stegs antworten vnuerseret / do begunde
mein sele bitterlich zu weinen / vnd sprach zu dem
engel owe mir armen selen eya warumb hat mich got
geschaffen / dz ich solch vnlitlich pein muß liden /
vnd wy sal ich arme sele dy vngezempte kuwe hinuber
bringen / sit ich vff dysem engen steg meyn fuß nit
gestellen kan / gottes barmhertzikeit kom mir dan zu
hilff / der engel sprach nu gedenck sele do du by
deinem leben wert das du deim geuattern ein kuwe
stelet / do sprach ich eya lieber engel nun weist du
doch wol dz ich die kuwe meinem geuattern wider gab /
do sprach der engel ia do du mir sie nit mogest
verbergen da mustu sie wol wider geben / darumb saltu
nit gantz pein liden / wan es ist minder sund boses
wellen dan volbringen / wie wol sie vor got
bede boß sind do sprach der engel / wie stehestu
syhest du nit die vngezemte kuwe die du salt vber
den steg leiten / do schrei ich mit grosem iamer vber
mein sunde / vnd nam die kuwe vnd trat zu dem stege
do koment zu hant dy grulichen tier dy in den pfutzen
warent vnder dem steg vnd wartent wan ich fiel dz
sie mich verschlunden / do ich nun gemerlich vf den
steg kam / do wolt mir die kuwe nit volgen wan ich
fiel so ginge die kuwe / wan ich ging so stunt die
kue und wan ich mich hilt an die kue / so fielen wir
bede do stunden wir dan wider bede vff vnd dis triben
wir an / bytz wir mitten vff den steg koment do
begegent vns die arme sel die trug die schweren burde
korns vnd wolt heruber so wolten wir hinuber und die
begegenung wz anders nit dan do die barmhertzekeit
der worheit begegenet / do sich die gerechtikeit
herineret mit dem friden als wir bede in also grosser
betrupnis warent do bat mich dy arme sele dz ich ir
rumte / do kont vnser keins hinder noch fursich komen /
do stunden wir bede in grosser pein wan die negel
gingent vns dorch vnser fueß / do von blutten wir so
sere dz der steg vol blutes stunde / vnd do wir bed
in iamer vnd in pein gar lang gestundent / vnd schruhent
vber vnser sunde die wir gethan hetten / vnd weiß
ich nit wie vnser eins vor das ander komen ist / do
ersach ich den engel den ich hinder mir gelossen hat /
der sprach fruntlich zu mir / bis got wilkomen du liebe
sele hab nit me sorge vor die kue wan du bist ir ledig
worden / do wuscht ich mein verserte fuß / vnd sprach
ich mag nit furbas komen / do antwurt mir der engel
hie by saltu gedencken sel dein fuß gar schnel worent
zu den sunden vnd blutuergyessen darumbe wer
es wol billich das du blutich vnselig weg gan soltest
in ewig pein wan dir gottes barmhertzikeit nit zu
hilff kome / do macht mich der engel wider gesunt vnd
hieß mich im volgen von der pein geistlicher lut / pfaffen monch vnd nunnen vnd die geistliche
schein tragen
ich sprach lieber engel wo sollent wir nun hin gan /
do sprach er ein grulicher peiniger ist genant pristinus
der beitet vnser zu dem sollent wir komen vnd sein
herberg mogen wir nit vorgan sunder zu im keren die
herberg ist alweg vol gest / noch begert der selbig
hencker me gest al zeit die er gepeinigen moge / do
gingen wir fur bas in einen finstern vnd harten berg /
vnd komen vor ein huß das stunt weit offen was groß
vnd weit vnd schein licht als ein backoffen vß dem
huß giengent furig flammen die verbranten alle
dy selen die do by tusent schritte vmb dz huß warent /
vnd do ich dz gruliche brennende huß sahe do wolt ich
im nit nahen wan ich vor fast gebrant waß / und sprach
zu dem engel / waß sal ich arme sel nun thun ich gange
zu der porten des ewigen dots / wer hilfft mir nun /
do sprach zu mir der engel / von dem fuer vnd flammen
der vß dem husz schlecht vnd brennet soltu erlost
werden / aber in dem huß do der flam heruß schlecht
dar in wyrstu komen / und do ich mit dem engel nahe
zu dem huß kam / do sahe ich gar vil fleisch hauwer
mit axen vnd mit biheln vnd mit messern vnd mit allerlei
waffen / do mit sie zurteilten vnd zurschnident
die armen selen / die do warent in den vberhitzigen
flammen der was vsser mossen vil / vnd do ich arme
sele sehen wart dz groß iamer grosser dan ich vor ie
gesehen hat / sprach ich zu dem engel ich bit dich
engel ist es dir behegelich so loß mich von dieser
pein die ich sehe / anderß wo wir furbas zu komen wil
ich gern verwilligen in zu gan / do sprach zu mir der
engel diese pein ist grosser dan alle pein die du vor
gesehen hast / doch saltu noch eine sehen die alle
pein vber wiget die man erdenken mag / wie stastu
sichstu nit das die tufel glich den tobenden hunden
stant vnd beitent dein / gang in die pein do leit ich
alle mein bet an in das er mich dieser pein wolt
vberheben / das mocht mir nit widerfaren sunder ich
must in die pein do die teufel ersahent das ich
erlaubet vnd in ir gewalt geben was do lieffen sy
zu mir vnd schlugen mich mit diesen vorgenanten
woffen zerhauweten sie mich zu kleinen stucken vnd
wurffen mich also zurhauwen mitten in das brennende
huß des henckers die pein kan nieman vol sehen die
in dem huß was / wan do was weinen schrien vnd
zenklepern hunger vnd durst vnd mit den peinen / so
werdent bede frawe vnd man in ieren glidern vnd
heimlichen stetten( do mit sie wollust vnd vnkuscheit
begangen han) gepiniget so dz mich beducht / die heimlichkeit
vnd schammen der mannen vnd frawen( nit
allein weltlich sunder auch geistlicher pfaffen monch
vnd closter frowen) gantz vnd gar foll grimiger vnd
wuster wurm sein vnd ie hoher sie waren vff der erden
ie grosser wz ir pein vnd do ich dise grosse pein
ersach die die selen littent / vnd het sie auch selber
gelitten do kam ich zu mir selber vnd erkant mein
gros sunde vmb die ich billich pein leit do es gottes
wil was da kam ich vß der peinen vnd weis nit wie /
vnd was dannoch in grosser betrubnusz / vnd als ich
do ein cleine weil iemerlich gelag do sahe ich ein
licht dort here scheinen / dz was mein engel der mich
furt do sprach ich mit grosser bitterheit iamer vnd
leide eya lieber herr warumb han ich solich pein gelitten /
vnd was ist das dz die pfaffen predigen vff
erden vnd sprechent die erde ist vol gottes barmhertzikeit /
vnd wo ist nun sein barmhertzikeit der engel
sprach ach liebe sele es werdent vil menschen betrogen
die da sprechen vnd nit verstant / got sie alle zeit
barmhertzig er ist warhaftig vnd gerecht / sein
gerechtikeit lonet einem iglichen noch seinen wercken
als er verdienet hat aber sein barmhertzikeit vergibt
vil sunde vmb die man pein solt leiden darumb ist es
billich dz du got ynnicklichen danckest / dz du der
peinen ein wenig hast gelitten der du vil verdienet
hast vergeb got alle luten ir sunde zu aller zeit
wo wer dan gottes gerechtikeit die die sunden peiniget /
wirt die sunde von gottes gerechtikeit nit gepeiniget
vnd forcht man got nit was were dan ruwe /
was nutzes brecht dan bicht vnd buß darumb hat der
gewaltig got all ding wol geordent vnd geschickt /
wan er hat sein gerechtikeit getemperirt mit gerechtikeit
vnd barmhertzikeit dz keine ist on die ander /
welcher sunder sein sunde vff erden nit busset nach
gottes barmhertzikeit / der muß sie dort swerlich
bussen noch der gerechtikeit wan gut leut von got
vsz vergenglichem gemach werdent gezogen vnd vsz
irem eigen gemach gant durch got den wirt gegeben
von gottes barmhertzikeit ein ewig leben mit den
engeln / vnd got dut sein barmhertzikeit vnd sein
gerechtikeit an den menschen also das got kein gut
werck vnbelonet wil lassen vnd wil pein vergeben do
man pein vmb solt leiden wan kein mensch noch ein
erst geborn kindt in einer stunde mag one sunde sein /
vil werdent aber erloset durch bekantniß irer sunde
vnd barmhertzikeit von pein / ob dz sie der schadt
vnd fynsternuß des ewigen todes nit begriff do mich
der engel so wol getrost do kam ich wider zu meiner
krafft vnd sprach zu im / lieber herr sag mir warumb
dz sie / syt gut leut nit sollen pein leiden warumb
werden sie dan her gefurt pein zu schauen do sprach
zu mir der engel gut leut werdent grosse pein geweiset
zu beschauen darumb das sie die selben pein gedencken /
vnd got all zeit dancken das er sie von der peynen
alle so gnediglich hat behut / vnd in dan dester lieber
gewynnent / vnd gleicher weiß den selen die do sollent
verflucht werden / wirt von ersten gewiesen alle hymelische
freide / wan sie dan zu der ewigen pein kommen /
vnd bedencken die pein die sie do mussent leiden / vnd
an die hymmellische freude die sie vff erden versaumet
hant / so wirt ir pein dester grosser vnd ie
mangfaltiger dan ob sie dy freud nie hetten gesehen /
wan dz ist vnder allen peinen dy groste / das ein sele
muß sich scheiden von got vnd von allem hymelschen
her / und den priester den du sehest vber den steg
gan schon gecleidet vnd ein palmen risz hat in syner
hant vnd an vorch / dem wart dar vmb solch pein zu
schauwende geben das er got dester lieber het / vnd
dannoch da von erlost wart wan er het got getrulichen
gedienet vff erden bitz an sein ende / dar vmb gab im
got dy ewige krone der eren / dy er versprochen hat
allen sienen liebhabern
disz ist die pein der vnkuschen pfaffen / monch / vnd der closter frauwen
do sprach zu mir der engel wir sollen noch gar
mancherley peine schauwen / herumb ist es not das wir
schnel vort gan / da sprach min arme sele / sollent
wir wider zu freuden kommen / so enden wir diesen
weck / vnd gant so wir aller erste mogen do ging mir
der engel for / vnd wir kommen an ein stat do sahe
ich also ein grulich thier dz hette zwen flugel vnd
gar ein langen hals / vnd eynen breiten eyserin
schnabel / vnd eyserin clawen / von seinem munde ging
ein brinnende fures flam / dz enkonde nieman verleschen
das tyer ging vff ein pfutz / die was mit eyß gefroren /
vnd was selen es begreiffen kond die verschland es
all in seinem hals vnd wan dan die armen selen warent
in dem buch des tyres zu nicht worden / so spuwet sie
dan dz tyer wider vß seinem munde in die pfutz / do
wurdent sie anderwert erneuert zu nuwer pein vnd all
die selen bede man vnd frauwen die in die pfutz
kament vß dem tyer / die hettent alsamen tyer schlangen
vnd nattern in irem leib entpfangen / der geburt
mustent sie warten gleicher weiß als ein frauwe ein
kindt von einem man entpfahet / vnd beitet mit schwerer
burden der zeit der geburt die ir gesetzt ist also
musten sie der zeit irer geburt warten / vnd wurden
inwendig mit natter zungen zerbyssen vnd außwendig
gepeiniget in der faulen pfutzen mit grosser kelt /
wan dan die zijt kam dz die armen selen bede frauwen
vnd man die schnode frucht geberen solten so wart von
in ein iemerlich geschrey / das es erschal in dem
grunde der hellen / vnd nit allein geschach diß geburt
auß den seiten nach dem vnd der nattern natur ist
sunder auch auß armen auß beinen / vß hertzen vnd
auß augen / auß dem mund vnd auß den oren / vß den
sytten vnd auß allen glidern vnd das von inen geborn
wart / das warent schlangen vnd nattern / vnd hettent
brinnende heupter vnd spitz schnebel / do mit zerrissent
sie alle die stet do sie heruß brochent
diese nattern vnd schlangen hatten auch gekrumpte
schwentz als fischangel / do mit sie im außgan die
armen selen zerryssen / vnd doch mit den krummen
angeln nit her auß mochten vnd die armen selen mit
iren vergiften yserin schnebel ir adern vnd glider
zerrissen vnd dan so wart das aller groste geschrey
von nattern vnd von den tyern / vnd sunderlich von
den armen selen die dy pein litten / wer in den teufeln
ye kein barmhertzikeit gewest / es hett sie erbarmt /
wan auß allen iren glidern krochent vnrein vnd mancherlei
thier / das sie gar iemerliche wurdent gepeiniget /
do ich die iemerlich pein alle ersahe / do sprach ich
zu dem engel ich bitte dich lieber her sag mir was
hant die armen selen gesundiget die diese grosse
pein leiden / do antwortet mir der engel nun han ich
dir kurtzlich geseit / das geistlich leut die got geert
hat an kunsten vnd an vil guter werck / geistlich vnd
weltlich leut die in einem gotlichen leben / vnd in
forchten vnd in danckberkeit der gnaden gottes gelebt
hant / das der freude wirt grosser sein in dem himelreich /
dan ander leut die da vbertreten / vnd leben
on gotlich forcht vnd han vil gaben enpfangen hie
vff erden von got / als kunst vnd gut vermanung / vnd
der gleichen / vnd gebruchen der nit zu der eren gottes /
vnd versument sich hie vff erden one ruwen so wirt
ir pein auch dort grosser dan ander leut die wenig
gaben von got entpfangen hant herumb das pfaffen
closter frauwen tumherren monch / geistlich leut die
in einem geistlichen cleide got der grossen gnaden
nit danckbar seint / vnd ein suntliche leben furen
mit vnkeuscheit / hoffart vnd andern sunden / darumb
komment sie alle in diese pein hie in werdent all ir
glider zerrissen von nattern vnd von schlangen
sele du solt wissen das diese pein eygentlich deren
ist die vff erden vnkeuschlich leben es sy frauwe
oder man / sie seint geistlich oder weltlich herumb
das du vff erden vnkeuschlich gelebt hast / darumb
kanstu mit nicht diese gegenwurtig pein vermeiden du
must ietzundt dar in / zu handt stundent me dan hundert
tusent tufel die begriffen vnd gabent mich dem selben
tyer / dz verschlande mich / wz peinen ich do leide was
iemerlich vnd vnusprechlich do es kam an die geburt
das ich vß allen glidern nattern vnd schlangen
gewinnen solt hie kam tundalus sele zu dem bade des ewigen tods
do kam der engel mir zu hilf vnd trost mich
frolich vnd sprach / nun kom liebe sele / die pein soltu
nit me leiden / vnd er hieß mich im folgen / vnd
do ich im lang noch gienge vnd wust nit wo ich hin kam
vnd nit me ensahe dan den schein von dem engel do
kamen wir an einen engen steg der ging von einem
hohen berge vnd ye me ich gieng ye verrer ich hin
abe kam / ye minder getruwet ich wider hin vff zu
kommen / do sprach ich zu dem engel / ich bit dich
lieber herr seit wir so vil iemerlicher pein hant
gesehen / wo wil vns dan dieser engstlicher steg hin
leiten do sprach zu mir der engel / diesen weg den wir
ietzunt gant der leitet vns zu der hellen vnd zu dem
ewigen dot do sprach mein arme sele / seit dieser weg
so eng vnd so hart ist / vnd wir niemant sehen an diesem
wege wandeln / vor vns noch hinder vns / warumb saget
vns dan die geschrift das der weg zu dem ewigen dot
gar weit sihe vnd vil leut wandeln daruber do sprach
der engel zu mir / die geschrift sagt vns nit von
diesem wege do wir ietzundt an gan sunder die geschrift
meinet ein sundig leben an hoffart an geitikeit an
vnkeuscheit an zorn an hasse an vberessen an vbertrincken.
der ist leider vil die solich sunde vnd
solich boszheit tribent / die gan all den weg zu dem
ewigen dot / ob sie mit ruwen nit widerumb kerent sihe
sele von dem wege der sunden kommet man zu der grossen
verdampnis der ewigen peinen do sprach der engel /
folg mir noch / do gingen wir ein langen betrubten weg
der bracht vns zu einem iemerlichen dal / do sahe ich
vil schmide vnd eisen / vnd in den schmitten hort ich
ein iemerlich geschrei von selen vnd von teufeln do
sprach ich zu dem engel eya lieber herr horestu das
do sprach der engel / ja ich hore es wol do sprach
ich wie heisset diese pein do sprach der engel / hie
wonet ein schmid der heisset vulcanus der
manig sele zu im zuhet die er gar sere piniget / do
sprach ich lieber engel sol ich auch in diese pein
ia sprach der engel vnd ging mir vor vnd ich im mit
grosser betrubnis nach / und do wir hin by koment do
lieffen vns die schmit engegen mit furigen zangen vnd
wurffen mich in dy glut zu oberst in den ofen / und
do waren me dan tusent hundert selen in / und do
nament sie die bloßbelg vnd blisen dy kolen also
lang bitz wir armen selen zerrunnen als wasser / do
noment sie mit den zangen zehen selen oder zwentzig
drissig oder hundert / vnd leiten sie vff einen amboß
vnd schlugen sie mit den hemern also lang bitz vß in
allen ein stuck wart / und die armen selen konten nit
gesterben sie begerten das sie got wolt doten vnd
schruent noch dem dot / und der dot flohe von in glich
als weren sie dot / und do dy tufel die armen selen
vil vnd gnung geschlagen hetten do sprochen sie zu
ein ander sint sie gnung geschmedet / do antwurten
die ander schmit vnd hemerer in der ander schmitten
vnd schruent / werffent sy vns her wir wollen sie
versuchen ob sie gnung haben oder nit / do namen die
schmit die armen selen / vnd wurffen sie den andern
dar / die entpfingen sie in yserin gluende gabeln / vnd
wurffen sie in die schmitten vnd schmitten vnd schlugen
sie mit den hemern vill me dan die ersten / also wurdent
die armen selen geschmit bitz sie gantz vnd gar zu
nicht wurdent / dar noch kam mein engel vnd furt mich
vß der pein / und sprach wie ist im nun wie gefelt dir
das leben wirt dir dein hochfirtiges vnd vnkusches
lebenn vnd grosser wolust / vnd vnusprechlicher mutwil
nit gebusset / vmb die du ytzunt solch groß vnlitlich
pein liden must / also lang mein arme sele / vnd mocht
von grosser kranckheit vnd amacht kein antwurt
geben / do sprach der engel vnd trost mich gehab dich
wol got ist allein der die sele furt in die hellen
vnd wider vmb vß der hellen / du hast groß pein gelitten /
iedoch hat dich gottes barmhertzikeit behut vor vil
grosser pein die du verdint hast / vnd alle die selen
die du noch gesehen hast die beiten des iungsten
vrteils / aber die selen der pein du noch schauwen wo
solt die sint ytzunt verurteilt zu dem ewigen dot
wan du bist noch nit komen zu der rechten hellen /
do nam mich der engel mit der hant / vnd trost mich
vnd hieß mich im volgen / do gingent wir mit einander
vnd retten ein langen weg vnd komen an ein stat do
was groß iemerlich kelte vnd vnlitlicher gestanck do
kam mein arme sel in groß betrubnis vnd angst das
sie beducht das sie dy erde zu mal bewegt / do sprach
ich in grosser vorcht eya liber her was bedut das dz
ich vor erdbitwen nit kan gestan vff minen fussen /
ich bin auch also sere betrubt das ich dir vor vorchten
nit kan zu gesprechen / und do ich also in bedenkunge
stunde vnd getorst mich vor vocht nirgent regen vnd
beytet des engels antwurt / do verschwande der engel
vor minen augen so schnel dz ich nirgant kont gesehen /
do erschrack ich aller erst dz er mich in solcher angst
vnd not gelossen hat / und kont im nit anders geton
dan das ich in vertzweifelung kam an dy barmhertzikeit
gottes meins schopfers / wan ich was vff dem weg der
do ging vnd mich leiten wolt in abgrunt der hellen /
do weder klugheit noch weißheit noch nutz an lit darumb
was ich an trost vnd an rat die wil mir gottes hilff
enzogen was / do ein klein wile verging in dem betrubnis
do hort ich weinen schrien vnd hulen gar / vil selen /
ich hort / auch ein grossen tonerschlag vor dem
alle dise welt erschrack vnd kort mich vmb vnd hort
wo das iemerlich geschrei were do wart ich es gewar
in einer gruben die wz vierecket als ein cistern vß
der gruben ging ein stinckender rauch der reicht in
die wolcken in dem rauch vnd in den flammen warent
me dan tusent hundert teufel vnd so vil selen die
folgent als die funcken in einem flammen in die
wolcken vnd fielent dan herwider ab in die gruben
als in ein brinnende ofen bed tufel vnd selen mit
einander / vnd do ich dis groß iamer ersach do wolt
ich wider hinder sich tretten do kont ich miner fuß
kein erheben von der stat do ich stund und do ich
dis dick versucht vnd kont nit gan / do reiß ich mein
fleiß von meinem back vnd schrey lut vber mich selber /
vnd sprach eya dot wo bistu vnd warumb kan ich nit
ersterben vnd warumb han ich der geschrifft nit
geuolget eya wie iemerlich hat mich betrogen
diese welt / do das iemerliche clagen die tufel horten
die in den flammen warent vnd vff vnd nider furent
die koment mit krawelen vnd vmbgabent mich vnd flenten
mich an / vnd sprachent / o du arme sele du hast ein
ewig leit verdinet von wenne komestu her zu vns / du
hast erfarn was pein vnd betrubnis sie o was vil
grosser pein must du noch me erfarn / die du dann wol
verdinet hast mit dinem suntlichen leben vor dem du
nit komen kanst zu dem lebendigen brunnen du must
hinfur du darft nun zu nieman hoffen noch zu iemen
flihen / du solt auch niemer kein licht gesehen / dir
wirt auch niemer kein hilff oder barmhertzekeit erzeiget
biß du bist komen fur die porten der hellen in die
soltu zu hant komen der dich her hat bracht der hat
dich iemerlich betrogen / er mag dich von vns nit erlosen /
vnd du kanst sin auch niemer me gesehen / darumb du
arme sel betrub dich wein schry hule vnd bren mit
denn die do ewiglich brennent wen dir mag nieman zu
hilff komen / do sprochent die teufel vnder einander
weß stan wir hy / wesz beiten wir warumb tragen wir
sie nit in abgrunt der hellen vnd geben sie vnserm
meister lucifer / die bosen tufel die also miner armen
sel treiten warent schwartz als die kolen / ir augen
branten als die furigen flammen / ir zen waren weisz
als der schne mit yseren claen vnd hetten flogel als
die griffen / und do mir die grulichen tufel aller
minst treutten do erschein mir der engel vnd kam zu
mir vnd vertreib die tufel alle vnd gab mir trostliche
wort vnd sprach frauwe dich dochter des ewigen lichtes /
gottes barmhertzikeit vnd gut sol dir nun bewisen
werden grosse betrubnis vnd pein soltu sehen / aber
du solt ir kein liden. hie kam tundalus sele fur die porten der hellen / vnd sahe den teufel luciper gebunden mit eiserin ketten
komme vnd schauve ich will dich
weisen den schnoden bosen veindt aller welt do gieng
der engel in die pfort der hellen vnd sprach
zu mir / kom vnd schauwe / du solt wissen das die / die
hie wonent nymer kein licht han / wan sie kunnen vns
nicht gesehen / aber wir sehen sie wol / do ging ich
arm sel hin zu vnd trat mit meinem engel an die pfort
der hellen vnd sahe in den grunt / vnd was mancherley
pein ich do sahe vnd hort / vnd het ich hundert tusent
heupter / vnd hett iglichs haubt tusent zungen / die
kundent die mynst pein nit gesagen die ich sahe ich
sahe luciper der hellen furst / der ein veindt ist
aller der welt / vnd sein grosse gat vber al groß der
thier dy ich vor het gesehen / den greulichen valant
kan ich niemant glichen das selb greulich thier het
tusent hend / vnd ein ieglich hant was hundert eln
lang / vnd zehen eln dick / vnd ein ieglich hant het
zwentzig finger / vnd ieglicher finger was hundert
spannen lang / vnd zehen spannen dick / vnd ieglicher
nagel einer eln lang vnd die selb zal von leng vnd
von dick / hat es auch an seinen fussen es hat auch
ein lang maul vnd einen greulichen langen swantz als
ein lintwurm / der was gescherpfet den armen selen zu
schaden / der selb greulich valant lag gesperret vff
einem eiserin rost / dar vnder lagen koln vnd warent
ein groß zal teufel die dem valant mit blaßbelgen
zu blisent vmb das selb tyer stundent also vil selen
das es wunder was / das ir also vil in der welt was
von anbegin bitz an das ende / der selb valant lag vf
dem rost gebunden / vnd wirt also gebraten / vnd von
rechter grimkeit wurfft er sich vmb von einer sijten
zu der andern das sich die gantz hell erschut / vnd
wirt dan so grym vnd so bose / vnd greift vmb sich mit
sein vil henden / vnd was selen er ergreift die zu
reisset vnd zu druckt er al als puluer / vnd
bloset sie mit seinem furigen stinckenden athem vm
sich in mancherlei pein / vnd wan dan dz selbig thier
seinen bosen atem an sich zuhet / so folgen in al die
selen die es vor so mit seinem atem zerspreit vnd
zerblosen hat / die verschlindt es mit schwebel vnd
bech vnd welch sel von seinen henden wolt enpflihen /
die erstach es al mit seinem schwantz / vnd in solcher
weiß sticht dz selb tyer sich selber / vnd peiniget /
vnd wirt gepeinigt / vnd schlecht vnd wirt geschlagen /
es verdampt vnd ist verdampt und do ich disen tufel
lang an gesahe do sprach ich zu dem engel / sag mir
lieber her wie heist dieser grulicher valant do
sprach der engel / sein nam heist lucifer vnd ist
die erst creatur die got ye geschuf / vnd hieß ein
lichtrager vor allen engeln seiner grossen schon
halb / vnd hat auch gewonet in dem luft der himmel /
wer er enbunden / er wurd himel vnd erden biß zu der
nidern hellen betruben vnd die grossen scharen die
vmb in stant / dz seint ein teil tufel / vnd das ander
teil selen von adams gezijten / die all verurteilt
vnd verflucht seint / wan sie seint die nach gottes
barmhertzikeit nie gestrebt / noch an got glaubten /
mit worten oder mit wercken / woltent nie bei got stan
darumb seint sie ietzunt verurteilt unnd beitent noch
ander vil die in gleich seint vf erden / die got
glauben zu dienen mit worten vnd gottes verleucknen
mit den wercken / als eebrecher / wucherer / rauber /
morder / spiler / dieb unnd alle die sich versumen an
ruwen / an bicht vnnd an busz / die komment zum aller
ersten in die klein pein / die du bitz her gesehen
hast dar nach werdent sie gefurt in die grossen pein /
vnd leident solich pein mit luciper ierem
herren dem sie gedient hant yemer vnd ewiglich auch
komment in diese iemerlich pein brieff felscher vnd
alle die bischoff / epte / dechan / probst / prior / pfaffen
vnd alle glaubigen dieser welt / keiser konig / hertzogen
grafen / fursten ritter vnd knecht / schulteisen burgermeister
amptman schoffen / richter furmynder / vnd der
geleich / niemant auß genommen bed geistlich vnd weltlich
die das mit irem suntlichen leben verdinent vnd
got iren schopfer nit erkennen vnd herin kommen /
werdent ewiglich verlorn darumbe das sie mit fremdem
gut vmb gen / vnd sich des gebruchent mit vnrecht vnd
gebent dz nit wider auch werden die gewaltigen darumb
verflucht dz sie des gewaltz den sie han von got sich
vnrecht gebruchent / wan sie wollent nieman glauben
dan in selber darumb spricht die geschrift dz die
gewaltigen vnd großmutigen leut mussent grosz gewaltig
pein leiden do fraget ich den engel vnd sprach lieber
herr du sprichst das gewalt werde in geben von got /
vnd gibt sie in got warumb sollent sie von got dan
ewiglich gescheiden sein do sprach der engel den gewalt
den got den gewaltigen gibt der ist nit boeß aber das
der gewalt boßlich wirt gebrucht dz ist bosz do sprach
ich lieber engel / dz bosen leuten wirt gegeben gewalt
von got vnd werdent zu heuptern gemacht wie kommet dz
do sprach der engel das ist vnderweilen der vnderthan
schult die es mit sunden verschult han / wan boesz
leut seint nit wirdig das sie gut leut zu obersten
oder meister hant / es ist auch dick guter leut schult
das sie haben bose meister in solicher weisz / wan
die guten also seint das sie bose heupter hant zu
meistern so mussent sie dester fleissiger ir selen
bewaren / vnd das best ausz kiesen nun wolt ich
gern wissen sprach ich zu dem engel / warumb lucifer
heisset ein furst / seit er im selber noch nieman
gehelffen kan / noch sich selber von pein erlosen do
sprach zu mir der engel / nit von macht die er hat /
sunder das er die erst stat vnder allen steten der
hellen hat / wan alle die pein die du gesehen hast
ist dieser nit gleich do dieser valant ligt do sprach
ich das ist werlich war / wan dieser gestanck vnd diß
greulich gesicht das betrubt mich mer wan alles das
ich vor gesehen han vnd gelitten darumb bit ich dich
lieber engel / bring mich von hinnen so du aller erst
magst / wan ich sehe hie vil in dieser pein myner mage
vnd frunde / vnd vil meiner lieben gesellen / der geselschafft
mir vormals wol gefallen hat / vor den mir nun
ser gruet und ich weiß furwar das ich mit in must
leiden / hett mich gottes barmhertzikeit nit behut do
sprach zu mir der engel nun ker wider vnd kom du
selige sele in dein ruwe / wan got hat dir gnade getan
kein pein soltu nit me leiden du verdienest sie dan
vff erden diese zijt hastu gesehen gottes werck do
er sein feindt mit peiniget / die nit seinen willen
thun vnd sein gebot brechent nun soltu schauwen die
freuden die got hat bereit seinen freunden / die vff
erden seinen willen mit lieb thunt do kert ich mich
von aller pein die ich hat gesehen vnd volget dem
engel / zu hant koment wir vsz der finsternus in ein
schon licht do flohe von vns aller gestanck / vnd kam
ich von forchten zu sicherheit / von betrubniß in freude
von peinen vnd von noten / vnd mich nam groß wunder dz
die groß betrubtnus was so schnel gewandelt in freude
und ich sprach zu dem engel / lieber herr min
ich bitten dich sage mir wo von ist diese pein so bald
gewandelt / ich was blint vnd gesehe ich was betrubt
nun frauwe ich mich ich han bitz her gelitten grosse
gestanck / nun rich ich guten rauch vnd geschmack / ich
han mich gar sere geuorcht nun bin ich sicher / do
sprach der engel zu mir du gebenedite sele loß dich
nit verwundern wan des hoeste gottes hant hat alle
ding schnel gewandelt.
nun sollent wir einen ander weg gan dz wir kommen
in vnser rich des lob got vnd volge mir / do sahe ich
ein hohe muer / vnd vnder der muren vß der mossen vil
selen bede wib vnd man dy litten grossen frost von
regen vnd suren wind / von hunger vnd von dorst warent
sie auch sere betrubt doch hetten sie schon vnd heiter
vnd achten keins gestancks / do sprach der engel es
sint der sele dy mit grosser karkeit ein sicher leben
furant vnd doch mit irdischem gut nit almusen
geben / darumb so mussent sie diese pein liden / darnach
so werdent sy gefurt in die ewige rue.
do gingent wir lang vnd koment an ein port die tet
sich selber gegen vns vff / da wir hin in koment / do
sahe ich gare ein wundelich velt das was vol blumen
vnd vol gutes geschmack do warent in mit freiden also
vil selen / dz sie niemant kont gezelen / bed von frauwen
vnd mannen / darin wart es niemar nacht / die son ging
nimer zu rug do was ein brun des lebendigen wassers
do vergasse ich al mein leid wan ich wz in vnmeßlichen
freiden / vnd sprach mit grosser freiden vnd innikeit
dyse wort / der nam vnsers lieben herren ihesu cristi
sy gelopt von diser stunde ymer vnd ewiglich wan er
mich hat erlost von dem ewigen dot / vnd hat mich gekeret
in dz freiderich lant siner heiligen / nun erken
ich aller erst dz die wort der heiligenn geschrifft
ware sint / dy do sprechent alle dy freid dy got bereit
hat denen dy in vff erden lieb hand dy kan kein aug
vollen schauwen oder ore vollen horen / oder kein hertz
vollen dencken / do sprach ich zu dem engel / sage mir
lieber her was sele wonen hye in vnd wie ist dyser
brun genant / do sprach der engel hie wonent gut lut /
wie wol sie von aller pein erlost / sie sint aber nit
wirdig der freiden diß brundes den du sihest / diser
brun heist dz lebendig wasser der des einest geschmackt
oder versucht den dorst niemer me / vnd sal auch leben
ewiglichen / do gingent wir furbas / do sahe ich lut
die kant ich wol / under den warent zwen kunige / hieß
einer contaber der ander donat vnd mich wundert dz
ich sy sahe vnd sprach zu dem engel diese zwen kunig
sint mechtig vnd hert gewest vff erden vnd dort veint
vff einander. wie seint sie gefreunt worden
vnd wy hant sie die freude verdient do sprach zu mir
der engel contaber ist lang kranck gewesen vnd hat
got gelobt er wolt ein monch werden vnd eynualtiglich
sterben und der konig donatus was lang gefangen vnd
gebunden vnd gab durch got alle sein gut darumb wirt
er nun ewiglich getrost do gingent wir aber ein wenig
furbas. do sahe ich ein hauß dz was wunniglich geziret
an allen seinen wenden vnd sein dach was von gold vnd
von silber vnd von edelm gestein in dz hauß ging weder
thor noch fenster vnd doch wer wolt der ging hin ein
eß wz auch licht in dem hauß als schynen vil sunnen
dar in dis huß was weit vnd breit vnd sein estrich
was von gold vnd edelm gestein und do ich diesen lustigen
buwe gesahe do wart ich gewar eins gulden stuls
der was mit syden bewunden vnd kostbarlich geziert
in dem thron sahe ich sitzen ein konig der hieß
tormar mit gar schonen cleidern es wundert mich vnd
als ich stunde do kament vil leut in dz hauß fur den
konig vnd brachtent im gaben mit grossem lob vnd
freuden do tundalus also vor dem konig tormaco stunde
( wan er was sein herr vff erden gewesen) do koment
vil prister vnd ander geistlich leut die warent an
gethon mit meßgewanden als sie solten meß singen vnd
waren so kostbarlich geziert von gold syden vnd edel
gestein das sie solchen glantz vnd schein gaben( do
sie in dem hauß die kelch die monstrantzen vnd cleinoter
von in satztent ob in dem reich gottes kein
grosser glory vnd freude wer) dz die allein zu der
ewigen freud gnugsam wer und all die dem kunig dynten
knyten fur in nider sprechent byß gebenedeyt es sol
dir wol gan. du solt gespeist werden mit dem brot
dyner hend do sprach ich zu dem engel / mich
wundert wo von dieser konig( der mein herr vff erden
wz) also vil diener het vnder den allen kan ich keinen
erkennen der sein diener sie gewesen do sprach der
engel / diese diener die du sihest die seint nit sein
diener gewesen / sunder es seint arm leut den er sein
almusen hat geben darumb wirt im wider geben von iren
henden der ewig lon do sprach ich zu dem engel ich
wolt geren wissen obe dieser konig noch seinem dot
ye kein pein habe gelitten fur sein sunde ee er zu
diesen freuden kam do sprach der engel / ya zwar er
hat pein gelitten vnd noch tegelich leidet / vnd beyt
noch ein cleine weil / so wirt es dir offenbar was er
wirt leiden also beitet ich ein wenig / do wart dz
schon liecht finster / vnd all die do jn warent die
warent betrubt vnd der kunig stunde vff vnd gieng
weinent zu dem hauß vß do gieng ich im bald noch hin
auß / do sahe ich alle die schar die vor im stunden
die huben alle ir hende vff in den hiemel zu got vnd
batent fur den kunig vnd sprachen o du gewaltiger got
erbarm dich vber diesen kunig deinen knecht do sahe
ich den selben kunig im fure brennen biß an seinen
nabel / vnd vber dem nabel was er gecleidet mit einem
heryn cleide do sprach ich zu dem engel / wie lang
muß dieser kunig dise pein leiden do sprach der engel
an einem tag dry stunden / dar nach ruhet er ein vnd
zwentzig stunde do sprach ich lieber engel warumb
leidet er dise pein vnd nit anders do sprach der
engel / darumb brennet er in dem fuer byß an seinen
nabel / dz er eelich leben hat verunreyniget darumb
ist er gecleidet biß an seinen nabel mit einem herin
duch / wan er hat einen grafen boßlich lassen toden
vmb die zwo sachen leidet er diese pein / anders seindt
im seine sunde all vergeben one die zwo
do sprach der engel nun steigen
wir hinuff / vnd do wir ein wenig furbas komment do
sahent wir ein maur die was zu gar hoch vnd fast clare /
die maur was gantz silberin vnd auch gar schon / vnd
an der selben mauren schein kein port / vnd wust doch
nit wie ich dar in kam dan von gotlicher krafft / vnd
als ich hin ein kam do sahe ich vmb mich / vnd sahe
die chor der engel sie vnd die heiligen sich frewen /
vnd sprechent ere sie dir vatter / ere sie dir sun /
ere sie dir heiliger geist / vnd also sungen man vnd
frawen die warent in ytel weiß gecleidet vff dz aller
kostbarlichst / vnd fraweten sich in dem lob der ewigen
gotheit / vnd der heiligen dryualtikeit / der schein
der cleyder was weiß als der schne vnd ir stym erclungen
als manigerley seitenspil von rechter sussikeit /
es was do alles geleich clarheit / schonheit wollustikeit /
frolichkeit / zucht / stetikeit / ewikeit vnd alle
demutikeit / wz sagen ich von dem rauch oder geschmack
der seligen da die heiligen jnnen warent der geschmack
vbertrat alle edel kruter mit sussikeit vnd wollust
do was kein nacht / vnd alle betrubnuß ging abe / sie
brunnen alle in der liebe gottes do sprach ich zu dem
engel lieber herr ist es dir behegelich so bit ich
dich / loß vns in dieser rue bliben do antwort mir
der engel wie wol hie grosse ding gesehen werden doch
magstu wol grossern lon verdynen do sprach ich mein
herr was selen seint diß / die diesen grossen lon hant
der engel sprach / dieser lon ist der elichen leut
vnd mit namen deren die iren elichen stat nit verflecket
oder verunreyniget haben mit vnzimlichen ebrechen
vnd sunden sie hant ir gesynd wol regiert vnd zeitlich
gut den armen vnd den bilgern vnd den kirchen mit
geteilt / durch cristus ere der zu dem iungsten vrteil
sprechen wirt / komment ir gebenedeyten besitzent dz
reich dz euch von anbegyn bereit ist mich hat gehungert /
vnd ir habt mich gespeyset do mich durstet hant
ir mich gedrenckt ich was ellend vnd han mich geherberget
dan dz sacrament der rechten ee / wer die wol
haltet in dem leben / der freuwet sich in dieser rugen
yemer vnd ewiglich vnd sprach zu mir furbas der engel
es muß sein das wir hoher steigen / vff dz wir sehen
die herschafft der seligen do sprach mein sele her
han ich gnade funden in deinen augen so laß vns hie
in dieser rugen beleiben ich wil nit hoher steigen
ist es anders dein wil / wan es ist mir aller liebst
das wir stetiglichen hie belyben ich beger nit bessers
der engel sprach wie wol du das nit verdienet
hast so wirstu doch grosser freude sehen dar noch
gingen wir ein wenig furbas das daucht vns kein arbeit
sein do begegeten vns vil selen mit grosser schar mit
clarer freiden mit geneigtem haubt / mit frolichem antzlit
vnd grusten vns vnd nanten vns mit vnsern namen
vnd erten got der mich erlost het vnd sprachent ere
sie dir konige der ewigen ere / wan du nit enwilt den
tode des sunders / sunder das er lebe vnd sich beker
vnd noch deiner barmhertzikeit hastu diese sele erlost
von der hellischen pein / vnd geordent zu der ewigen
geselschaft der heiligen
vnd do wir aber furbas
varen gegangen / do erschein vns ein ander maure
als hoch als die erst von dem aller clarsten golde
also das sich die selen mer freuweten in dem schein
des goldes dan in allen den eren die sie vor gesehen
hettent vnd do sie also fursich hin ein gingent do
sahen sie vil sessel vnd gestul von gold vnd von
edelm gestein gebuwen die warent mit mancher hant
seiden werck vberzogen dar vff sassent man vnd frauwen
gecleit mit seyden kleidern vnd mit allerley zirung
die ich vor nit hat gesehen. wan einß yeglichen
antzlit schein als die licht sun scheinet zu
mittem tag ir har was gleich dem lichten gold vff
iren hauptern gulden kronen mit edelm gestein geziret
vnd warent pulment gesatzt vnd dar vff bucher mit
gulden buchstaben geschriben vnd sungent dem herren
alleluia do was groß freude mit eynem nuwen gesang
mit also sussem thon. dz welch sele diese stym hort
die vergaß aller ander ding die sie vor gesehen vnd
gehort hat. vnd ich stund an der stat die mir wol
gefiel vnd het grossen lust. vnd sprach zu dem engel
wer sint diese do sprach der engel diese seint die
dy vmb das gesetz gotz iren leichnam gegeben hant vnd
in dem blut des lemlels ir cleider geweschen hant
dis seint die dy irem leib abgezogen. vnd den dienst
gottes volbracht hant vnd die martel gelitten vmb
gottes willen und sich selber von laster vnd von
boser begerung gezogen hant und in luterkeit vnd in
miltikeit vnd in gerechtikeit ir leben gefurt hant.
dar umb hant sie verdient die kron der ewigen freuden
do sprach der engel zu mir das seint die dy genant
seint die freunde gottes disz ist ein ander freude von der eren der monch vnd der closter frauwen
als dy sele tundali zuchticlich vmb sahe do sahe
sy burge vnd gezelt von purper silber vnd golt / vnd
von syden wunnicklichen gezieret vnd gemacht / darnach
hort tundalus sel orgeln / harpfen vnd allerlei seiten
spil mit den aller susten ton singen / do sprach ich
zu dem engel / die burg vnd gezelt wz sel horen dar
zu / der engel sprach dz sint monch vnd closter frauwen
die sich gotlich vnd geistlich halten in ruwen dy ir
gehorsam gegen iren obersten frolich vnd mit innikeit
haltent vnd sich me freuwen dz sy vndertan sint dan
dz sie vber ander lut erscheinen vnd iren eigen willen
verlossen vnd fremden wollen sein vndertan vff
dz sie mit worheit mogen sagen du hast die menscheit
gesatzt vber vnser heupt / wir sint gangen durch
wasser vnd durch fuer / vnd hast vnß gefuert in die
erquickunge / dan wan sie by dem leben sint so schmacken
sie hiemelsche ding / vnd bezwingen ir zungen
nit allein von bosen worten / sunder auch vmb die lieb
des schwigens abziehens vom gut die zu got wol sprechen
mogen wir sein stummen worden vnd hant vns gedemutiget
wir hand von bosem vnd gutem geschwigen / vnd mit gehor
der oren sint wir gehorsam gewest / die selben hant
die kron vnd gezelt / in dem sie an vnderloß ierem
erloser vnd dem geber aller guten lob singen / unnd
mein sele sprach / ist es dir beheglichen so wil ich
baß hin zu gan / vnd die dy dar in sint sehen / es
gefelt mir sprach der engel das du sie sehest vnd
horest / aber du salt zu ynen hinein nit gan / wan sie
vben sich in der gegenwurtikeit der heiligen driualtikeit
vnd wer zu in einst hinein gat der vergisset
alle vergencliche ding vnd wirt nit abgefugett von
der geselschafft der heiligen / es wer dan ein iunkfrauwe
die da verdint dz sie gefuget wirt zu den
choren der heiligen engel / do gingent sie furbas vnd
noher vnd sahen hinnein vnd sahen vil selen von bed
mannen vnd frauwen die sich glichten den engeln deren
schin lustlicher geschmackt vnd stimmen mit sussekeit
vnd mit frolikeit vber gingen allerlei seittenspil
vnd suß geton die sie vor gesehen hetten in andern
stetten al seitenspil die da waren gaben von in
selber sussen ton / aber die stimmen der selen waren
vil susser wan in der erhebung der stimmen was kein
arbeit man sach kein leftzen sich bewegen vnd dorfft
auch kein hant stellen zu den seiten spil oder zu dem
gesanck / sunder noch eins ieglichen willen so erklang
das gethon / das oberst ires heuptes schein gar schon
do hingent ketten von dem allerschonsten golt / die
warent mit silber verrigelt vnnd verwurcket in mancherlei
hand hubßheit verstricket dar an hingen zimbolen
schellen lilien / all von lauterm gold und do
zwischen vil schar der engel sungent / vnd flogent in
freiheit vnd ledikeit mit gulden flugeln und vnder
den gulden vnd silberin ketten / vnd zimbolen gaben
sie den aller sussesten vnd lieblichen thone
von den die da kirchen buwent /
beschirment / rat vnd that dar zu geben
umb diese wollust vnd gesicht wolt
die selen bliben stan do sprach der engel zu mir / sehe /
do sahe ich gar ein grossen breiten baum / der was vber
die maß grun von blettern vnd von blumen vnd aller hant
frucht stundent dar vff vff den esten warent vil
vogel von allerlei varben vnd stymmen die do susselich
sungen / vnd entsprungen vnder den esten gar vil lilien /
rosen vnd allerlei edel gekrutter die sussen vnd wolrichende
geschmack vnd edeln geroch gabent / under dem
selben baum warent vil zellen von golt vnd helffenbein
dar in warent vil leut von mannen vnd frauwen die do
an vnderloß lopten vnd benediten den gewaltigen got
vmb alle woltat vnd gaben / vnd iglichs hat ein gulden
kron vff seinem haupt gar wunniclich gezieret / vnd
hielt iglichs ein zepter in seiner hant / vnd waren
glich in einem kleyt gecleidet vnd angezogen als
monch / do keret sich die sele zu dem engel vnd sprach
was baumes ist dz vnd was selen sind dz die vnder dem
baume wonen / was hant die menschen begangen oder
gethan do sy by ierem leben waren / do sprach der engel
dieser baum ist ein figuer der kyrchen / vnd die frauwen
vnd man die dar vnder sint die hand gebauwet vnd beschirmet
die heilige kirchen vnd hand iren fleiß daran
geleit / und vor dy woltat die sie der heiligen kirchen
gethan han so sind sie komen in ir bruderschaft / und
von der vermanung han sie gelossen weltlich leben vnd
sich gezogen von fleischlicher wollust vnd begerung
die do stritten wider die sele vnd hand in diser welt
geistlich mit innikeit miltekeit vnd gerechtikeit geschirmet
lebet
als sie nun furbas koment / do sahent sie ein mure
die hoher vnd schoner schein dan sie vor gesehen hetten /
vnd was glich mit edelem gestein durch bauwet von
moncher hand farben / vnd was mitten vndersetzt also
das man sach das golt vor kalck / dan ir gestein waß
cristallen crisoliten jaspis jacinctus smaragten
saphirus / anichinus / theopasion / sardus / amatisten
vnd granat / von diesen gesteinen schein es gar hubsch
vnd wer sy ansahe der wart gereisset vnd gezogen in
lieb dy zu sehen / darumb stigent sy vff die mure die
on zwifel kein auge nit gesehen mag oder oer nit gehoren
vnd auch in menschen hertzen nit komen mag /
was got bereit hat sein aller liebsten frunden / wan
sy sahent die neun chore der engel vnd die ordenung
der heiligen / mit namen dy engel / ertzengel verstendigen /
gewaltigen / vnd herschengel / die trone cherubin seraphin /
und hort vnusprecheliche wort dy kein mensch
vszlegen mag noch zimpt zu sprechen / do sprach der
engel zu der selen hore dochter neig dein oren vnd
vergiß deins volcks vnd des husz deins vatters wan
der konick begert deiner zucht vnd schone nim war /
wz lust wz freiden wz herlikeit ist da zusehen / vnder
den choren der engeln vnd zusehen dy lustlich
zale der propheten / vnd der patriarchen / vnd zuschauwen
dz groß here der schonen marteler / zu horen den neuwen
gesanck der iungfrauwen zusehen den chor der apposteln /
vnd die grosse geselschafft der bichter / vnd dz alle
freud vbertrit zuerkennen den / der da ist ein brot
der heiligen engel / vnd ein leben aller creaturen /
der da ist milt vnd barmhertzig jesus cristus vnser
her wan an der stat da der engel vnd dy sele stundent /
do sahent sy nit allein dy ere dy sy vor gesehen hetten.
sunder auch dy vorgenante pein / vnd das verwundert
vnß aller meist dz sie vnder einem sunnen schein
sahent dz gantz ertrich der welt / dan kein ding sint
verborgen der gesicht der creature / welcher creature
vor erlaubt ist zusehen den schopfer aller welt / also
stundent sie do vnd kerten sich nit an ein ander ende
doch sahent sie an dye selben stat / die do vor in /
vnd hinder in vmbstanden was auch nit allein das
gesicht / sunder auch gewonlich weißheit vnd
verstentnis in geben waß / also das es nit not was sie
etwas zu fragen / dan sie erkanten vnd wusten klerlich
was sie wolten. von sancto rudano meinem patronen in dem lant hibernia.
do sie also stont / do was gegenwertich sant rudo
ein bichter mit grossen freiden grust vnd vmbfinge
die sel tundali des vorgenanten ritters vnd von rechter
innikeit vnd freiden sprach er zu ir / got bewar dinen
ingang vnd ausganck nun vnd immer vnd ewiglich / vnd
sprach ich bin es rudan dein patron bi dem dein begerung
von recht sein solt und do er dis gesprach do
stont sant rudo vnd sprach nit me. hie sach ich vier bischof die ich wol kant
als ich vmb mich sahe / da sahe ich den aposteln
patricium mit einer grossen schar der bischoff vnd
dar vnder sahe ich vier bischof die ich wol kant / den
ertzbischoff celestinum malachiam der noch dem selben
in dz ertzbistum kam von rome by innocencius gezeiten /
vnd alles dz der selb bischof gehaben mocht dz gab er
clostern vnd armen leuten dyser buwet vier closter
vnd mynster von monchen / canoniken / vnd iungfrauwen
den er alle ir notturft bestalt / vnd behielt im selber
gantz nicht die sele sahe auch cristianum ein bischof
zu leon / vnd bruder des vorgenanten malachie der wz
eins harten lebens / vnd ein liebhaber des willigen
armutz vnd ein bischoff neemiam der von grosser weißheit
vnd keuscheit ander vber tretten hat by
den vorgenanten herren / wz ein sessel der was wunniglich
gezieret / dar vff saß niemant do sprach mein
sele / wes ist dieser sessel oder warumb stat er ledig
do antwort malachias der bischoff vnd sprach / dieser
sessel ist vnser bruder einer der noch nit dot ist /
dan wan er gestirbt so wirt er heruff sitzen vff diesen
stul do nun dy sele groß lieb vnd freude in allen diesen
dingen gehen het do kam der engel des herren vnd redt
gutlichen vnd fruntlichen / vnd sprach zu mir / hastu
nun diese freude alle wol beschauwet do sprach ich ya
herr ich sehe sie alle wol / vnd ich bit dich laß mich
ewiglich hie bliben do sprach der engel / du solt
wider zu deinem corper kommen / vnd alles dz du gesehen
hast vnd gehort von peinen vnd von freuden dz
soltu nun offenbaren den cristen zu frommen vnd do
ich vernam dz ich wider zu meinem corper kommen solt
do erschrack ich vnd sprach mit weinenden augen zu
dem engel ach lieber her warumb sol ich nun dieß
wunnigliche freude vermyden vnd sol wider zu dem
korper do sprach der engel / in dyse freude komment
nicht dan iungfrawen leibs vnd des gemutz / die vor
boser leiplicher begerung sich behut hant / vnd woltent
lieber des leibes anfechtung leiden / dan dz sie befleckt
wurden mit sunden vnd darumb dz du nit iungfrewelich
tugent an dir gehebt hast vnd woltest nie der geschrifft
gelauben / darumb mustu nit hie bliben / nun far wider
zu deinem leichnam vnd bewar dich vor sunden vnd vbe
dich in tugenden so sol dir mein hilff vnd mein radt
nymer ab gestan / wan ich wil alle zeit getrulich by
dir bleiben / vnd do diß der engel zu mir gesprach /
do kert ich mich vmb / vnd do ich mich bewegt do enpfandt
ich dz ich beladen was mit der
schweren burden meines leichnams in einem eynigen
augenblick vnd det krencklich mein augen vff vnd sahe
die priester die vmb mich sassent vnd warent dry tag
gesessen do wart mir gottes leichnam gegeben / vnd
den entpfinge ich mit grosser danckberkeit / vnd ich
gab armen leuten was ich het / vnd zeichet mein cleider
mit dem heiligen creutz vnd offenbart alles dz ich
gesehen hat oder gehort / vnd manet alle leut dz sie
ein gut leben furtent vnd horten gern gottes wort /
dz ich verschmohet het zu horen / dz begund ich verkunden
vnd zu sagen vnd begund die leut zu manen vnd
prediget yn dz wort gottes dz mir vor vnkundig wz
mit grosser ynnikeit / weißheit / vnd einfaltikeit allen
leuten zu nutz vnd zu frommen / vnd hut mich vor sunden
vnd vbet mich in tugenden / wan ich wz fast gebrant /
dz lag mir stetiglich in meinem mut herumbe
sollent wir vns stetiglich vor sunden huten / vnd hant
wir sunde gethon die sollent wir hie bussen vff erden /
wan es spricht der spruch / es ist vill besser dingen
vß dem stock wan in dem stock wer nun diszes gesicht
nit gelaubt / wan er geren gelaubet so ist es zu spoet /
vnd zu lang gebeitet o herr hymelischer vatter wir
armen wollent dir alle zeit gern dancken dz du vns
diese pein zu frommen geoffenbart hast / wan wir
glauben das all sunde antwederß hie oder dort gepeiniget
werde vnd hast es verborgen den weisen vnd den
edeln vnd den reichen dieser falschen welt die dis
nit gelaubent / des bistu gebenedeyet vnd gelobet yemer
vnd yemer ewiglich one ende hie endet sich dz buchlin tundali von der verzuckten sele vnd jrer gesicht hymmelischer freuden / vnd hellischer pein