ditz ist ein mere von einem apgot und ist von des teufels gebot.
do got die juden so beriet
daz er si von den heiden schiet
und in vil genaden tet
beide durch moyses bet
unde durch sin selbes güete,
do namen sie ir gemüete
dennoch von sinem gebote
und wurden doch einem apgote
mit ir gebet undertan
und wolten von dem han
lip, sele, ere und gut.
daz was wol ein vervluchet mût
daz si sich von gote wanten,
den sie so gut erkanten
daz er sie gar gewerte
swez ir ietslicher gerte.
swaz si zeichen heten gesehen,
swie vil in gutes was geschen
daz in zu wunsche ie gelanch,
des sagten sie einem kalbe danch
des rechte nieman niht genoz.
iz was von golde harte groz.
daz was ouch alle sin ere,
izn hete niht tugende mere.
izn solt noch entochte,
izn chunde noch enmochte
wider in selben gefrumen
noch nieman zu helfe kumen.
durch daz vil michel golt
wurden si im also holt
daz siz zu gote jahen
und begonden got versmahen.
des engulten sie vil sere,
sie verluren alle ir ere.
die aptrunnen ysrahele
die verlurn lip und sele,
daz si sich von ir herren zugen
und ir knie dem apgote bugen.
man vindet noch der leute vil,
der sie vinden und wizzen wil,
die ir herren verkiesent
und ouch dar an verliesent.
daz ist ein itslich tump man
dem got eines guten herren gan
der in minnet und eret
und im zu gute keret
beide helfe und rat
und er daz gar vernihte hat
daz im sin herre gutez tut.
in twinget doch sin tumber mût
daz er sich gar vergahet
und sinen herren versmæhet
und denket, als ein tumbe tut:
< min herre ist mir zu nihte gut.
er hat niht herren gutes
und enhat niht herren mutes
und enhat niht herren lebens
und enpfliget niht herren gebens.
wa geb er mir die werdikeit?
sin selbes lob ist niht zu breit.
ich han der herren guten wal
die hochvart, richeit und schal
er zeugen mugen harte wol.
swer groze vische vahen sol,
der muz in groze wasser varn.
ich enwil iz lenger niht sparn,
ich wil hin zu dem gute
und zu dem hohen mute.>
sust beginnet er entwichen
von dem armen zu dem richen.
wirt im des gutes nimmer niht,
doch tut im wol daz er iz sicht.
im ist daz unheil lichte bi,
swi gar sin herre ein herre si,
daz er sin niht geniezen kan.
so bette er daz apgot an,
da ouch niht gutes von geschach,
wan daz man michel golt da sach.
ein armer herre guter,
getrewe und wol gemûter,
swer werdikeit bi dem hat
und von der werdikeite gat
uf groezerre werdikeit wan,
der sol gewizzen burgel han
oder hat toren sinne vil.
swer groze vische vahen wil,
der muze groze gezeuge han
oder muz groze vische lan.
iz vehet maniger vische groz
und belibet doch gewinnes bloz.
da horet so vil gezeuges zu,
e er der lage ir rechte tu,
swen er den visch er wirbet,
daz sin gewin verdirbet,
wan er si gar vergolten hat
mit der koste die dar zu gat.
so mag der e verderben
und nimmer vische er werben
der nach grozen vischen gat
und des gezeuges niht enhat
der zu grozen vischen horet:
der effet sich und toret.
swer dem armen herren entrinnet
der in eret und minnet,
und den richen herren suchet
der sin vil lutzel ruchet,
und dem dienet ane danch,
der gezeuge dunchet mich krank.
sol er do wol gevischen,
dar zu muz sich mischen
sin selde also sere
daz er die selben ere
vinden muz in toren wis.
bejaget er do grozen pris,
daz ist anders dan ich wenen wil.
daz ist weger harte vil
er werde gar gescheiden
unselick von in beiden.
so sin der riche niht engert,
so ist er dem armen unwert,
der im e von herzen was holt.
so hat in daz groze golt
verleitet an daz apgot.
des wirt er ir beider spot,
des armen und des richen.
den mag ich wol gelichen
den die von gote cherten
und ein unrein apgot erten.
des verluren sie lip und ere.
irn wolte got do niht mere,
der in e helfe was bereit.
do was der teufel ouch gemeit
der in dem apgot was,
daz ir deheiner genas.