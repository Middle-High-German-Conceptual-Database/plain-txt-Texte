got herre, durch die namen dri
wis mir zeallen ziten bi,
daz du mich sichen gelabest
und mich mit erzenie habest,
und wis mir nach umbe daz,
daz du min huotest deste baz!
wis ze allen ziten vor mir,
daz ich erliuhtet si von dir,
und laitte mich ze dinem lobe!
wis mir ze allen ziten obe
mit dinem scherme! des bitte ich dich.
wis ze allen ziten umbe mich
mit dinem heiligem segene
und geruche mir ze wegene
vor allem ubel alle wege!
hab mich, herre, in diner pflege
und mache mich dins richez fro
durch din namen alfa et o!
du bist anegenge unt ende.
hab mich, herre, in diner hende!
got herre vater, gib mir chraft
und mache mich so tugenhaft,
daz ich den sunden widerste,
und din gnade an mir erge!
christ heiliger sun, gib mir die chunst,
daz ich erwerbe dine gunst!
enzunde mich, hæiliger geist,
wan du mich not durftich wæist
der gnaden, der du hast an dir!
gesterche din chraft an mir!
drivaltech got unt ein got,
la dinen gnaden gebot
an mir eweclichen schinen,
sone hast du under allen dinen
an niemen also wol getan,
wan ich dir niht gedienet han!
got vater, sun, heiliger geist,
aller guter dinge volleist,
la mich ze diner gnaden in!
ich chum dir, wan ich schuldec bin.
nu geruche mich enphahen!
min chomen ist ein gahen,
wan ich mich nu versoumt han!
nu la mich hie zestet verstan,
daz din gnade groz ist,
und vater aller himel bist!
ich louffe an dine porten
und chlopfe dar an mit worten
und bitte dich, mir antlaz geben,
den min lip und min leben
niht umbe dich gedienet hat,
wan alz ez an dinen gnaden stat.
ich bitte dich umbe din riche.
dem enhan ich niht geliche
gelebt, daz ich des wert si.
so ist aber dir, herre, diu wirde bi,
daz du aller der gnaden ere hast,
die du ie beginge und noh begast.
hilf mir zedinen hulden,
niht nach minen schulden,
nach dinen gnaden, herre got!
mache mich in din gebot
so starche an dem glouben din,
daz ich stæte muze sin
in diner heiligen minne!
gib mir wisheit unt sinne
und gib mir war deumuot!
libe dich mir fur allez guot!
hilf mir, herre, dar zuo,
daz ich der werlde ir rehte getuo,
daz ich ir valschem lone enge
und guten wichen bi geste!
got, allez guotes urchunde,
vergib allen den ir sunde,
die sich ie gesundet sich an mir,
uf die gnade, daz dir
min gebet gevalle deste baz,
und verchiuse allez daz,
daz alle die wider dich hant getan,
an den ich mich versundet han,
die mir ie dehein guot getaten
mit worten ode mit raten,
mit werche ode mit guete,
uberlout oder in dem muete!
daz vergilt im durch die namen dri,
swem diner gnaden not si!
herre got, uf die gnade din
bringe ich dir hiute die ougen min
schuldic und elliu miniu lit,
da ich mich han versundet mit.
vor der helle wegen behuete mich,
durch die gnade, daz du dich
und diniu chint da ræche,
do du ir porte selbe bræche
und die dinen von dannen lostes.
der gnaden und des trostes
und aller diner arbeit
la mich und alle die christenhæit
genizen gegen dinen hulden!
la mich mit minen schulden
niht chomen an din urteil,
dun vertilgest e miniu meil!
des gewer mich durch die namen dri
und als lieb dir din cruce si,
da du din bluot an verguzze,
do du uns din riche entsluzze!
got herre, habe gnade min
und la mir die gnade din
troste, helfe unt guet gwinnen
vor allen widerwart dingen!
unchiusche, untriwe und ubermuot,
swaz menschlich gelust tuot
- daz mich daz miden muze -,
und dirre werlt suzze,
der hilf mir, herre, widerstan!
swaz si mir habe unze her getan,
herre got gnaden riche,
daz verchiuse gnædecliche!
mit swaz sunden ich si besezzen,
der ruche, herre, vergezzen
durch diner gnaden stiure!
so du chumst mit dem fiure
uber alle die werlde zertæilen,
da ruoch mich geheilen!
nicht als ich gedienen chan
la din gnade fur gan,
wan ich getet laider mir
nie niht lobelichez vor dir!
des bitte ich alle din tugent,
die immer habnt niwe iugent,
daz si alle mine missetat
vertilgen, daz min werde rat.
so du chumst mit ganzer chunft
ze der iungisten signunft,
da la mich habn dinen fride!
daz ich danne einer diner lide
ewichliche muzze sin,
des hilf mir durch den suzzen schin,
der an dinem lobe wirt getaget
und niemen envollen wirt gesaget!