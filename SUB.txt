ulrich von baumburg
in dem tal ûf dræjet sich
sô rîlich gedoene
von den vogelîn,
daz ez ob den bergen erklinget,
und diu heide ist wunneklich
von den bluomen schoene:
da birget sich în
lerke, sôs in lüften gesinget.
wünschent, daz uns nâh so liehtem meien
komen süle rîchiu herbestwunne,
sît die lenge kunne
frô nieman gesîn
âne spîse, pfaffen noch leien!
grîfent her, mîn herze wil
sich nah ir zerstôzen,
der ich hân gelebt
her mit dienste so lange.
mir ist niht ein kindes spil
selkez herzen bôzen:
in leide mir swebt
mîn gemüete von dem getwange.
wær mîn herze ein adamas so herte,
ez möhte sich von sender nôt zerklieben,
als ez gên der lieben
ze pîne da strebt.
in weiz, werz so lange ie generte.
schoenez lieb gar minneklich,
sliuz ûf dîn gemüete,
lâ liebe darîn,
diu mir dich ze amîen erwerbe!
des sol minne twingen dich
und sol dur ir güete
mir teilen den pîn,
daz ich niht alleine verderbe.
schoenez lieb, mîn sunder trût, dur vuoge
rihte mich in ebenholdem sinne,
frowe, dîner minne:
so tuon ich in schîn
minneklîche dienste genuoge.
war sint liehte bluomen komen
und daz beste vogelsingen?
wer hât walt sîn loub benomen?
daz hât winterlichez twingen.
herbest, dîn geræte der swære
hilfet uberwinden ein michel teil:
in wirde aber niemer geil,
ich verneme ê liebiu mære.
schiere müeze ein ende hân mîn kumber,
wand er ist krumb und ie krumber!
aller fröide mir niht lât
minne ein garn an mînem lîbe.
in weiz, wie diu nôt zergât,
die ich hân von einem wîbe:
diu mir an dem herzen lît so nâhen,
daz ir verrez vrömden græwet mich,
der bin ich so holt, daz ich
sünde vürhte davon enpfâhen.
schiere müeze ein ende hân mîn kumber,
wand er ist krumb und ie krumber!
ougen werdiu vrowe mîn,
dannoh lieber in dem sinne,
ruochent wenden mir den pîn,
sît ich dich so nâhe minne!
iuwer munt so rôt da ze der noete
hât mich dike gemachet unvrô,
daz ich wânde, er bluote alsô:
dô was ez von rehter roete.
schiere müeze ein ende hân mîn kumber,
wand er ist krumb und ie krumber!
waz ist daz liehte, daz lûzet hervür
ûz dem jungen, grüenen gras, als ob ez smiere,
und es uns ein grüezen wil schimpfen mit abe?
ez sint die bluomen, den sumer ich spür
an den vogellein und an manigem tiere.
ahtent, ob natûre iht ze schaffenne habe,
ê das aller dinge
stelle nâh der zît.
got gebe, daz der herbest sîn êre volbringe,
sît des menschen fröide gruntveste da lît!
wan guot gedinge, so meht ich sîn tôt
von ir stætem< nein ich> und< in getuon ez nimmer>,
diu niht wan< ja gerne> hât vunden an mir.
wan siht ouch dike, daz schoen âbentrôt
kumt nah manigem morgen, der trüebe ist und timmer
dâvon ich mit dienste niht wenke von ir,
diu von manigen jâren
mir noh lônen sol.
ach, hæt ich erworben die süezen, die clâren,
sô wart einem manne zer werlte nie so wol!
sich lât doch brechen der herte adamas,
swenne er vor begozzen wirt mit bokes bluote:
also möht ouch gnâde mit liebe verjagen
ir ungenâde dur liebe noh baz.
wer gesaz bî gote an dem râte, dâ diu guote
mir wart widerteilet? des hoere ich niht sagen.
liebe in guote einvaldig,
wehsel mir diu leit:
habs in hôherm muote, des bist du gewaldig,
so wirt dit mêrermuot ze namen geseit!
sange ich hiure niht von guoten wîben,
sô singe aber ich nu von den swachen:
wer solt iemer niht wan ein ding trîben?
wir sun ouch der boesen wîbe lachen.
sô gedenket ein ieglich frowe reine:
< wol mich, daz mîn stæter muot
mich so schône hât behuot,
daz ich billîch heizze guot
und mit nieman hân den spot gemeine!>
ich wânde ein wîb von iper haben funden,
dô ich êrst ersach die minnenklichen,
nu swachet sî an êren zallen stunden,
daz ich sî ze hoye wil gelîchen.
ez ist übel umb ein schoene bilde,
daz im wont kein wandel bî:
daz si machet êren vrî.
doch swie triuteloht si sî,
sôst ir wîplich güete worden wilde.
frowe, ich habe iuch beide offenlîch und tougen
al daher gebetten umb iuwer minne:
nu slahent iuwer token in diu ougen,
sît ir hânt gegen mir so herte sinne!
went ir zêren werden an mir einen?
ûf mîn triuwe, es mag niht sîn!
tuont ir niht den willen mîn,
ich spriche iu ein wörtelîn,
daran hanget siuften unde weinen.
solichen wechsel, als ich bescheide,
mügen wol engelten diu vogellîn:
der sang wintlich wispel gesetzet.
sô hât snê geblenket die heide,
dâ die bluomen gâben ê liehten schîn.
uns hât ouch unfroelîch ergetzet
loubes ûf den boumen der grâwe tuft.
dâfür süln wir jârlang den âten
einer starken lantwer berâten,
mit wîne und mit spîse fur swachen luft:
dâvon wirt ouch trûren geletzet. minne ir tumben diener besorget:
wan da ich die lieben zuom herzen în
mit den ougen warf, an der stunde
möhte an ir mîn kel sîn erworget
unde möhten mir ougen verrenket sîn,
es in herzen kæme ze grunde.
dâ si sich verslouf in mîn herze alsô,
dâ möhte ez vor nôt sîn zerspannen,
daz ez wære engenzet von dannen,
wan daz ez diu(...) minne dô
vristen, als ich wæne, begunde. mînre fröiden schâcher für buoze
liuhten mir mit lône ze liehten wegen!
mih hânt sorge vinster gevangen,
des lebe ich in strenger unmuoze,
dâfür gib mit trôst mir dîn segen,
sô mag mich kein trûren erlangen.
lieb, mir ist ouch nâch dir wol alse gâch
( des muoz ich verjehen mit hulden),
ê ich verdurbe von dînen schulden,
daz ich dir in seggen ê sliche nâch,
biz mîn wille wurde begangen. swaz hiure von des meijen gâbe was so spæhe,
daz ez lîhte sünde enphie dur sîne glanzen wæhe,
daz wil nu twingen
winter zen dingen,
daz ez im der hofart stêt ze buoze.
des hât diu heide sich begeben in grâwen orden;
so ist diu vrîgemuote lerche dêmütig worden,
das in den lüften
hôhe dur güften
weder sweibet ûf noch singet suozze.
fröiden unmuozze,
die ich von liebe gewinne,
irret mich ze sange niht.
diz noh swaz bî mir beschiht,
doch lâze ich niemer,
ich diene ir iemer:
wîp sint alre tugende füegerinne.
wîp, wol dir, wol, du lobes werdiu kreiatiure!
dîn güete ist zuo menschen heil ein grâlemæzig stiure:
du kanst vor smerzen
vrîjen elliu herzen,
die sich dingten ê für sender eigen.
dich hât diu welt von anegenge hort an gerbet,
der an sældenrîcher gült ist iemer unverderbet:
daz ist dîn êre,
diu ist so hêre,
daz nie lob ir zehenden möhte erzeigen.
dir sol sich neigen,
swaz hât zuo fröiden begirde.
wan swelch wîp von rehter tât
teil an dînem namen hât,
die sol man prîsen,
got dem werkwîsen
meister zêren() in ir hôhen wirde.
nu rihtent, swes geburt ie wart von reinen wîben:
minne klagt, man wele sî von tiuschen landen trîben
mit dem gesange,
den si nit lange
hoeren wil ûz als unwerden münden.
wer sol danne wîbes muot gestæten gegen minne güeten?
wêr sol ouch von valschen mannen reiniu wîp behüeten?
minne des waltet:
der si behaltet,
dem gebrist nit an solichen fünden.
doch wil ich künden,
wie man ervar, weh wande:
swer getragener kleider gert,
der ist nit minnesanges wert!
die sol man stillen
durh minne willen,
wan ir minnesang ist wîbes schande.
trutz, trutz, trutz,
daz kein vogel tougelîcher singe
und ouch sîne gedone rîlîcher volbringe:
sulches ruomes vâret die nachtegal.
wan man kan
dicke ir semftem brache nicht entwîchen:
wan sie echt alle ruowen, so lât sie dar strîchen.
waz daz gulde, ir tzæme der selbe schal,
wechselt sie die berge als einen bal
mit ir sange enander in widerstrît.
ê snê wê
dæt ir herzen: dâz leit ist verswunden.
ich bin aber leider in sorgen nu vunden,
wie vrôlîch die heide mit bluomen lît.
trutz, trutz, trutz,
daz zur werlte an lobe icht lebe so hêre,
wîp sîn hôher wirde gerîchert noch mêre:
wer dawider spræche, der hette unrecht.
guot muot tuot
durch sie vil, des man unsamfte enbære;
manche vroude und êre geschehen nie wære,
wan durch wîbe willen: die rede ist slecht.
ich hân also guotes noch nie erspecht,
doch wie vil ungutes ein wîp mir tuo.
leit breit treit
von ir ungnâden mîn gemüete:
wolde sie daz wenden mit wîplicher güete,
wes sie danne geruchte, da hulfe ich zuo.
trutz, trutz, trutz,
daz mich wærlîch ieman kunne getzîen,
daz er mich der reinen ie hôrte verlîchen
ie kein wort zu wandel, danne als ich sage:
sie lie nie
abe ir tzuchten dan gein mir alleine.
sie wiget mîne swære zu ringe und zuo cleine
und gît mir nicht trôstes zu mîner clage.
die wîl ich kein bezzer lôn bejage,
doch tuot mir grôz jâmer von liebe wê.
haz was daz,
darumme ich ir hulden bin beroubet:
dem wirf ich zuo râche den fluch an sîn houbet,
daz sîn wille nimmer an liebe ergê!