eines mals das geschach,
das ein katz ein muß loufen sach
in ein loch was spinnwupp vol.
die katz tett als ein katz sol
und lüff in das loch nach der mus
und fieng si, und do si kam herus,
do lag ir ein spinnwup uf dem houpt.
die katz do für war geloupt,
si trüg ein wiler uf irem houpt do.
in irem sinne gedacht si also:
< ich bin ein nunn, das sich ich wol.
der müsen ich nit me vachen sol.
ich wil alle zit geistlich leben.
den müsen wil ich nit me nachstreben.
ich wil tuon das ein frow tuon sol.
ich hoff, mir solle werden wol.
als ein nunn kan ich wol gebarn,
zuo andern nunnen wil ich farn.
ein andre sol die müse vachen.
in ein kloster wil ich gachen.>
un do si in das kloster kam,
zuo den nunnen lüff si hindan
und wolt ouch ein nunne wesen.
do kond si weder singen noch lesen.
die nunnen die katzen ansachen.
si wanden, si wölt müs vachen
und beschlussent si in ein kornhus.
darin lüff vil mänig mus.
die muost die katz vachen us
do was ir nunheit alle uß.
in das kornhus ward si beschlossen.
das tett ir we und verdrossen.
si muost ie wesen darinne.
do gedacht si in irem sinne:
< wie bin ich so gar hie betrogen,
sid mir ist der wiler ufgeflogen.
es rüwet mich und müet mich ser,
das ich ie bin komen her,
ich wand, ich sölt ein nunne sin.
das ist nu nit, das ist wol schin.
die müs muos ich vachen als vor.
nu merk ich, das ich bin ein tor.>
sölicher torn man noch mängen fint.
so si ein wenig gezieret sint
so wend si glich dem keiser wesen.
vor inen kan denn nieman genesen.
von ir glich wichent si zehand,
als ob si si nie habent erkant.
doch so si sich sond herlich gebarn,
so stand si als ander narren
und müesent sin, das si warent vor.
die katz branget fast enbor.
ir gespilen verschmachet si zehant,
als si si nie habent bekant.
si wand, si wer edel von rechter art.
do tratt si bald uf die vart
und wolt ein klosterfrow wesen.
doch zelest mocht si nit genesen.
si was ein katz, als si vor was.
vor schanden si do kum genas.