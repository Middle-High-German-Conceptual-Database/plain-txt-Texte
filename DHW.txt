ditz ist ein mere von einem hunde gewere.
swa man saget ein mere,
daz ringet ofte swere:
der selben wart mir eines kunt.
zu einer zit lief ein hunt
do in leite der weck,
daz er kom auf einen steck.
ein schonez wazzer da durch ran.
nu horet was er da gewan.
der hunt was wol beraten,
einen grozen braten
trug er in dem munde.
nu doucht in daz an dem grunde
ein michel groezer were.
do gedacht der gitischere:
< zu einem gelucke ich des gehe,
daz vleisch daz ich da niden sehe,
daz muz mir werden beschert.
min dinch mir seliclichen vert,
ich bin kumen uf heiles pfat:
da von sol ich werden sat.
mit dem minem ich hinnen wil,
nu gewinne ich immer mere vil.>
doch was im daz ungemach
daz er in dem wazzer sach
einen hunt gelich im getan.
nu grein er in vaste an:
mit grinen er im daz vergalt
vil dicke und manicvalt.
vor zorn er vil lute erbal.
do nam daz vleisch einen val.
im uz dem munde in den grunt.
do spranch der nerrische hunt
ab dem stege in den bach,
da im zu swimmen geschach,
wan er was tief und breit.
da von gewan er die arbeit
daz er vil sere wart naz.
im hete gefrumet michels baz
het er ane zannen
sin vleisch getragen dannen
und gezzen mit gemache;
nu verlos erz in dem bache.
von sinem tumben wane
wart er ir beider ane,
daz er deweders niht gewan.
also schiet er von dan
trurick in sinem mûte.
swer nach vremdem gûte
wendet sine sinne,
wie er ez so gewinne
daz erz tribet untz an die zit
daz er daz sin dar umbe git
und im deweders niht enwirt,
daz ist ein schade der lange swirt.
swer im den sin hat erkorn,
der hat ewiclichen verlorn.
er ist hie der werlde spot
und wirt gescheiden von got.
dem geschiht wirs den dem hunde
der da an dem grunde
niewan ein schatte chos,
da er sinen gewin mit verlôs.
also der hunt liget tot,
so hat er niwan ein not.
daz ist dem menschen niht gegeben:
sin sele die muz immer leben.
ob ir der lip daz beschert
daz die sele hin zu helle vert,
so erarnet si harte daz gut
daz man hie zu samne tut
mit gesuche und mit gitikeit.
daz wirt zu jungest in beiden leit,
da man sele und lip
wider zu ein ander gît.
zu dem urteil daz geschiht,
daz man die sunde blecken sicht.
swer den huffen sihet an,
ez si wip oder man,
so dunket in sin gar zu vil.
mit trewen ich nu raten wil,
zetragt in mit dem libe,
daz er da icht belibe.
mit bichte und mit büezzen
lat euh trewe süezzen.
keusche und minne
setzet in ewer sinne.
tribet ir daz stete untz an daz zil,
des houffen ist dehein wiz so vil
ern werde gar ze tragen
und der sunden mal abgetwagen.
iuch nement die engel zu ir schar,
da euch der teufel niht schaden tar.
da habt ir freude und spil
und immer kurzewile vil;
die meret sich ewicliche
in dem himelriche.
swen reiner habe genuget,
got im selde fuget,
und dem armen frewet sinen mut
und mit rechte gewinnet gut
und daz durch gotes hulde zert,
der hat der helle sich erwert,
und niwan rechter dinge gert,
der ist hie den leuten wert.
belibet der stete an dem sit,
da verdienet er gotes hulde mit.