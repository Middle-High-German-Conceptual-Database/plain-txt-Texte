in einer schule ein schuler was,
der da sanc unde las,
untz an kunst er gedech.
sin herze sich des nie verzech,
ez enhete lieb marien.
di reinen wandels vrien
gruzte er dicke hi und da
mit dem ave maria,
unser vrouwen gezit,
di maniger noch sprechen pflit,
di sprach der schuler alle tage.
nu entstunt im ein clage,
di im ein teil swere wart,
wand im des todes hervart
vater unde muter nam.
daz erbe gar uf in quam,
wand er was ein einic sun.
der vrunde rat muste er tun,
wand ir wille was dar an,
er solde von den buchen lan
und zu der e grifen
oder im begunde entslifen
uz den henden sin gut.
sie uberwunden sinen mut,
er volgete irme rate.
do wart ouch im vil drate
getruwet offenlich ein brut,
di man im schone und uberlut
erlich zu huse brachte.
der brutegoum gedachte,
er hete ein teil gebrochen
und noch nicht vollen sprochen
di gezit unser vrouwen.
daz hete irn underhouwen
di samnunge und di wirtschaft.
daz herze idoch im was behaft
zu unser vrouwen also tief,
daz er heimlichen lief
in vil drater snelle
da bi in di capelle
und wolde ervullen sin gebet.
binnen des und er daz tet,
do viel er und entnucte.
sin herze sich enzucte
an vremde aneschouwe.
vur in quam unse vrouwe
in schonem liechte genuc.
ir antlitze si nider sluc,
als ob di wol geborne
in solde sehen mit zorne,
dem si wol geliche sach.
zu im si unmutic sprach
alda in dem kore:
< eya, du rechter tore,
wes wiltu lazen dich gezemen
und ein ander brut nemen?
dar an wiltu mich smehen
und gar verunwehen.
dine kuschlichen cleit
soldestu mit werdekeit
behalden gar in aller macht,
sus hetestu dich vor bedacht.
nu wiltu verandern dich
und eine brut uber mich
an dine liebe nu zien.
sus wiltu hin von mir vlien,
daz ist vil effenlich ein dinc!>
do erschrac der iungelinc
deswar harte sere!
er nam di widerkere
so hin zu der wirtschaft.
war an daz herze im was behaft,
daz machte er niman kunt.
dar nach an der abentstunt,
do man zu bette in vurte,
sin alde truwe in rurte,
di er zu marien truc,
daz er sich karte uf sulchen vuc,
wi er heimlich entqueme.
diz schuf wol der geneme,
als im geriet sin wille.
er lief do in der stille
zu eime clostere hin ab,
da er zuhant sich ouch begab.
mit tugentlicher reinekeit
opferte er di kuscheit
marien, der vrouwen sin.
des si gelobet di kunigin!