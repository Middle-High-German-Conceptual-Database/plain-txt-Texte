ein schuoler über felde gieng.
ellent herbürg er enpfieng,
als noch mängem me beschicht,
der nach der lere vicht.
er kert zuo einem puren zuohin
und bat, das man in
gehielti über nacht durch got.
von dem purn leid er spott:
< ja kum her, lieber schuoler min.
ein guot bet sol din eigen sin.
daruf solt du ligen über nacht,
bis das du nit me schlafen macht.>
er gieng hin und ass und trank.
dem puren seit er grossen dank.
darnach sassent si uf die benk.
der pur geriet da stenken.
ein grossen furz lies er do
und sprach zuo dem schuoler also:
< schuoler, das ist das bette din.>
der schuoler sweig und lachet sin.
der pur stankt aber als e:
< schuoler, ich gib dir aber me.
der furz ist ein lilach guot.
vor frost bist do wol behuot.>
der schuoler lachet aber als ee.
der pur stankt aber me
und lies ein furz, der was gros.
( den schuoler do des schimpfs verdroß.)
er sprach:< das ist das oberlilachen;
noch wil ich dir teke und küsse machen,>
und lies aber ein furz als e.
er sprach:< schuoler, hieher ge
und leg dich an das bettelin
und las dir vil wol sin!>
er leit sich nider uf den bank.
sin bett was gemacht von stank.
der pur gieng mit sim wib nider
und sprach:< da lig, unz das ich herwider
kom, und schlaf gnuog und fast.>
der pur gieng do an sin rast.
der schuoler begond sich do flissen,
wie er den puren sölt beschissen.
er scheiss hinder den offen hin
und ruoft do dem wirte sin:
< aldei, wirt, got dank üch,
won ich wider uf die vart züch.
das bett und die lilachen,
die ir mir nächt hant gemachet,
han ich hinder den ofen geleit.>
der pur zuo der frowen seit:
< gäbt du dem schuoler lilachen und küssen?
das solt du mich lassen wüssen.> -
< nein ich, werlich sam mir got!
der schuoler tribt mit dir sin spot.>
er lies den schuoler sinen weg gan.
schier begond er ouch ufstan
und gieng herab in die stuben sin
und sass hinder das öffelin
und sass eben in den drek.
er sprach:< pfuch, was ich hie schmek,
es stinkt harinne harte vast.
pfuch, ich han weder ruow noch rast.>
er stuond uf und sach under sich.
< pfuch, ich han beschissen mich,>
sprach der pur,< hie lit ein drek.
pfuch, wie übel er nu schmekt.
wib, du solt wüssen,
der schuoler hat mich beschissen.
uss furzen hat ich im ein bett gemacht.
darin solt er ligen über nacht.
das hett er alles gelesen zesamen
und het es hinder den offen getan.
darus ist worden ein grosser drek,
der hie als übel schmekt.
er het mir itel recht getan,
des muos er ein guot jar han.>
widergelt wart nie verbotten.
wer spottet, des sol man spotten.
wer den andern tören wil,
der wirt vil dik der torn spil
und wirt geschant in kurzer frist,
als disem purn geschechen ist.
wer der lüten spotten wil,
so es denn kumpt uf das zil,
so wirt er lasters und spottes vol.
wirt er betrogen, das ist wol.
hett der pur nit gespottet sin,
an laster wer er wol komen hin
und wer nie in die schmacht komen.
ich han es noch me vernomen,
das man den bösen geschenden sol,
der da spottes ist vol.