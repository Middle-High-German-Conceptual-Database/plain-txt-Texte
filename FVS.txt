so wol dir werlt, so wol dir hiute unde iemer mere wol!
so wol dir des daz ich daz himelriche noch besitzen sol!
daz kumt von gote unde ouch von dir,
dar zuo gebaere du mich.
ane got nie menschen kinde nie kein guot geschach,
ane dich nie menschen ouge got noch nie kein liep gesach.
einvaltic mensche, hoere mir,
got leret selbe dich:
er lert dich du solt eren den vater und die muoter din -
sich, tuostu daz, von dir diu werlt muoz unbescholten sin.
vro werlt, von gote unde ouch von dir wir solhe wirde unde ere han,
daz alle creatiure sint dem menschen undertan.
genuoge liute sprechent so sie haben sich abegetan
der werlde, daz noch nie geschach noch niemer mensche erziugen kan
deheine stunde naht noch tac
noch niemer keine zit:
man tuot sich vries lebenes wol unde ouch der sünden abe -
ane got unde ane der werlde küele, ir werme unde ouch ir labe
kein mensche leben niht gemac.
noch wenne er tot gelit,
der mensche muoz zer werlde hie vleisch und gebeine lan
und dar nach ewiclich der lip mit sament der sele erstan
da si iemer me an ende lebent in ewiclicher ewicheit -
vro werlt, al solhe staete hat got selbe an dich geleit!
so wol dir gotes wundertal, ich mein dich, tiure welt!
got nimt und hat uz dir genomen al siner hoehsten vröuden gelt:
die sine hohen menscheheit,
die edelen muoter sin,
gar alle gotes heiligen hat got uz dir genomen!
werlt, waerstu niht waz waere uns got, wer waere ze gotes riche komen?
waz waere liep, waz waere leit
din dinster liehter schin?
du zarte gotes garte, in dem got wunder wunders hat
erwundert unde erbûwet manige tiure wundersat -
die himelschen jerusalem man noch uz dir gezieret wol,
uz dir al sine koere werdent sines lobes vol!
ir lobet alliu gotes werc! so lert der künic davit.
da von swer dich beschiltet werlt, der schiltet got, deist ane strit!
got inz vergebe, des ist not,
si sint unwise erkant.
der werlde ob aller gotes beschaft diu werdicheit beschiht,
daz man hie wuocher alle tage ob aller himele hoehe siht,
da sich got birget in ein brot
in siner priester hant.
alda zehant diu erde hat den himel überstigen.
al solher gabe sint die hohen engele gar verzigen:
sine mugen niht den gotes sun dem vater geopfern alse wir.
vro werlt, die ere habe wir von gote unde ouch von dir!
schülte ich gotes hohiu wunderwerc, an diu er hat geleit
uz aller siner almehticheit ere unde manige werdicheit,
so schülte ich gotes sa zehant
an der geschefte sin.
schülte ich im sine vlize und siniu werc und siniu wort,
schülte ich dar uz er hat genomen al siner hoehsten vröuden hort,
so würde ich sunder sin bekant
in der unwitze min.
von der, uz der, in der, mit der gezieret und gekleit
er sine hohen goteheit hat mit siner menscheheit -
daz ist diu werlt, die scheltent sie! an der ist wandelbaeres niht
wan swa des menschen kinder hant mit argen sünden pfliht!
diu werlt von rehte wirt bescholten verre deste mer,
daz sich geruochte kleiden got mit ir an aller schulde ser
und si des niht erkennen wil,
daz er si geeret hat.
sit daz der himele koere müezen uz ir werden vol,
so zaeme ir daz an hohen eren unde an saelicheite wol,
daz si begienge niht so vil
toetlicher missetat!
wil si betrahten niht daz got mit ir bekleidet wart
unde ane sünde wuohs uz ir nach menschelicher art,
so tuot si als ein fulez mos daz einen vrischen brunnen birt
und daz doch selbe niht gevrischet noch gereinet wirt!
man schiltet got noch siniu wunderwerc dar umbe niht,
ob man der werlde bresten unde grozer missewende giht:
got leite an si vil starken vliz,
nu wirt si leider kranc;
da von der schepfer ist unschuldic ob sin hantgetat
mit willen swachet wan er si schone unde wol gebildet hat.
si worhte an allen itewiz
sin wiser vürgedanc;
sit nam si von ir selben abe, also tete lucifer,
der was ouch gotes wunderwerc: sit wart verschepfet er,
durch sine schult wart er ein swarzer tiuvel uz eime engele fin -
seht, strafe ich den, da mite mac got niht bescholten sin!
diu werlt ist ein garte da got inne brechen sol
daz wunnicliche loup daz siner vröuden sal bestecket wol,
doch ist daz war daz si ze vil
unnutzer boume treit.
e daz ze himelriche werde ein muskatris bekant
so wirt vil manic bilsenast der tiefen helle uz ir gesant!
ez ist ein ungelichez spil
von den zwein vür geleit:
si kan des boesen wunder und des guoten lützel pflegen,
des mac ir tugent ir missetat vil kume widerwegen.
ein hac der alze manigen dorn und lützel rosen uf sich ladet,
des vruhten hilfet niht so wol so vil sin kratzen schadet.
ob man die werlt niht sol beschelten umbe ir missetat,
so möhte man si strafen doch durch daz si manigen bresten hat:
si lidet alter unde vrost,
durst, hunger, siechetagen.
ir selbes schult hat ir gevüeget langez ungemach:
daz in den apfel eva beiz daz schuof daz si noch schriet ach!
si muoz mir durch die snoeden kost
den wisen missehagen.
der angeborne wandel den si von adame treit,
der schuof do daz erleschen muoz daz lieht der werdicheit.
nu sprechet ob si denne iht wol von warer schult ze schelten si,
sit nieman ane bresten lebet ist er ouch sünden vri!
swer von der werlde seit an ir si wandelbaeres niht
wan swa der menschen kinder hant mit argen houbetsünden pfliht,
der wil ir niht bescholten han
und schiltet si doch gar!
waz sol man schelten mer an ir wan sünderich getat?
swaz meines die getuont die si gevruhtet und gewuochert hat,
den hat ir selbes lip getan:
si warf den samen dar,
dar uz die wuohsen die mit schulde an ir gevallen sint!
diu werlt ist anders niht wan menschen unde menschen kint;
swa menschen kinder sündent, da beget diu werlt vil sünden arc -
warumbe schülte man an ir niht dise unvuore starc?
got herre an anegenge got unde ouch an ende gar,
almehtic künic, der megede kint und herre ob aller engel schar,
din lop nie menschen sin durchgreif
noch kein din hantgetat.
der endelosen hoehe ein dach du herre almehtic bist
der grundelosen tiefe ein bodem, durch alle sinne ein sehender list,
umbe alle wite ein ganzer reif,
der doch niht endes hat.
da enzwischen hastu alliu dinc erkant unde ouch erzalt,
waz du erkennen, wizzen wilt dar obe ist din gewalt.
din ist daz dinster, din ist daz lieht, din ist der tot, du bist daz leben:
du herre ob allen tugenden, du maht ewic ere uns geben.
got herre an anegenge unde ouch an ende almehtic got,
du iemer vröuden gebender dinen lieben, heilic sabaot!
lop si dir, edele got, gesaget
uz al den sinnen min
der unzallicher eren und der hohen werdicheit,
die du mit aller diner kraft, mit voller wirde hast geleit
uf die gelopten reinen maget,
die edelen muoter din.
al diner wisheit wunderwerc hastu volbraht an ir
mit aller diner almehticheit nach aller diner gir,
und hast si so gehoehet, herre, ob allen himelen unde erden wit,
daz si dir selbe vröude unde allen dinen lieben git!
man hat, man sol unde ich wil gern maria prisen dich,
wan du jesum gebaere des diu werlt gemeine vröuwet sich.
hilf, reine rose in himelrich,
mir sünden richen man,
sit du des hast gewalt der alliu dinc geschaffen hat;
sam du nie maget zer werlde brahte uns also edele tiure sat,
din kint din, vrouwe, niht enlat
noch niht gelazen kan.
nu wis gemanet vrouwe der hoehsten siben vröude din,
durch dine barmherzicheit tuo mir genade schin,
bite unde mane din kint vür mich dar zuo vür al die kristenheit,
swaz ich unz her gesündet han daz ist mir, vrouwe, leit.
uns zeiget der geloube daz an anegenge si
diu maget mit ir kinde her gewesen ie der gotheit bi
in gotes vorgedahticheit
an sehende zaller zit.
ouch hat uns wol gewaeret des diu hohe trinitas,
daz si an anegenge her mit gote in siner gotheit was.
von schulden sint ir ere breit,
ir lop hoch unde wit,
die er von anegenge her mit aller siner kraft
gehoehet und geheret hat über alle sin geschaft,
so daz si siner hoehe und siner edele wol dar zuo gezam,
daz er do sine menscheheit von der vil edelen nam.
ein lop nach gote daz hoehste suln wir geben der reinen maget,
diu über der endelosen hoehe vol genaden ist betaget,
unde under der tiefe grundelos
si voller saelde gienc.
die endelosen wite diu ouch ende nie gewan
di si al umbe unde umbe vienc; ir sin unde ouch ir wisheit san
do si got ze einer muoter kos
und si den umbe vienc,
den alliu dinc an breite, an lenge niht umbe grifen mugent,
den umbe greif diu reine al eine maria voller tugent.
muoter der erbarmung, vrouwe, unzallich sint din ere breit,
und muoter aller tugende unde ein kafs aller heilicheit.
wer sprichet nu der sünder wort gegen got und gotes kint?
daz tuo, maria, durch din burt sit daz wir dir bevolhen sint!
maria, muoter unde meit,
der sünder troesterin,
hilf uns, vrist uns daz wir gebüezen unde riuwe enpfan,
swen wir an der lesten stunt alsament vor gerihte stan
bescheine uns dine barmherzicheit,
vil süeze künigin,
so wirt din lop gevüllet daz von dir geschriben ist.
behüete uns vor der helle und vor des argen tiuvels list
und sprich ze dime kinde:< vater, sun, heiliger geist du bist,
vergip dem sünder sündic leben, vil süeze jesu krist.>
ez ist dem ungelobeten man gar inniclichen leit
daz man den biderben vür in lobet, sin lop mit sange machet breit -
den haz den er dan zuo im treit,
den sol er wol verklagen!
biderber man nu gunne im schanden als er wol kan dien,
du solt den boesen tragen haz und dich zuo den besten zien!
unvuore soltu gerne vlien
vor im und la dir sagen,
boeses gesellen( daz prüeve ich) wirt man an eren kranc.
biderber man, nu sich dich vür und merke an disen sanc:
la du den boesen bosheit pflegen und ziuch dich zu den werden man -
daz ist ein lere daz ich dich niht baz geleren kan.
waz sol mir richiu kunst sint ich der saelde niht enhan?
waz sol mir sanges kraft sit man mich des niht wil geniezen lan?
ich muoz der warheit abe stan
und liegen umbe guot!
sit ich bi rehter kunst bin gabe und guotes also bloz,
so wil ich serer liegen denne müge einer min genoz.
swelch herren milte nie verdroz
hat gegen mir argen muot.
daz ungelücke unde unreht daz mac ich wol gote klagen:
man git unkünste baz wan kunst - daz muoz mir missehagen!
swelch herre unkünste hilfet und lat kunst beliben in der not,
der herre ist ewiclichen verloren unde an eren tot.
in al der werlde habent rehte vürsten kunst vür guot,
diu kunst kan vürsten eren unde vröuwet wol der herren muot,
diu kunst den edelen sanfte tuot,
kunst hat got selben wert.
diu kunst ist heilic da von muoz si got sin undertan,
diu kunst diu nimt durch got umbe ere guot von manigen werden man;
got undiet künste niht engan,
undiet niht künste gert.
diu rehte kunst ist gotes bote unde ist dar zuo sin kneht:
ir vürsten, heren, gebet durch got durch kunst, so tuot ir reht!
diu kunst ist werdic richer gabe, diu kunst ist gotes barmicheit -
ir rehten edelen, gebet durch kunst, ezn wirt iu niemer leit!
gedenke, mensche, waz du bist und waz du werden muost,
gedenke an got mit warer riuwe, daz ist diner sele ein trost;
gedenke daz dir hat gelost
sin marter und sin tot,
gedenke daz din schepfer dich uz erden gemachet hat,
gedenke daz er dinen lip zer erden wider werden
gedenke wie dir sünde an stat,
gedenke ouch an die not,
die got durch dich unde al die sine an dem kriuze erleit.
dar an gedenke, mensche, und la din arme kündicheit,
gedenke, mensche, hie also daz dort der sele werde rat:
diu stige diu ist worden breit, diu zuo der helle gat!
ein vrouwe ist starc, schoene unde kranc unde ist da bi gar alt,
diu vrouwe ist wis, diu vrouwe ist tump, der vrouwen trüge ist manicvalt,
diu vrouwe hat vil grozen gewalt,
diu vrouwe wunder tuot,
diu vrouwe vröuwet unde unvröuwet maniger muoter kint,
diu vrouwe ist kluoc, vür ir kluocheit ist aller vrouwen list ein wint,
kein vrouwe weder e noch sint
gewan so swinden muot;
diu vrouwe ist wunderlich gebildet, ir ist niht gelich,
ir buch ist stal, ir rücke ist bli, ir vüeze vederen rich -
der vrouwen namen, meister, rat, den tiuvel hat si ze e genomen,
die vrouwen hat uns got gegeben ze schaden und ze vromen.
diu werlt diu boeset nu von tac ze tac, daz sich ich wol;
diu werlt ist leider al gemeine valsches unde untriuwen vol -
vro werlt, daz ich daz sprechen sol,
daz tuot mir iemer we!
diu werlt hat sich gekrenket sere nu bi minen tagen,
diu werlt diu wirt noch boeser vil, hoere ich die wisen liute sagen,
vro werlt, ich muoz an iu verzagen,
ir smelzet sam der sne,
vro werlt, ir kunnet liep von leide scheiden, daz ist war,
vro werlt, ir kunnet lieben unde leiden hie und dar,
vro werlt, ir sit hie sur, dort süeze, kündic, stolz und vil gemeit,
vro werlt, ir gebet ze lone amme ende ein jâmerlichez leit!
triuwe und warheit lasters meil ich waene nie gewan,
triuwe und warheit zierent wol ein reinen werden, biderben man,
triuwe unde warheit meren kan
der werlde werdicheit;
triuwe und warheit diu zwei sint ouch ein vil riche wat,
triuwe und warheit armen und den richen edellichen stat,
triuwe und warheit swer die hat
des lop wirt wit und breit;
triuwe und warheit gebent in himelriche grozen solt,
triuwe und warheit bezzer sint den silber oder golt,
triuwe und warheit got der kristenheit gemeine hat gegeben,
triuwe und warheit winnent wol daz ewicliche leben.
die vürsten und die herren möhten gerne milte wesen,
diu milte quam von gote erst, hoere ich an manigen buochen lesen:
durch milte wolte er niht genesen,
durch milte starp er tot.
diu milte git hie herren ere und dort daz himelrich,
der milte solten pflegen die wol gebornen - daz waere edellich;
swer milte pfligt der vriet sich
vür iemer wernder not.
diu milte ist guot vür laster und vür schanden swer sie hat,
diu milte ist guot vür sünden und vür maniger missetat,
diu milte ziuhet hin ze gote unde ist zer werlde ein saelicheit -
durch got sit milte, so ist iu dort sin himelrich bereit!
swer mich unwirdiclichen setzet in dem huse sin
und wil daz ich in wirdicliche setze in dem sange min,
so würd mir groz unwitze schin -
wie möhte daz geschehen?
swa der juncherre oder der lecker den herren min verstat
und git mir sinen boesen win, die boesten spise die er hat,
dar zuo diu ros ungezzen lat -
da muoz ich adel spehen!
sin kezzelkrut, sin spisebrot, sin boesen zuberwin,
diu bringe er vür die hunde hin oder aber vür diu swin!
wil er von mir han richez lop der sich gegen mir also versiht?
des riet mir der von nif unde ander guote meister nicht!
ich bin in al der werlde ein gast - also stet nu min leben,
der wirt der müeze saelic sin der sinen gruoz mir wol tar geben!
swelch wirt nach eren welle streben,
der merke minen rat:
von eines edelen wirtes munde ein grüezen tuot mir wol;
so mir der wirt, zehant min herze ist me den tusent vröuden vol.
durch reht ein wirt niht duzen sol,
wie wol ez im anstat.
des wirtes lieplich sehen daz vröuwet minen senenden muot,
der wirt der müeze saelic sin, der daz mit willen tuot;
des wirtes zorn tuot mir unde allen gesten inniclichen we -
ir edelen wirte hüetet iuch daz iu daz iht gesche!
mich hat eins küniges ja betrogen und dar zuo manigen man!
swelch künic ja ze neine werden lat, daz stet im übel an!
swelch ia nein meinet daz enkan
niht werden rehtez ja.
ein warez ja stet künigen wol unde ist ze eren guot;
gelogenz ja daz krenket künige unde entvröuwet mir den muot!
swer ja spriht unde schiere ez tuot,
der wirt in eren gra.
wie zimt den hohen künigen daz ir ja ze neine wirt?
ein valschez ja vil selten ieman lop unde ere birt!
ein ja gegeben und daz gehalten daz ist rehter künige tat,
er hat kein ere swer sin ja ze neine werden lat!
ich horte des babes brieve lesen, sus was diu boteschaft:
< der aller liebeste unser sun gegrüezet si mit voller kraft,
mit ganzer liebe unzwivelhaft
an allen underlaz!
künic von rome ruodolf, künftic keiser offenbar,
daz wir dich künic e nanten niht daz quam von hohen rate dar,
dir beide ze nutze unde ane var,
vür war so wizze daz.
wir laden dich zer wihe, williclich sin wir bereit,
die krone unde alle keiserliche wirdicheit
enpfa von uns, vil lieber sun, so du erste maht in kurzen tagen -
din houbet krone uf erden sol ob allen künigen tragen!>
der babes allen kristen vürsten brieve hat gesant:
tiutschen, walhen, winden, pfaffen, leien, swie si sint genant,
den richen künigen in ir lant,
nahen, verre und wit;
uf alliu hus, in alliu dorf unde ouch in alle stete,
allen meistern schribet er sin hoch gebot und sin gebete:
nie babes künic so liep enhete
sit künic karles zit.
er schribet in daz sie ze herren sulen iemer han
den künic von rom ruodolf unde im mit triuwen bi gestan;
er si ein künftic keiser, swer in irret oder wider stat,
daz in der babes niht vür einen rehten kristen hat.
si vragent wie der künic von rome ruodolf mir behage -
er behaget mir als er sol sit daz er got behagete an dem tage
dor in ze vogete( als ich iu sage)
gap aller kristenheit;
unde als er got behagete( also der brunecker uns jach,
daz er und manic tusent man ansihticliche wol ansach)
ze ache überm münster daz geschach:
hoch, lanc, wit unde breit
ern schoene kriuze swebete ob im die wile daz er saz
gekroenet und die wihe enpfienc - hie bi so weiz ich daz,
daz in got durch der vürsten munt uns zeinem vogete hat erwelt,
nu si er dir, almehtic got, in dinen vride gezelt.
der edele, wol geborne man nach eren gerne stat,
so minnet ouch von art ein bur die schande und dar zuo schanden rat.
dem gebure ist wol mit missetat -
daz ist in angeborn;
der edele man der vlizet sich an zuht, an wirdicheit -
swen der gebur schelcliche tuot so ist er vro und vil gemeit;
der edele man nach eren streit,
diu ere hat im gesworn.
des edelen mannes triuwe und milte gote sanfte tuot,
der gebur verkiuset got und gewinnet sündiclichez guot;
der edele man der tar sin guot durch got der rehten künste geben,
- seht! - so wil von art ein bur nach schalkes lobe iemer streben!
sit vro und vröut iuch algemeine dirre saelicheit:
hiute ist ein kint geborn ze troste uns, daz wil wenden unser leit!
sin kraft ist groz, wit unde breit,
gar vil daz kint vermac.
gebenediet si des kindes muoter unde ir lip,
gelobet und geret müeze sin diuz kint truoc maget und niht wip!
ez ist der werlde leitvertrip,
daz in ir libe lac,
der kiuschen megede von der got hiute ist und wart geborn,
enwaere sin nativitas wir waeren gar verlorn!
got du bist guot unde also guot daz diner güete ist niht gelich,
durch diner bürte willen hilf uns an daz himelrich!
zuht und maze stent den vrouwen unde mannen wol:
er saelic man, si reinez wip der herze ist zuht und maze vol!
zuht und maze haben sol
swer lop erwerben wil.
swa zuht ist und diu maze niht da ist diu zuht verlorn;
diu maze hat ze ir die zuht vür einen staeten vriunt erkorn,
vro zuht, vro maze, iuch hant versworn
der wol gebornen vil.
hie vor do sach man hohe herren zuht und maze pflegen,
nu hant der zweier die jungen und die alten sich bewegen.
ein islich herre ist ane ere hat er der zuht und maze niht;
swer zuht und maze ist gerne holt, der hat mit gote pfliht.
si jehent daz diu erge nie enwünne milten muot,
so hoere ich sagen die wisen daz diu schame si da wider guot:
diu erge swaz si schanden tuot,
dest schame süenaerin.
diu erge briuwet ungevuocheit - seht, daz ist ir spil,
so ist diu werde schame truric wa man schalcheit triben wil;
diu erge diu hat bosheit vil,
nach schanden stet ir sin;
diu erge diu kan blecken, sin wan über sich nie dach,
so kan diu schame decken wol swaz lasters ie geschach;
diu erge enwan an zuhticlichen dingen noch nie keinen teil,
sam gert der herze scham niht die sint sunder ere geil.
nu vraget junge unde alte, vraget waz man von iu sage,
vraget waz den werden wisen werdicliche an iu behage,
waz si an iu schelten naht und tage -
vragt des, daz ist min rat,
sit daz uns got selbe hat mit vrage vür getragen:
er vragete sine junger wie man sin gedaehte bi den tagen;
den vraget unde lat iu sagen
ere unde missetat.
der alle danken weiz dar zuo ouch hoeret unde siht,
der vraget uns durch lere, doch durch sine dürfte niht.
die menige vraget sunder die der lip sich nie von tugenden schiet,
niht vraget die der munt nie werdiclichen rat geriet!
ich rate in daz si vragen - des entuont si waerlich niht
die man in houbetsünden weiz unde ouch in houbetschanden siht!
min rat si dunket gar ein wiht
sam er ze niht entüge!
si tuont also diu slange: so diu erst vernimt daz blat,
ein ore legt si uf einen stein, daz ander si verschupfet hat
mit dem zagele an der stat
daz siz niht hoeren müge -
sus wellent si niht hoeren rehte lere und rehten rat
noch wizzen waz diu werlt von in redet und ze sagene hat.
ir muotwille dringet si uf also lasterbaere site
da mite si gote unmaeren sich unde ouch den liuten mite.
nu sage an oren druosel wanne vülstu dinen sac?
din zunge dorret swan si niht getriegen noch gelellen mac!
möhtu doch viren einen tac
den selber got gebot!
ich sage dir orenslupfel waz dir doch ze jungst geschiht,
swanne ein herre sprichet:< stant hin dan, du valscher boesewiht,
jone hoeret dich min ore niht!>
so stestu schamerot.
so wirt din vederlesen swach und wenken reht alsam
din tritelvuoz, din obedach, din zunge diu wirt lam;
so kumt ein schur unde ouch ein hagel daz boeset dines mundes gelt -
noch volge mir geselle, vriunt, und buwe ein bretervelt!
daz alter suln die jungen eren durch ir saelicheit,
daz alter hat die barme, ez machet gotes unde eren strazen breit.
swelch alter sünde in riuwen treit,
daz alter han ich wert.
daz alter wil ich gerne prisen, hat ez edelen muot,
daz im si leit ob ie sin jugent gewünne sündicliches guot.
swelch alter guotiu werke tuot,
daz alter heiles gert.
daz alter sol diemüetic sin und rehtes glouben vol,
daz alter ist gereht swelch alter tuot nach boesem wol.
daz alter sol got minnen und sol hie der werlde gar vergeben -
ir alten lazet haz und nit so habet ir rehtes leben!
uz einem worte wuohs ein got, der ie gewesen was,
er wart ouch mensche sunder spot, do sin diu reine maget genas,
da von der himel erliuhtet wart,
diu werlt volzieret gar.
in sorgen ware wir betaget, in sünden her geborn,
ein eva diu het uns verjaget, wir solten alle sin verlorn.
daz hat maria sint verkart,
der quam ein engel dar,
er sprach:< ave genaden volle, got der ist mit dir.>
wir gedenken gedeones wolle, des geloube wir,
der si hie vor vor maniger zit mit himeltouwe gar begoz,
ir tugende ob allen vrouwen lit, nie maget wart ir genoz.
des holderboumes loup hat ein unadelichen smac,
dar uz ein süeziu bluome dringet, diu dar in verborgen lac,
der ich wol iegesliche wac
hin uf die kristenheit.
nu lobe wir got von himele daz si gewahsen ist
uz den vil argen juden, die bediutent uns den vulen mist.
ez was von got ein guoter list
daz diu jüdischeit
gebar die edelen bluomen gemeit, diu dort gezieret hat
den himel unde hie die erden mit vil richer wat,
rehte also der holderbaum schone überzogen stat
dem man des lobes giht, unde doch sin loup ze niht vervat!
der den von rifenberc alrest ze eime zwie maz,
daz snoede lop wol riches richen tugenden was vil gar ze laz:
er solte im han geteilet baz
des boumes einen ast!
sit daz man sine hohe tugent ze holze mezzen sol,
so mac man in gelichen zeime ganzen eren boume wol
vol tugende unde schanden hol,
dem ere nie gebrast.
noch groezer den ein zederboum, daz ist mir
worden kunt,
mit zwin und esten ane zal, mit wurzeln wol gesunt,
der schanden schur, der schanden rife kein undinge in krenken mac,
er rilich reret riche vruht den gernden naht und tac.
owe dir sündicliches guot wie rehte liep du bist!
guot, swer din gert des herze kunnen muoz doch manige valsche list!
owe dir guot, wie vil der ist
die durch dich sint verlorn!
guot, bi den biderben milten armen da wiltu niht sin,
guot, zuo den gar verschamten kargen dar stuont ie der wille din!
guot git in liehten valschen schin,
die tugende hant versworn.
guot, jo mochstu niht, wie lesterlichen man dich wint?
guot, durch dich manic tusent sele zuo der helle brint!
guot, du kumst und verest hin niht anders den ein goukelspil -
guot, hie muoz des tiuvels sin swer din ane ere hat vil!
der suonestac wil schiere komen, ir leien seht iuch vür!
sich müezen liebe vriunde scheiden vor des himelriches tür.
unreht gewalt waz ich din spür
nu in der kristenheit:
seht wie die pfaffen algemeine werbent umbe guot,
si machent reht ze unrehte swer in dar umbe iht ze liebe tuot,
uf giticheit so stet ir muot -
daz la dir wesen leit!
vil süezer got, durch dine reinen heren hantgetat
sich wie diu werlt gar ane babes unde an keiser stat!
gip herre got dirre kristenheit ein babes unde ein keiser her,
ez ist der pfaffen wille wol wirt niemer keiser mer!
abgunste unde untriuwe ist sele und libe ein wernder slac,
abgunste unde untriuwe ie unde ie bi valsches mannes herzen lac,
abgunste unde untriuwe swer iuch mac
vermiden, daz ist guot!
abgunste unde untriuwe blecket sam daz kupfer durch daz golt,
abgunste unde untriuwe swer iu dient dem gebet ir lesterlichen solt!
abgunste unde untriuwe swer iu holt
ist, der hat tumben muot!
abgunste unde untriuwe mide ein islich werder biderber man,
abgunste unde untriuwe manige houbetsünde machen kan;
abgunste unde untriuwe sit vervluochet! swer iuch niht in ziten lat
der si gewis daz dort der sele niemer wirdet rat.
mir stolzet unde heret sin, lip, herze unde al der muot,
swenne ich gedenke an den getriuwen, reinen, milten vürsten guot,
der dankes niemer missetuot:
heinrich in peierlant!
ja ist er gote unde al der werlde an tugenden gar gereht,
ane valsch unde ane wanc alsam ein liniere sleht,
ein spiegel klar der tugende, seht,
der vürste werde erkant.
er hat den guoten namen von dem her salomon da sprach,
ine weiz ob miltern vürsten ie kein mensche me gesach!
sin lop vor maniges vürsten lobe schallichen lute erglestet gar
als der morgensterne vor den kleinen sternen var!
swie liegen al der werlde si verboten in der e,
doch wil ichz erlouben drierhande liuten unde nieman me;
denselben tuot ouch liegen we,
jo büezent sie da mite:
ich waen der arme liegen muoz, der milte ouch liegen kan;
swer minne pfligt der liuget ouch - ez si daz wip ez si der man,
swer minnet von der e hin dan -
lüge ist der minne site.
doch weiz ich einer hande volc, daz liuget ane schame,
des ich genennen niht entar so kreftic ist sin name;
ez sol den herren nieman sagen daz selbe volc daz liuget gern -
waere ich ein vürst, swer mich iht lobete dem selben wolde ich wern!
mich hat min tumbe vrie sin gar ane schult betrogen
an sumelichen die ich han mit richen sprüchen angelogen;
des hant si mir vil schone entzogen
und gebent mir dar umb niht.
si wizzen sich unwerdic miner richen sprüche wert:
ich weiz wol wes ir tugende losez, eren armez herze gert;
des werdent si von mir gewert,
binamen ez geschiht!
si gerent daz ich habe min loben unde in laze ir guot -
daz si! und singe ez den den lop unde ere sanfte tuot
und laze die verschamten schalke lobes unde aller eren vri,
sit daz in schande lieber ist dan lop unde ere si!
dich meine ich - wiltu volgen mir so wirt din ende guot:
du ensolt verraten, morden, steln noch haben keinen valschen muot;
vor boesen werken si behuot,
ouch soltu tugende gern.
du solt die straze lazen vri und nemen in kirchen niht,
dun solt zu keinen übelen dingen noch der schande haben pfliht.
sus han ich dich vil wol beriht,
vor gote wil ichs dich wern.
du solt ouch dinem lieben vriunde gerne sprechen wol,
ouch sol din munt ze aller zit sin guoter worte vol;
durch gotes ere soltu gerne din almuosen den armen geben -
wiltu ze himelriche komen, alsus so soltu leben!
der beste tranc der ie gewart daz ist der guote win,
dar umbe enmac daz wazzer niht dem wine gelich genaeme sin -
diz bispel gap ein vriedelin
durch ein versliezen mir.
sit ich durch ire liebe disen haft entsliezen sol,
so spriche ich daz unminne niht enzimt bi reiner minne wol:
unminne ist aller tugenden hol,
diz merke, vrouwe, dir.
daz wazzer und der guote win diu sulen sunder sten;
daz selbe sol diu minne von der unminne, hoere ich jen.
unminne lazt sich dicke sehen in schoener wat, in varwe glanz,
so blibet minne tugenden vol und treit der eren kranz.
ein wort ob allen worten was e iht der werlde waer,
an anegenge unde ouch an ende - diu buoch uns sagent die ware maer;
daz wort uns machte unde ouch den man
nach sinem bilde gestalt.
sin vürgedanc der tohter magete unde ouch der muoter pflac,
dennoch was adam ane wort, der geist im quam alda er lac,
antwürte gap er gote san -
er wiste in vor gevalt.
des wart sin reine gotheit unser vrouwen da getriuwet
von sime geiste uns jesus krist der menscheit ist verniuwet.
der tiuvel wart da sigelos da jesus an dem kriuze erstarp,
nach tode mensche götelich ze helle in himele warp.
orthaber der heren kristenheit,
des kristentuomes erenkleit,
gruntveste kristenlicher e,
leitestap der eren von der schande,
rehtes munt, gerihtes hant,
der staete ein herter adamant,
in blüenden tugenden ane we -
daz ist der herzoge otte in peierlande,
ein wuocherboum der saelicheit,
daz ist wol schin an sinen edelen kinden
der geret wirt diu kristenheit.
si balsamrebe diu sich lat so schone bernde vinden!
nu lat die engel mezzen
des hohen vürsten werdicheit,
ja sint im ane kunterfeit
benamen alliu siniu lit mit tugenden wol besezzen!
ich was do siben wochen reit
mit richer küniges werdicheit
der künic von behein da gewan
wol zweinzic guoter veste in ungerlande.
über tuonow tusent ellen lanc
er brückete ane der unger danc,
über aht wazzer brückete er dan
und gewan bresburc ze sturme an alle schande.
antwerken altenburc ich sach,
uf wazzer unde uf lande mit gewalte
die richen miesenburc er brach,
ze hüge dem sinen hohen namen bürge und türne er valte.
dar nach der unverzagte
wol drier starker raste lanc
hin in die rebenzen( do ertranc
der hiunen gar unmazen vil) wol drizzic tusent jagte.
ein richer künic hiez kosdras,
der hete uz rotem golde
einen himel unde einen tron unde eine burc gegozzen;
dar umbe ein hohiu zarge was,
wiz silber als er wolde:
haete diu burc in behein lant der milte künic beslozzen,
die teilte er also salatin
den stein uz baldachone
gelich dem edelem herzen sin.
den himel zuo dem trone
die gaebe er hin mit ringer hant,
der milte wunderaere;
im würde ouch niemer slaf bekant
die wile ir da iht waere.
swelch herre wil daz man in lobe,
der lebe ouch lobelichen,
der sol manlich, milte sin, getriuwe und gar geminne,
daz ieman spreche der meister tobe
ob er mit sprüchen richen
sin lop den wisen bringe vor mit meisterlichem sinne.
swer lop der werden ritter hat,
dar zuo der edelen vrouwen
und sich in lobelicher tat
lat heime unde uzen schouwen,
daz sine nachgebure sagent
von im die guoten maere -
swa dan die meister daz verdagent,
der kunst ist wandelbaere!
ich mac durch zuht so lange dagen,
jo möhte ich etewenne
den wol gemuoten wizzen lan wol miner künste mere.
war umbe sol ich den vertragen,
der kraft ich wol erkenne,
beide ir muot unde ouch ir sin, ir schande unde al ir ere?
ich han von ovene manigen stic
ze kölne unde ouch salerne,
von metze hin ze bruneswic,
von lübeke ze berne:
wie möhte ich sumelichen zagen
entwichen in den landen,
die niht diu erde solte tragen
vor sünden noch vor schanden?
zünde uf din lieht und ganc in dich,
gesehender blinde suochen;
nim dich mit dir, du vindest valsch den hat din wille verborgen.
dar naher sehender spe, besich:
din schult verdient dir vluochen;
din abent nahtet an dem lobe, din schelten wil sich morgen.
nu tugende dine sinne baz,
so wirt din lieht enzündet!
die dine saelde sint ze laz,
min sin dich hat durchgründet.
bint dinen wille in solhez bant:
wis guoter site gewaltic -
tuostu des niht du wirst geschant,
du bist ze manicvaltic!
verschamter munt, du lügevaz,
du hellestric, du triegel,
du vellesal, du erenschur, diz merke, lügenaere:
du dienest ungevuocheit haz,
verschamter schandenspiegel!
dich machet erelose lüge gote und der werlt unmaere!
lüge, alles valsches anevanc,
du wurzel alles meiles,
din kurz unsaelde wirt ze lanc,
dir we des ungeheiles!
du aller guoten tat verkius,
pfi dich, du reht verkere!
du dienebloz, du vriuntverlius,
du veigest saelde unde ere!
uz allem sinne ein sinnelin
kanstu dich baz versinnen,
denc an den sin der hohe swebet ob aller sinne krefte;
nim einen spiegel, sich dar in
und kanstu sinne minnen
sihstu dich drinne hinden an - daz kumt von meisterschefte.
tuostu des niht, ich rate dir,
besich dich nach der sunnen
der ich den tac ungerne enbir.
wiltu dir sinne gunnen,
son krenke niht des sinnes rat,
der dich da hat gebildet
und also wol geschaffet hat,
oder er wirt dir verwildet.
waz hilfet nu des riches guot
dem keiser? er ist erstorben
von dem die edelen kristen liten not unde arebeite!
waz half im ouch sin wiser muot,
hat er dort niht erworben
daz himelriche daz got al der werlde hat bereite?
ob er hie durch die richen habe
hat gar die werlt verirret,
so wirt im dort ein sure labe
da ez der sele wirret.
so hat daz golt den sin betrogen
und muotwiln sines herzen,
und hant die pfaffen niht gelogen
er lide ouch dort den smerzen!
der wol gelobete vriderich,
der graf von bichelingen,
der groze, hohe in wirdicheit, der eren sageraere,
sin lop daz wil ich williclich
uz reinem sinne singen.
ein spitzic lop daz dünne ist daz sol im sin unmaere:
werdez lop er dienen kan
mit willegebenden henden.
lastermasen er nie gewan,
er ist an allen enden
gar ane valsch unde ane meil,
er pfliget vil rehter milte -
mit sime lobe bin ich geil,
so ich die valschen schilte!
got herre an anegenge got
unde iemer got an ende,
drivaltic und doch niht wan ein
in diner magenkraft,
din schoene ob aller schoene schein
mit almehtiger hende,
über alliu dinc ist din gebot
mit voller meisterschaft,
du alles heiles überheil
und guot ob aller güete,
din volliu tugent ane meil
ob aller tugende ie blüete.
untoetlich künic der ewicheit,
heiliger alpha et o,
wis unser vride vür alliu leit
und hilf uns daz wir iemer sin mit den gevröuten vro!
sich, gotes tohter, wiltu mich
niht mieten, küniginne,
so sage ich waz ein hoher man
mit dir begangen hat:
er nam sich dir ze dienen an
in minniclicher minne,
er warp ez tougen wider dich -
do taete du swes er bat.
dir gienc sin bete und siniu wort
durch oren und durch ougen,
al dar quam siner vröuden hort
ze dir geslichen tougen:
er was dir minniclichen bi
mit warheit sunder spot,
doch weiz ich diner hulde dri,
der du verholne pflaege, und was des gabriel din bot.
nu merke hoch und edele man,
wer dir an dime rate
wol umbe al dine ere zeme,
da man dir raten sol:
ze rehte soltu volgen deme,
der sich vruo unde spate
vor schanden selbe vrien kan,
der zimt ze rate wol.
der uf von guoten dingen nimt
und minnet got unde ere,
der selbe wol ze rate zimt
und anders nieman mere.
wie solte er raten eren rat,
der ere niht enpfliget
unde ouch niht got vor ougen hat?
des rat den sünden noch den schanden niemer angesiget!
swa so der hohe edel man
gemachet unde enruochet,
an dem beliget hoher muot,
erwelket vrechiu tat;
in vliuhet ere und swindet guot,
sin volc die vremden suochet
so hie so dort swa'z vinden kan
daz wirde unde ere hat.
klim an die hoehe, hohiu vruht,
ir helfet helde erstigen!
wis manlich, milte, minne zuht,
so muoz dir hochvart nigen.
lihtsenfte wenic nu vervat
gegen vrechheit sunder zorn.
wol merke wie diu werlt nu stat:
bistu niht manlich unde vrech sost ere und guot verlorn!
ahi wie werdiclichen stat
der hof in peierlande,
enkeiner me so werdiclich
in al der kristenheit!
da wonet diu keiserinne rich
in eren sunder schande,
diu kunigin von rome hat
da ganze werdicheit,
des küniges kint uz ungerlant
in wirden lobeliche,
diu herzoginne von brabant,
dar zuo diu vürstin riche,
zwo megede, die ir töhter sint,
da bi ir undertan
vil edel vrouwen, megede, ir kint -
dannoch so lat man swer dar wil ze des vürsten brote gan!
< wem sol ich die almuose geben
daz ich si wol bewende?>
sprach sante peter ane schamen
gegen dem vil waren krist.
er sprach:< swer dir in mime namen
recke sine hende,
dem gip> - don schiet er uz kein leben,
der got almehtic ist.
sit daz er nieman uz beschiet,
kristen, iuden, heiden,
und geben hiez do aller diet,
diu wort hant mich bescheiden:
swen ich mit ere und vorhten bite
umbe ein geringez guot,
si liegent, teilet erz mir mite,
die sprechent, daz ez sünde si ob er mir liebe tuot.
swer giht, die guot den gernden geben
die möhtenz also maere
dem tiuvel stozen in den munt,
der liuget nides vaz.
diu wise gernder ist mir kunt:
si hazzent offenbaere
untriuwe, unvuore, unrehtez leben -
mit gote erziuge ich daz:
si gernt durch got des man in git
und wünschent ane lougen
den gebenden heiles ze aller zit,
si habent got vor ougen,
si enpfahent gotes lichnamen
und hant ze kriste pfliht;
ouch kunnen si sich sünden schamen
und bitten vür die kristenheit - desn tuot kein tiuvel niht!
swer giht, der guot umbe ere gebe
daz der sich sünde sere,
der liuget oder ez sündet der
der aller meist da git.
den kristen, juden so git er
den heiden, merket mere,
dem ketzer ouch swie schade er lebe
guot unde guote zit.
vünf sinne, saelde, sele, lip
git er uns, vröude an kinden;
er git uns guot, gar liebiu wip -
sus gebende er sich lat vinden.
swaz lebendic ist daz hat für war
von siner gabe daz leben,
er git sin himelriche gar
der rehten diet - umbe ere sin kan er so rilich geben!
swer giht, der guot umbe ere neme
daz der sich sere sünde -
nein! al die dar lebendic sint
die nement umbe ere guot!
wie sint si lügenaere so blint,
des si got min urkünde,
ob ez iemanne widerzeme
ze nemenne - ez entuot;
wan der sin alze vil genimt,
daz ist sünde und schande.
ze nemenne nieman missezimt
in himele, in wage, uf lande -
swer nimt ze vil, nu wizzet daz,
daz ist der sele ein slac,
daz tuot nieman den gites vaz
die uf der erden nieman wol mit guote vüllen mac!
ein heilic man enliuget niht,
ein heilic man niht nidet,
ein heilic man niht milte wert -
der erge ist doch ze vil!
ein heilic man die sele nert,
ein heilic man wol lidet,
ob ieman guot bi im geschiht,
des ich gelouben wil.
guot man den niht verteilen sol,
der sich an sine schulde
mac reiniclichen bringen wol
an unsers herren hulde;
guot man mit saelden hat gepfliht,
daz ist mir rehte kunt -
< du lecker, loter, boesewiht,
du schalc>: in siner predige sprach nu unsers herren munt!
git got, mac got, ist got ein got -
hilf got mir got erkennen,
wie got von got sich got verstal
und got ein got doch was;
got sante uns got durch got ze tal,
got hiez got nach uns nennen;
got mensche wart durch gotes gebot,
von got davit daz las,
wie got durch got vergoz sin bluot
durch got nach gotes rate:
daz tete got, wen got was guot,
daz got got volgte drate;
haete got gegen got iht me gegert
den got durch got da tete,
des haete got got vil wol gewert:
got tete durch got des got bat got durch got nach gotes gebete.
mich wundert wie dem herren si,
der sich bi richer gülte
beschelten unde vluochen lat
und daz sin dienestman
bi im so hochgelobeter stat.
ob man in gerne schülte,
so ist er schanden alse vri,
daz in doch nieman kan
beschelten noch den herren niht
geloben mit lobe waeren.
er muoz sich schamen so man in siht
geunminnet unde unmaeren.
zehant da muoz betrüebet sin
des biderben heldes muot,
sich wandelt siner varwen schin
und muoz sich sines herren schamen so'r lesterlichen tuot.
ich sünge gerne hübschen sanc
und seite ouch guote maere
und haete ouch hübscher vuoge pfliht,
swa ich bi liuten bin.
min munt iu allen des vergiht,
daz ich wol hübscher waere,
und haete ich hübschen habedanc
ich haete ouch wisen sin.
ich sünge ouch wol von minnen liet
und von des meien touwen,
wie kume sich liep von liebe schiet,
ein vriunt von siner vrouwen.
diz sünge ich allez unde ouch me -
nu laze ichz umbe daz:
zuht tuot den edelen jungen we
und hübscher sanc, und tuot in schelten wip bi wine baz!