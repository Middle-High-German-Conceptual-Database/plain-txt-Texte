walther von klingen
swie diu zît sich wil verkêren,
sêren muoz daz sende herze mîn,
wil mîn frowe mich niht êren,
mêren muoz mîn senelicher pîn,
frowe, ir tuont mir helfe schîn,
frowe, ir sult mich fröide lêren,
ald ich muoz verdorben sîn.
ach, ich sach ein güetlich lachen
machen minneklîch ein mündel rôt.
von dien minneklichen sachen
krachen muoz daz herze mîn von nôt.
minne jâmer mir gebôt,
daz mîn sin begunde swachen:
des bin ich an fröiden tôt.
frowe, mîn gebieterinne,
minne hânt ir, dâbî reine sitte.
hoehent, frowe, mîne sinne.
minne, ich iuch des iemer bitte:
teilent mir die minne mitte,
der ich fröide noch gewinne,
ach, die minne ich sanfte litte!
frowe, ir sint so wol bescheiden,
leiden sol iu guotes friundes leit.
fröide, diu ist an uns beiden:
scheiden sult ir mich von arebeit.
al mîn fröide ist gunterfeit,
welt ir, frowe, mich niht kleiden
schiere in fröiderîchiu kleit.
der vil süezzen minne wunden
funden habe ich ûf der fröiden tôt.
in kan niemer wol gesunden,
kunden müezze ir minnegerndiu nôt.
trôste mich ir mündel rôt,
sô wære al mîn leit verswunden,
swie si senen mir gebôt.
winter wil uns aber selwen
liehte bluomen ûf der heide breit.
er wil ouch die boume velwen,
die da hiure wâren vil gemeit.
unbesungen sint diu tal,
dâ vil manig stimme erhal,
dur diu ôren suozze in sendez herze ergal.
ouch klage ich die mîne swære,
diu mir senden man so nâhe lît,
daz mîn frowe ist fröidebære
und ir güete mir niht fröide gît.
diu vil liebe, diu gît mir
fröidebernde minnegir.
ach, ir süezze ich sender man embir!
elliu fröide kumt von wîben,
diu dien mannen hôhgemüete birt.
ez kan nieman frô belîben,
dem ir süezziu minne niht enwirt.
wîbes minne sanfte tuot,
sî gît fröiderîchen muot:
guoter wîbe minne ist bezzer danne guot.
ez ist maneger hande minne:
nâch der besten minne senet mîn lîp.
die hât mîn gebieterinne:
süezze minne hât si sælig wîb.
alle die minne, der ich ger,
die hât sî, des bin ich wer.
ich bin tôt, wil sî, daz ich ir minne ember.
allez, daz ich gerne schowe,
dast ein wîb, diu mich ungerne siht.
ach, si ungenaedig frowe,
warumbe troestet sî mich senden niht?
si ist mir âne schulde gehaz.
wê, warumbe tuot si daz,
sît daz ich der guoten ze guote nie vergaz.
fröit iuch, fröit iuch, grüeniu heide,
fröit iuch, vogel, fröit iuch, grüener walt!
swaz iuch ie geschach ze leide,
daz tet iuch der leide winter kalt.
daz habt ir wol uberwunden,
noch hân ich niht trôstes funden
an der lieben, diu mich twinget mit gewalt.
dô von êrst ir liehten ougen
lieplîch sâhen in daz herze mîn,
dô wânde ich des âne lougen,
daz ich solde wol getroestet sîn
von ir. nû hât sîz verkêret
unde hât mich sô gelêret,
daz ich weiz, waz sorgen ist und sender pîn.
ôwê, fröiderîchez gruezzen,
ôwê, minneklîcher, rôter munt!
wenne wiltu swære büezzen
mir? ich bin nach fröiden ungesunt
von der lieben, die ich da minne.
nu ist siz doch mîn küniginne,
swie si hât daz sende herze mîn verwunt.
minneklîchez umbevâhen,
daz tuot von den reinen wîben wol.
swem si went mit küssen nâhen,
waz der ganzer stæte haben sol!
gegen der wunne ich niht gelîche,
swem ein wîb genædeklîche
fröide gît, des herze ist ganzer fröide vol.
süezze minne, twing die hêren,
dâz si erkenne mînen senden pîn!
dû solt ir gemüete sêren,
sam du hâst getân daz herze mîn.
wirt ir kunt dîn minnetwingen,
so muoz si mir sorge ringen:
darnach kurzer stunde wil ich froelich sîn.
ich sach bluomen schône entspringen,
daz ist vor dem walde schîn.
dâvon muoz mîn herze ringen
nâch der lieben frowen mîn.
wil si mir genædig sîn,
mit den vogelîn wolde ich singen,
uns den lieben sumer bringen.
genâde, frowe, ich muoz verderben
jæmerlîche und unverscholt!
ist iu liep, daz ich muoz sterben
( ich wart nie frowen mê so holt),
so wær ze kupfer worden golt,
lîhte wil si prîs erwerben,
lât si mich in ir dienste sterben.
meien blüete und ouch ir güete
sint ein andern wol gelîch.
swâ die rôsen stênt in blüete,
die sint niht so minneklich
als mîn lieb, des fröwe ich mich.
doch beswæret mîn gemüete,
daz man ir so sêre hüete.
sî verliesent alle ir huote,
mag ich mich zuo ir versteln.
daz gefüeget wol diu guote:
wan sol friuntschaft sêre heln.
elliu huote ist gar verlorn,
ob ich die lieben vinde aleine:
sô schât uns ir hüeten kleine.
ach, got, wie brinnet mir mîn herze
nâch der lieben frowen mîn
noh mêre danne tûsent kerze:
ach, got, wan solde ich bî ir sîn!
si ist so schoene und ouch so fîn
als die vîol in dem merzen.
dur sî so lîde ich manigen smerzen.
solher swære, sô mich twinget,
nieman sich verkunnen sol.
diu mich wol von sorgen bringet,
swenne si wil, so wirt mir wol.
maniger mînen kumber klagt
mit süezzen worten ûz dem munde,
der mir wol des tôdes gunde.
heide ist aber worden schoene:
sî hât manger hande varwe kleit;
die vogel singent süezze doene,
swie diu sumerwunne ist vil gemeit,
dâbî dulde ich sendiu leit,
swie der meie vogellîn froene,
ich hân nôt von liebe und arbeit.
wild und zam, daz fröit sich sêre
gegen des wunneklichen meien zît.
dannoch fröit sich michels mêre,
swer bî herzeliebe tougen lît.
âhy, waz dem fröide gît
werder, reiner wîbe lêre
machet mannes ungemüete wît.
wolgemuoten, guoten wîben
wünsche ich heiles sunder nît.
si kunnen ungemüete vertrîben:
wê, waz wunne an wîben lît!
wîbes minne fröide gît.
got füege iemer hübschen lîben
âne swære minneklîchiu zît.
manger giht, in müezze blangen
nâch den fröiden, die man wîlent vant:
derst mit sorgen umbevangen.
wurde aber im von wîbe ein lieb erkant,
bezzer fröide er nie bevant,
fröide ist noch so niht zergangen:
wîb geben fröide als ie uber elliu lant.
wie mag mir so liep gesîn
ein wîb, der ich unmære bin?
wil diu liebiu frowe mîn
hât mîn besten fröide hin;
wil si, mir mag trûren swinden.
lât si mich genâde vinden,
ich bin vrô, dabî gemeit;
wil diu liebe, ich hân ouch kumber unde leit.
minne und ouch unminne hât
mîn frowe, diu mir trûren gît.
ir unminne mir niht lât
ir minne, an der mîn fröide lît.
teilte mîn gebieterinne
mir ir minneklîche minne,
sô wær al mîn trûren hin:
ir unminne machet, daz ich trûrig bin.
ich wil diu sældehaften wîb
niht biten, wan des einen,
daz sî mir sîn genædig sô,
daz ân ir laster sî.
swelh wîb hât minneklichen lîp,
hübschen unde reinen,
wie kunde ich dâvon werden frô,
ob sî wurde êren frî?
bæte ieman reine frowen guot,
daz niht ir êren zæme,
dem trüege ich selten holden muot:
diu bette ist ungenæme,
diu schaden ir êren tuot.
diu guoten wîb sint alse guot,
daz ich ir guoten güete
ze guote niht vergezzen wil
unz an daz ende mîn.
ir süezze, ir edele, ir herze, ir muot,
dâz liebt hôchgemüete:
ich winsche in allen sælden vil,
ich wil ir diener sîn.
nu gere ich anders niht von in
ze dienstlichem lône,
wan, swâ ich bî guoten frowen bin,
daz sî mich grüezzen schône:
dast mir ein guot gewin!
ez sint manger hande doene,
die da liebent guoten muot;
darûz ich ir einen kroene,
der dem herzen sanfte tuot:
minneklîchiu rede ist guot
von den reinen wîben schoene;
die tuont sendiu herzen fruot.
mir tuot baz in mînen ougen
guotiu wîb danne anders iht;
weder offenbar noch tougen
nieman bezzer wunne siht.
mîn herze allen wîben giht,
ez sî wâr und âne lougen,
niender sî so guotes niht.
wîb sint guot in mangen enden,
schoene und dâbî tugenden vol.
ez begreif nie man mit henden,
daz dem herzen tuo so wol.
swer ein guot wîb triuten sol,
der kan bezzers niht verenden:
minne gît da süezzen zol.