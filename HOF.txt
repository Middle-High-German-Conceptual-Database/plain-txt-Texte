daz machet des ubelen geistes chraft,
die mit der hohfart sint behaft,
daz si niht furhtent den schaden,
damit die tievel sint geladen,
die ir hohfart von himel schiet;
und wie si adamen verriet,
wie si alle die verret,
die si noch also bestet,
daz si ir gern bi gestant,
die wile und si daz leben hant.
swie gewaltichlichen si daz tuo,
da gehoret doch erzenie zu,
die man... vil sanfte erwerbe,
daz man niht von ir verderbe.
die erzenie wil ich iu nennen:
der mensch sol sich erchennen.
er sol sich alrest verstan,
wie sin anegenge wære getan.
daz was so unflætic wol,
daz er sich des nu schamen sol,
dem ez nu hohfart mache.
ein so schæntlich sache,
diu zereden ist widerzæme
und zedenchen ungenæme,
diu sol dem menschen diemut geben.
er sol ouch merchen, daz sin leben
einem blætelin ist vil gelich.
daz en mach des niht erwern sich,
der wint enwæ ez hin dan.
als schire hat dem menschen an
der tot gesiget, swenne er wil.
so wirt sin fleich der wrm spil;
daz legent si in ir taschen.
so wirt er zeinem aschen.
daz sul wir nemen in unsern mut:
daz ist uns fur die hohfart gut.
wir suln bedenchen unser chunft
und unsers todes signunft,
wie arm wir in die werlt chomen
und wie arm wir werden hin genomen.
wir suln gedenchen an die not,
swie gewis uns si unser tot.
wir wizzen, wenne er chomen wil;
sone weiz der mensch niht vil,
welich tot im denne ist beschert,
und enweiz, war sin sele vert.
swie wol christ wesse den tach,
daz sin tot anlach,
und die marter, die er dolte,
und welhes todes er sterben wolte
und war sin sele solde varn,
diu gwizen moht in niht des bewarn,
im taste diu angest so heiz,
daz er swizte blutigen sweiz.
sone wizze wir, wenne wir sterben
und welhes todes wir verderben;
darzu enwize wir niht,
waz unser sele geschiht.
des sul wir angest haben darzu
und bitten got spat und fru
mit triwen und mit diemut,
daz er unser rede mache gut.
der man sol wizzen und daz wip,
daz got hat niht des menschen lip
von der materie genomen,
da von die sterne sint chomen.
die sint hoch, stæte und schone
und tuont niht, daz si hone.
wære unser lip solher art,
daz twnge uns zu der hohfart.
nu si wir von vier dingen,
die suln uns lutzel twingen;
fiwer, wazzer, erde und luft,
die lerent uns dehein guft,
von den viern sint ouch geschaffen
chatzen, hunde, esel und affen
und chunder, diu noch smæher sint.
der heiligen christenheit chint,
die behalten wellen christen namen,
die suln sich des gegen got schamen,
daz der mensch deheinen tach
vor sunden sich behuten mach.
der getu wir nimmer deheine,
diu iemer werde so chleine,
si ensi got also bechant,
daz ir diu sele muze wesen phant,
wil ir der lip niht chomen abe.
swi tougen man si getan habe
und alle der werlt vor verstoln,
si ist vor got niht verholn.
den got vil gutes hat gigeben,
der siht man lutzel rehte leben;
si vermident durch daz grozze gut
die warn minne und diemut.
swie sich der riche chrone,
er gemachet sich nie schone.
ez si der man, ez si daz wip,
swie vaste er ziret sinen lip,
so sol er doch wizzen wol,
daz er chorns ist ein sach vol.
fur anders niht hat in got,
swenne er versmæhet sin gebot.
die rede merket vn verstet.
allez daz vz dem menschen get.
daz man grifet vn siht.
daz ist hor vn anders niht.
wirt ez inder sere wunt.
da beginnet erstinken sazestvnt.
sint der stinkent har sack
sin hochvart niht lazzen mak.
ws er gesvnt vn reine
vn schone als edel gesteine
sit er so dicke missetvt.
sin hochvart vn sin vbermvt
die wurden dan an mazzen groz.
wer er svnden vn schanden ploz.
er devchte sich so tewer
daz er wurde gar vngehewer.
swer sein sel wil ernern.
der mvz der hochvart enbern.
nv merket wie daz sol geschen
er sol daz bilde ane sehen
daz an dem krvce stat.
vnd sich vorn dar gekert hat
da die svnne nachtes vnderget
da si an dem morgen frv stet
dar ist sin rvcke gekeret
da mit sei wir geleret
da die svnne vf get nach îr sit
da ist vns bezeichent mit
des menschen gebvrt so ist die not
sin ende vn sines libes tot
bezeichent ovch mit der tat.
daz die svnne nachtes vnder gat.
swer ernstlich wil werben.
vn senelichen er sterben.
dem ist daz fvr die hochvart gvt.
daz er mit steter demvt
sein gedanch da hin wende.
da er lit an sinem ende
vnd im der tot geit svlchen grvz
daz die sele von dem libe mvz
vn nimmer dehein doner slack
den lip so ser erschrecken mack
so die arme sele erschrickent.
so si die tevfel ane blickent.
vn alle ir svnde dar zv
wie we der sele danne tv
daz si keiner svnde phlac.
vn niht wider in den lip mac
vn ir svnde hie niht bvzen sol
des laydes wer ein lant vol
des die arm sel danne hat
swer sines herzen ovgen lat
in den spigel schowen dicke.
daz svnder demvt blicke.
dem hilfet des die demvt.
daz er dicke deste baz tvt
vn manige svnde verbirt
da von er geseliget wirt.