ein kunic warp inallen wis
umbe lop und umb pris.
des wart ir lop vil preit.
si het ein gwonheit,
die si durch niemen zebrach:
so si einen riter ze ersten sach,
dem hiez geben zweinzec march.
des wart ir lop also starc,
daz ez flouch in manic lant.
swelich armer riter daz bevant,
der gerne riche wære,
der chom dar durch daz mære.
do was ein riter uz chomen.
der het daz mære ouch vernomen.
dem was sere missegangen:
er was mulich gevangen
und beschatzet also sere,
daz er niht het mere
wan vil bosiu grawiu chleit
und ein so armez pferit reit,
daz in vil choume getruoc,
da von was im not genuoc,
daz im daz silber wrde,
daz im sin swæriu burde
geringet wrde etewaz.
er gahte fur sich deste baz.
do chom im eines tages fruo
ein ander riter zuo.
der was gezimieret
und allen wis gezieret,
als er turnieren wolde
und iezu sprengen solde.
der arm riter gruezte in
und sprach:< wa welt ir hin?>
do begunde der riche iehen,
er wolde die kuniginne sehen.
der arme sprach:< dar wil ouch ich.
die liute trostent alle mich
nu vil lange, chom ich dar,
daz mir gnade widervar;
si heizet mir geben zweizec march.
nu ist min armut also starc,
daz mir vil not tæte,
daz ich mer gutes hæte.>
der riche sprach:< nu sage mir
durch got, waz mannes sit ir?>
do sprach der arme zehant:
< ich bin ein riter genant.>
da wider sprach der riche:
< ir vart unriterliche.
des war, ir sit ein riter niht.
ich weiz wol, hetet ir iht
tugent oder guotes
oder riterliches mutes,
ir hetet iuch bereitet baz.
wa mit erziuget ir daz,
daz ir ein riter muget sin?
is ist doch ninder an iu schin.
ich wolde mich des iemer schamen,
rite ich mit iu in dem namen,
daz ich iu riters namen iæhe.
so uns denne chomen sæhe
der kuniginne ingesinde,
so chem ich als ein blinde
und lite spotes solich chraft,
daz ich mich iwer geselleschaft
geruwen gedorfte nimmer me.
des wil ich mich behueten ê.
irn ritet niender mit mir.>
der arme sprach:< wie welt ir
mir erwern die lant strazzen?
ir muezet mich riten lazen,
ez si iu liep oder leit.
ich han der kuniginne hofscheit
vil wol vernomen also gar,
swie arme ich si, chom ih dar,
man enphahet mich minnechliche.>
da wider sprach der riche:
< so wil ich die rehten strazen
durch iwern willen lazzen
und riten durch disen walt.
die wege sint nie so manichvalt,
ichn wil iz wagen da hin,
ê ich so grozzen ungewin
von spotte liden welle,
daz ich mich zu iu geselle.>
do chom ein wege scheide.
do schieden si sich beide.
der riche chert durch den walt:
des er vil grozlichen enkalt.
ich sage iu, wavon daz ergie:
swelhen wec er gevie,
den reit er unrehte,
unz er und sin chnehte
zeiungist chomen an die stat,
da si weder wec noch phat
ninder deheinez sahen.
do begunden si nahen,
da mordære lagen
und ir gemaches phlagen.
die wrden sin gewar
und huben sich zehant dar.
si erslugen in vil drate
und namen im, swaz er hate.
daz schuf iedoch sin smacheit,
durch die er von der strazen reit,
daz er sin ende da genam.
do der arme hin ce hove quam,
do was im iesa bereit
ros, phærit und chleit
und wizes silbers zweizec marc.
der kuniginne milte was so starc.
swenne ir chom ein niwer gast.
dem buozte si, swes im gebrast.
daz wrde ein michel mære.
swa noch ein kuniginne wære,
diu solich gabe chunde geben
und also herlichen leben.
nu zeige ich iu die ane bet.
diu noch tut, sam si da tet.
diu kuniginne, daz ist vrou ere.
diu hazzet daz vil sere,
daz ir hof so oede stat
unde mans ein drinne lat.
nu ist maniger so charch,
der gedenchet:< wa sint die zweinzec marc,
die uns vrou ere danne git?
si sint gwis alle zit.
swer si da suchet und ir gert,
der wirt ir schone gewert.
diu minne, daz ist diu erste;
diu ist aller tugende herste.
an die mach niemen genesen.
das ander sol diu milte wesen.
diu dritte, daz ist bescheidencheit.
diu vierde ist sueziu arbeit.
diu funfte ist der sælden pris.
so ist diu sehste, daz er wis
ze der liute hulden harte wol
chan sin, als er von rehte sol.
diu sibende ist gut gedinge.
diu ahtode ein mut so ringe,
daz er den ergerenden mut
niht gæbe umbe ein michel gut.
diu niende, daz ist der gelust,
daz iemer dehein verlust
an sinem lobe widervar:
des nem er zeallen ziten war.
diu zehende marc ist der nit.
den er treit den valschen zealler zit.
diu einlifte, daz ist gute.
daz im allez sin gemute
zu guten dingen si gewant.
freude ist diu zwelfte genant.
diu dreizehende, daz ist scham.
diu vierzehende zuht, der werde nam.
diu funfzehende, daz ist frumcheit;
diu endarf ouch niemen wesen leit.
di sehzehende ist warheit genant;
diu ist andem manne vil gut erchant.
diu sibenzehende, daz ist diemut;
diu ist dem milten manne gut.
diu ahazehende, daz ist fuge;
diu tugende hat chunst genuge.
diu niunzehende, daz ist hofscheit;
diu ist ein rîterlîches chleit.
diu zweinzegiste, daz ist stæticheit.
sus sint die zweinzec marc bereit.
swem diu sælde ist beschert,
daz er ze froun eren hof vert
und die zweinzec tugende beiagt,
dem si daz fur war gesagt:
gæbe si im zeweinzec marc,
dine wrden niemer so starc
an sinem lobe noch so gut,
als ez von den zweinzegen tugenden tut.
die zweinzec tugende, swer ir gert,
die sint wol zweinzec marc wert.
ist nu ein armer man so gemut,
daz er daz beste gern tut,
so hazzet in der, der hordez phliget
und sin gedanche dar an liget,
wi er den muge gemern.
er beginnet von im chern
und beginnet in ein lazzen
riten vroun ere strazzen,
und chert er gegen der schanden walt,
da im die untugende manichvalt
die wege vil schrire habent genomen.
deist er zu der schande chomen.
diu sleht in danne mit ir chraft
in alle der werlt veintschaft:
so ist er got und der werlt tot.
so chumt der arme uz aller not,
der froun ere hof da suchet
und des vil gerne ruchet,
daz si im sin notdurft gebe,
da mit er fur baz gelebe.
die notdurft, der man sol genesen.
zeware, daz muz diu ere wesen.
der man si lebende oder tot,
im ist doch der ere not.
swelich menisch niht eren hat,
des wirt benamen nimmer rat.
nu ert doch got siniu kint,
daz si zehimelriche sint:
daz ist michel ere.
noch eret si got mere:
er gebiutet uns bi unser ê.
daz wir si eren iemer mê.
sit got sich an ere cheret
und den so grozlich eret,
der mit eren ere beiaget,
des wirt im ere gar versaget.
der niht mit werchen eren gert.
der enwirt niemer gewert.