der durinc
spil minnin wundir volbringin man gît
î wîvin, der drûwin deil prîsin ir êre
schône: ich spê dâ hô sterke,
dî mich hân virladin.
schadin irgân ich hî merke.
sô lâ mê dich krône, hêre,
dir, wîsin, heil nûwin. wer lîvin î rît
an ringin wol sundir sinnin vil?
war quam giwin der vil wîsin schar zi mâle
di vênus virschrît?
si rît ê sus î: parzifâle
intrîsinden sin si nam gar,
adam, sampsône in ir zîdin
bouch wirde sünde zir schoene.
si seldin gein wîvin virvîng,
irgîng lîvin ein meldin zir hoene.
künde girde drouch dâvîdin,
salmônin dâ sam.
werder meie, sît dîn schoene,
liehter summer, bluomen und der vogel doene
selken kummer niht erwendent, der mir tuot sô wê,
vone ir diu mich hât verderbet:
âne schulde sî mîn fröide hât ersterbet.
zwâre ir hulde ist wæger vil dan bluomen unde klê.
ach si hêre untroesterinne,
diu mir sinne hât entwendet gar!
des leb ich in ungewinne,
sît ich stæteclîchen in ir glüete brinne.
minne, hilf enzît, sît daz ich stên genâden bar. owê mîner ougen weide,
diu verborgen ist sô stætecliche. leide
tuot mich sorgen nâch ir, diu mir ist für elliu wîp.
selten ich ir hân vergezzen
in dem muote, den si hêre hât besezzen.
diu vil guote twinget ie ze sorgen mir den lîp.
seht, des muoz mîn herze erkrachen
sam die spachen tuont in heizer gluot.
daz kumt ie von selken sachen,
daz mich fremden wil ir minneclîchez lachen.
wachen muoz ich dicke in angeslîcher sorgen fluot. obe ein wîp sich noch bedæhte
gein mir armen, daz sich in ir herze flæhte
selk erbarmen daz an hôchgelopten frouwen ligt!
tæte daz diu sælden rîche,
wandels eine! wâ lebt iender ir gelîche
die ich meine, sit si stæte niuwer tugende pfligt?
liehter varwe klâr beflozzen,
schône entsprozzen stêt ir lobes rîs.
iemer wære ich unverdrozzen,
swenne ich sê sô lachelîche ir munt entslozzen;
schozzen niuwer rosen glesten rehte in selker wîs. in êre bernder blüete
ich mîn frouwen vant
schoen unde klâr, die hêren tugende rîche.
mit iemer wernder güete
sî mich zir gebant.
sag ich unwâr, diu sælde mir entwîche.
got sî bewar mit willeclîchem muote.
mîn wunsch ist gar daz mir diu reine guote
noch füege alsô daz hô mîn sin
stê, frî sî leide als ich dâ her gewesen bin.
wirt mir der trôst von ir, mîn sorge ist hin. hey, fröiden senderinne,
reine sælic wîp,
ein balsamsmac mîns lîbes und des herzen,
du trûrens swenderinne,
sît dîn werder lîp
kan unde mac erwenden grôzen smerzen,
du sorgen slac, verderberinne leides,
mîn liehter tac, bedenke dich des eides
der tougen mir von dir geschach,
dô ich dich, sældenbære, in senden riuwen sach:
waz hôher fröiden mir dâ von zerbrach. waz sol ein güetlich lachen
mir ze manger stunt,
ir senfter gruoz, sît sî mich sus verderbet?
den kan sô müetlich machen
ir vil rôter munt;
si tuo mir buoz, vil trûrens ûf mich erbet.
ei, herze, tuoz, lâ dar dîn tummez werben!
für wâr in muoz: ich sol bî ir ersterben.
ir lieplich blic, ir stric mich hât.
ich spê, sê, swar ich welle: niemer wirt mîn rât,
si troeste mich, an der mîn leben stât. ich hân selken trôst besunnen,
wunnen sunnen glîch ist sî gestalt,
diu mir tuot mîn leit verswinden.
binden swinden muot kan ir gewalt.
jâ'st ir güete mêr dan tûsentvalt.
sî kan friunde trôst bewîsen,
grîsen wîsen machen fröiden balt.
ich hân leides vil verwunden,
swunden wunden mir, die minne schôz,
dô si mich mit blanken armen
warmen, armen leides, zir beslôz.
ich wart hôher fröiden hûsgenôz,
dô mir gap diu gar gehiure
stiure hiure, des mîn wunne entsprôz.
sus mac ich in fröiden ringen,
twingen, ringen sî kan hôhen pîn,
diu mir wont in mînem muote.
huote muote mich der frouwen mîn,
diu mit zühten wante ir mündelin.
jâ kan ir vil zartlich lachen
machen lachen in ir ougen schrîn.
ich was in minnen âhte und ir gevangen gar.
bar manger fröiden kummer muoste ich dulden,
ê mich ze sinnen brâhte ir lieplich ummevanc.
danc ir sî, diu mich komen liez ze hulden.
ich solde, wolde kürlop von ir schulden
für bringen baz:
laz bin ich an den sinnen mîn:
fîn ist der wille, könde ichz hô vergulden.
ob allem golde gimme ist ir vil werder lîp.
wîp nû noch niemer mê wirt schoener funden.
ja'st, alse ich wolde, stimme und ir vil werder gruoz.
buoz ist mir sorgen, ich bin drabe enbunden:
ir lachen machen heil kan senden wunden;
geil ich des bin.
sin und der muot mir fliegent hô.
frô heize ich, mirst von liebe leit verswunden.
ich gan ir vollen heiles, sîst sô tugende rîch.
glîch ir ûf erden niender lebt, der hêren;
gar unbewollen meiles ist si sunder strît.
wît ist ir lop erschollen hô in êren.
mit ringen dingen mir kan wunne mêren
ir trûtlich wort.
hort mîner hoehsten fröide enzît
gît selken trôst der sich niht kan verkêren.
des leiden winters überleste
sî verwâzen und sîn roup.
der hât entverwet maneg este,
den hiur schône stuont ir loup
in hôher wirde, gar gewalteclîchen.
dô muoste mangem herzen sorge entwîchen,
diu nû betrüebet sint als ê.
mirst wirs dan wê nâch der vil minneclîchen.
mich wundert daz ich in dem herzen
mîn sô rehte werde trage
ein wîp diu mir sô mangen smerzen
füeget unde sende klage.
trût frouwe, mînes herzen keiserinne,
got weiz wol daz ich dich von herzen minne.
wilt dû mir lange sîn gehaz,
sô wizzest daz daz ez mir nimt die sinne.
ez ist ein iemer wernde riuwe,
diu mich undergangen hât.
mîn leit ist alle tage niuwe,
sît sô kleine mich vervât
daz ich ir eigen bin und ir gesinde.
mich hilfet niht mîn dienest her von kinde
den ich ir willeclîche tet.
nu ist mîn bet daz mich ir trôst enbinde.
diu liebe zît von hinnen muoz.
der vogel gruoz entwichen ist von sender nôt.
leit in der kalde rîfe tuot.
wâ'st hin dîn bluot von bluomen und von rôsen rôt?
wâ ist der anger grüene und manger boume dach?
die hât der rîfe gar verhert.
uns ist erwert vil wunne die man hiure sach.
mir schât der rîfe noch der snê,
sît ich weiz stê sô lachelîchen einen munt,
der alse ein niuwer rôse entspriuzt
der sich entsliuzt; noch roeter ist er zaller stunt;
den treit mîn frouwe, der ich niht vergezzen mac.
ich fröu mich dîn, trût saelic wîp,
dîn reiner lîp ist wol mîn ôsterlîcher tac.
wer gesach ie wîp sô hêr?
unz an daz mer sô vint man niender ir gelîch,
der trûten der mîn herze gert.
wurd ich gewert von ir, sô wære ich iemer rîch.
ir liehten oügen blicke fröuwent mir den sin.
ir überschoene hât die maht,
gein swem si lacht, des sorge ist endelîche hin.