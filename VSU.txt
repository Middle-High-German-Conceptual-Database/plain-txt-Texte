von suonegge
ich het disen lieben summer
manger fröiden mir gedâht.
des mich wendet sender kummer,
den mir hât diu liebe brâht.
der wil al mîn dienst versmâhen;
dâ von wont mir trûren nâhen.
nûst ze sorgen mir gedâht.
swenne ich denke an lôslich lachen
daz mir in mîn herze brach,
sol mir daz niht fröide machen
do ich die guoten lachen sach
lieblich? daz wart mir verkêret:
merker, daz si sîn gunêret!
von den lîde ich ungemach.
frouwe, ich wil genâde suochen,
tuot an mir genâde schîn;
des sol iuwer tugent ruochen,
machet frô daz herze mîn.
læt mîn frouwe ir friunt verderben?
ich muoz in ir dienste ersterben,
sî enwende senden pîn.
nû hât rîfe und snê geswant
al des lieben meien blüete,
walt und heide man nu blôze siht;
den wirt al ir nôt gewant,
swenne in kumt des sumers güete;
der fröit sî: sô hân ich trôstes niht,
ân daz eine, ob mich diu guote
trôste, nâch der mir ist wê:
sô lebt ich in hôhem muote,
sus gefröint mich bluomen noch der klê.
sî hât manger tugent gewalt,
diu vil süeze, sælic reine,
diu mich hât in senden kummer brâht.
so ist ir twingen manicvalt,
der die ich in triuwen meine:
sî lât mich verschînen in ir âht.
wolte sî mir zeiner stunde
noch ein lieblich küssen geben
von ir roeselehtem munde,
des gedingen wolte ich aber leben.
vil süeziu minne, dû hâst mich betwungen,
daz ich muoz singen der vil minneclîchen,
nâch der mîn herze ie hât dâ her gerungen,
diu kan vil suoze durch mîn ouge slîchen
al in mîn herze lieplich unz ze grunde;
wand âne got nieman erdenken kunde
sô lieplich lachen von sô rôtem munde.
wâ sach ie man ein wîp sô schoene und guote
in allen welschen unde in tiutschen rîchen?
an kiusche ein engel, sist in reiner huote,
in al der werlte kan ir niht gelîchen.
in weiz niht wa ich ein lieber frouwen funde;
wand âne got nieman erdenken kunde
sô lieplich lachen von sô rôtem munde.
do ich êrst an sach die reinen minneclîchen,
ich wânde dazs ein schoener engel wære,
ich dâhte ich solte an allen fröiden rîchen:
dô bant si mich in mange sende swære.
in trûte niht daz sî mich alsô bunde;
wand âne got nieman erdenken kunde
sô lieplich lachen von sô rôtem munde.