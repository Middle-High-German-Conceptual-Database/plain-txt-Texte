ihesus in eyner allerdemutichster menscheit warer got was, vnd
also waren syne wort vnd lere. vnd dar vmb so ist der< pater
noster> in eyner eynfaldicheit der wort begrifende die hochste
lere vnd wijsheit. want glich als die gotheit in der menscheit
cristi verborgen lach, also ist alle begrifliche wijsheit
verborgen in den eynfeldigen worten der lere cristi, die nymans
gancz gegrunden mach off dijssem ertrich, off das eyn iclich
mensch habe eyn vnuergenclich spijse off diser sichtlichen werlt
in der verborgen wijsheit gotes vnder den worten vnd synlichen
zeichen, als der cristen mensch wartende ist eyn ewige spijß des
obersten verstentelichen lebens, offenbair aen alle zeichen ader
mittel det kranckher synlicheit. dar vmb ist is, das eyn mentsch
mach na der gnaden gotz eyn clarer vnd hoher verstentenis
haben in den worten des< pater nosters> dan der ander, als eyner
clarer augen hait dan der ander, die sonne an zu sehen. vnd wie
wol eyn yclicher in syner eynfalt eyn sunderlinge genuglich
sussicheit in dem selben gebet haben mach, so ist is doch, das
got eyme eyne fortel vber den andern geben hait, eym iclichen zu
nutz. vnd dar vmb lernet eyner den andern, vnd syn begeren zu
lernen von eyn ander.
vnd ist dijß myne verstentenisse des< pater nosters> zu dijser
tzijt, vnd getruwe, das solche verstenteniss sulle in mir
gemeret vnd vercleret werden von dage zu dage, als ich auch in
vch von gode das begeren byn zu wissen, das eyn bede geit nah
der begirde vnd der begerlich wille geit nach dem hoffen. want
wes der mensch nicht hoffet, das begeret er nicht. aber der
hoffen volget dem glauben vnd verstentenisse. nymans hoffet,
das er nicht glaubt ader weiß. vnd dar vmb so muss das oberste
gebet haben die oberste begir, hoffen vnd glauben. vnd das
ist, das du vor dich setzen salt, in dem< pater noster> zu
suchen.(( wann nun vnser verstänntnuß ist genaigt dij warhait ze
wissen, vnd dar vmb findest du, was du glauben solt, in der
warhait: yn got vnd den creaturen; vnd wann du den gelauben
der warhait funden hast, durch den du erleücht wirdest,
warczue menschlich wesen kömen mag yn seiner volkömenhait, so
hoffest du auch dar zü zekoemen; vnd wann du findest, das
solich volkömenhait guet ist, so wegerest du derselben vnd
pitest, nach dem du dij selben versteest, vnd hoffest, das du
dar zue kömen mügst vnd))
also ist, das vnser verstentenis zu der wairheit geneiget
ssynt eyn erluchtung in dem< pater noster>, zu wissen in eym
steden glauben, was die wairheit sij.
zu dem eersten von dem anbegynne vnd oersprunge aller dinge,
von dem wssflus aller dinge von gode, von dem mittel des
wyderflos aller dinge vnd von dem ende.
der orsprunck, das ist die gotliche nature, ist in den worten
< vater vnser, der du bist in den hymelen, geheilicht wert dyn
name! zu kome vns dyn rich!>, der wßflos in den worten< dyn
wille gewerde als in dem hymmel vnd in der erden>, das
kreftich mittel in den worten< vnser deglichs broet gib vns
hude vnd vergib vns vnser schult, als wir doen vnsern
schuldigern. nit verleit vns in bekorung!>, das ende in den
worten< sonder erloes vns von vbel. amen>.
der orsprung ist vns vffgedaen in eyme glauben in den worten
< vater vnser>, in dem hoffen des verstentenis in den worten
< geheilicht werde dyn name>, in der begir des guden in den
worten< zukome vnss dyn rich>. der wßfluss der creaturen wirt
vns offenbert in syner ordenung in den worten< dyn wil gewerde
als in dem hymmel vnd in der erden>. das mittel vnser
wandelong wil haben eyn kreftige spise vnd eyn lichtigung des
hyndernis, eyn wege wijse vnd eyn beschirmung. aen die iiij
puncten kan nymans wol gewandelen. der erst punckt is in den
worten< vnser teglichs broet gib vns hude>, der ander in den
worten< vergib vns vnser schult>, der dritt in den worten< als
wir tun vnsern schuldigern>, der virte in den worten< nijt
verleit vns in bekorung>. das ende aller wandelongen ist zu
dem guden, begrifen in den worten< sunder erlose vns von vbel.
amen>.
die nature, die gnade vnd die glorie vnd alles, das der mensch
begert zu wissen, wie vns das moglich ist off dijsem ertrich
in der ordenung, als die meister von den hochsten synnen das
begrifen mogen, ist alles zu finden in dijsem heylichsten
gebede, dae yn nichtz vberentzich, nichs gebresten ist, nichs
zu swer, nichs zu licht, nichs zu lang, nichs zu koertz, nicht
aen sach vnd recht ordenung ist, dae das eerste das eerste
muss syn, das leste das leste. want der artikel< vater vnser,
du bist in den hymelen> mach keynen vor yme liden. vnd der
artikel< geheilicht werde dyn name> geet wß dem eersten, vnd
der dritt wß den zwen, die vor geent. der artikel< dyn wille
gewerde> geet wß den, die voer yme geent. vnd also bis an das
ende, eyn yclicher in syner ordenung. das allerheiligste gebet
legen ich in den kurtzten nu also wß.
< vater vnser>
eyn< vater> ist eyn naturlicher erster vnd oberster vrsprung
vnd ist allein eyn anbegin aller vnser. das bewiset das wort
< vnser>. want eyns ist nicht vnser, sonder vnser ist vijl.
aber vijl haben eynen orsprunck, als vns die zale das wiset.
zehen ader xx ist meer dan eyns vnd ist vijl. aber das zehen
zehen synt ader xx xx sint, das haben sij von eyme. zehen ist
nijt anders dan eyns zehen maele. vnd dar vmb: were eyns
nicht, zehen machten nijt gesyn. vnd also synt zehen von eyme
vnd haben von yn selbs nichtz, sonder was sij syn, das ist von
eyme, vnd ist yn yn nicht dan eyns. dar vmb so sint wir alle,
wie vijl vnser sie, von eyme. vnd syn wir nichtz von vns. vnd
was wir syn, das syn wir in dem vater, aen welchen wir nicht
syn mogen. vnd also haben wir, wie alle creaturen von eyme
vater vnd yn eyme syn, vß den worten< vater vnser>. dar nah
folget
< du bist>
dae mercken wir: sint der vater ist, so ist er
das wesen aller dinge. want alle dynck von yme vnd yn yme syn.
vnd also is got alles, das da ist, in eym iclichen, das da
ist. vnd folget
< in den hymelen>
durch die hymel verstaen ich die oberste creaturen. vnd also
lerent mich die eynfeldige wort: wie got der vater ist in
allen dingen. want er is< in den hymelen>. die obersten
creaturen das sint die verstenteliche naturen. die haben in
irer macht die vndersten, als die bewegliche lebendige nature
der baume hait in ir die vnderste elementen. vnd das sinliche
leben der diere begrifft in yme das bewegelich leben. vnd dar
vmb wechst vnd nympt zu das dijr als der baum. die vernunftige
nature begrijfft die synlich als in dem menschen. vnd die
verstendige hymmelsche natur begrifft in ir die redeliche als
in den engelen. vnd dar vmb ist eyn got der vater, in dem alle
ding sint, in den hymelen. so ist er in allen vnd ist eyn got
vater in vijl hemelen. vnd sint vijl hymelicher naturen, in
welchen eyn eniger got vater vnuerdeilt vnd vnuermenget ist.
dae wss du merckes, wie dijss ertrich der synlicheit ist ver
von dem erkenteniss gottes. want er in den hymelen der
obersten verstentenis ist. vnd da wirt er funden mit den augen
der verstentelichen naturen, die wir auch in vnser selen
haben. want er eyn oberste geistliche natur ist, die vnser
synliche vnd corperliche augen nijt schauwen moegen. vnd also
merck, das got der vater ist das wesen aller ding! vnd is in
yclichem, also das in allen, vnd in keym besonder. aber
begrifflich vnd mercklich, so ist er in den hymelen der
verstentelichen naturen.< geheilichet werde dyn name>
eyn name ist eyn kentinis. bij den namen haben wir
vnderscheidlich bekentenijs. vnd so der name bas bedudet das
da genant wirt, so er rechter vnd warer ist. vnd dar vmb: eyn
warhaftig name ist eyn rechte gelichnijs des genampten, vnd is
als eyn begrifflich wort, das da flusit auss der macht des
verstentenijs vnd is eyn glichnijs des verstentenijs. also is
der name gottes des vaters eyn oberste wort glich der
verstentelicher naturen des vaters. vnd want der name
allergelichste is dem vater vnd der oberste name is, der nicht
warer, rechter ader glicher syn mach, so mach der name nijt
mynner syn dan der vater. anders, were er mynner, so mocht er
mere syn dan er were. vnd also weer er nijt der oberste
warheftichster name. synt aber: das er glich dem vater ist, so
is er glich got als der vater. aber got der vater ys eyn
eynige orsprung aller dinge, als oben gescreben stait. dar vmb
muß der name, der dem vater glich is, derselbe eynige got syn,
der der vater ys, wye wol der name der vater nicht in is,
sonder des vaters name, den wir vmb des willen, das er is von
dem vater, als syne oberste gelichnis nennen mogen den son,
in eyme gelichnijsse der synlicher geburt, dae der son von dem
vater ys. aber als keyn son off dissem ertriche syme vater als
glich is er mochte yme wol glicher syn -, so ist, das keyn
ding mach dem andern nummer als glich syn, es mocht wol
glicher syn. want das alleroberst vnd wairhaftichste gelichnis
is allein des vaters son ader name. dar vmb ist alle gelichnis
off dissem ertrich gemenget mit vngelich. vnd ist gottes des
vaters name off disem ertrich nijt zu finden in enigen glichen
aen groser vngelich.
want nu got nijt erkant mach werden anders dan in syme namen,
so ist, das wir hoffen, das wir dar zu komen mogen, das wir yn
vber vnser verstentenijs bekennen, in dem das got der vater
vns in syme namen erluchtet, das wir in heiligen. want wan wir
heiligen synen namen, das kumpt viss dem licht, vns gegeben
von dem vater, dae ynne wir gesehen synen< namen bofen alle
namen>. wanne wir der namen aldae gesehen, dan heiligen wir yn
bofen alles, das da heilich, war vnd recht ist. want wir
gesehen, wie der name der wair name is vnd der gerecht name,
das oberste gelichnis vnd der< spiegel der wijsheit>, da in
got der vater allein gesehen vnd erkant mach werden, vnd das
alles,< das genant is in hymelrich vnd ertrich>, hait keynen
waren namen aen gebresten vnd vngelich anders dan in dem
namen. vnd das dar vmb keyn dinck erkant mach werden in der
wairheit anders dan in dem namen.
also leret vns cristus bitten, das der name geheilichet werde
durch vns, da ynne begriffen is die unergrunte lere zu komen
in das erkentenis gottes, dar zu wir nicht komen mogen von
vns, sunder von gnaden gottes, die vns heiliget, off das wir
heiligen mogen den namen des erkentenis gottes vber alle
erkentenisse. als dan, wanne vnser verstentenisse allein
gottes namen heiliget, vnd in keym andern ding lust noch ruge
findet ader suchet, so hait der mensch, das er bidet von gode,
in den worten< geheiliget werde dyn name>.
< zu kome vns dyn rich>
eyn rich is eyn vereynigung, eyn kuninckrich eyn vereynigung
in eym kuning, eyn gottes rich eyne vereynigung in got. das
gotlich rich is die gotliche vnd die oberste vereynigung, die
nicht merer mach gesyn. die vereynigung des vaters vnd des
sones, der dem vater allergelichts is, ist die oberste
vereynigung. auss eyme vnd syme gelichen kumpt vereynigung,
als auss vngelich deilung. vnd dar vmb so kumpt auss eyme vnd
syme allergelichsten die oberste einigung. die oberste
einigung, die nijt merer mach syn, muß got syn. want alles,
das da is, das es syn mach, das is got. vnd was got nijt is,
das mach durch got anders syn, dan is ist. aber got allein is
alles, das da syn mach. also is die oberste vereinigung got,
den wir nennen den heiligen geist, der dae< kumpt> von eyme
vnd syme gelichen, das is< von dem vater vnd dem sone>. also
mercks du, das des vaters rijch is die oberste vereinigung,
der heilige geist.
vnd dar vmb: wanne der mensch erhebt wirt in das bekentinis
gottes, in syme namen, vnd also gesehen hait, das got allein
das allerbegerlichst is vnd oberste gut, so fint er, das got
das rijch is aller wonne, die liebde is aller lieblicheit, vnd
das allein in dem rijch is der heilige ewige fride vnd
vereynicheit, vnd das busen dem rijch is alle liebde
vergenclich, gemenget mit leide, vnd aller frijd vnstetlich,
gemenget mit vnfride, vnd alle fruntschaff vnd vereynigung
gebrechlich. dar vmb so sullen wir mit groser begiir bitten,
das das rijch zu vns kome, da in vns nijt gebresten mag,
sunder wir eweclich selich syn. wir bitten, das< das rijch zu kome>. da in versteen wir, das
wir glauben sullen, wie wol wir creaturen syn vnd off disem
ertrich leben in vijl gebresten, vnd creaturen bliben muesen,
das vns doch das fridsam vndotlich rijch zu komen moege. vnd
also werden wir geleret von cristo, das wir begriflich syn, zu
syn< gottes kynder>, vnd das vns gottes rijch zu komen moege
zu eyner ewygen erbschaff, vnd das wir an vns haben eyn
ondoetlicheit, zu welcher gotes rich komen mach.
wir werden auch geleret, das vnser oberste hoffen syn sal zu
besytzen das rijch der ewigen freuden. vnd in dem, das wir
bitten vmb das rijch, werden wir geleret, das vns got das
rijch von gnaeden geben mach vnd das wir keyn recht das zu
fordern haben. want wir synt als von vns< kinder des zorns>
vnd der zweidracht vnd der sunden, das is der deilung. want
< sunde> kompt von< sundern>, das is deilen. dar vmb so syn wir
nit als von vns selbes geboren zu dem rijch des fridens vnd
vereynigung, sonder allein von gnaden. in dem aber, das
cristus vns leret, got dar vmb zu bitten, verstaen wir, das
got dar vmb gebeten wil syn vnd das syne gnaede vns des dan
nit weygeren wille.
in dem aber, das du geleret bis zu sprechen:< zu kome vns dyn
rijch>, dar ynne mercks du, das gotes rijch is zukumpftich
nach dijser vergenclicher zijt, vnd das dis rijch der werlt,
das nu ist, in dem wir nu syn, is vnbegrifflich des richs
gottes, vnd das du gedolt haben salt in dijser werlt vnd
warten mit groser begir gottes rich na dijser werlt; vnd
schicke dich in dyme rich, da du nu ynne bis, dich also goede
zu lieben vnd zu vereynigen, das dir gottes rich zu komen
moge.
in dem aber wir bitten, das syn rich vns zu kome, da in mercks
du, das du zu gottes rijch nit anders enkummes, dan das das
rich gottes zu dir kome, als vnser corper kumpt nit anders zu
dem leben, dan wanne das leben der selen zu yme kumpt.
also hais du das eerste deil des heiligen< pater nosters> in
dem kurtsten vnd versteis wol auss dem, das ich also gesagt
habe, das die lere cristi vnzuhergrunden ist.
nu merck noch auss den dryn artikelen, die ich dir also
vßgelacht habe, wie du von deser werlt dich zu goede keren
salt. du fyndes zu dem eersten off disem ertriche vijl dinges:
sternen, dyere, baume etc. dar nah sies du, das die vijl
vngelich syn eyn sterne ys eym diere vngelich vnd eyn dier
eym baume -, vnd das keyn dinck dem anderen gelich is. dar nah
sies du, das alle dinck gesundert und gedeilt syn:< die
sternen dae oben, die erde hie vnden>, die visch in dem
wasser, die voegel in der locht. vnd ys ye eyns gedeilt von
den anderen.
die dru dyng merckt eyn iglich mensch wol off disem ertrich:
vijl, vngelich vnd gesundert. vnd auss vijl kumpt vngelich,
vnd auss in beiden kumpt gesondert. wilt du nu zu goede komen,
merk den orsprunck von vijl: das is eyns. want nu vijl in eyme
vereyniget syn als in yrem orsprung, so kere dich von vijle zu
eyme. so mags du sprechen:< vater vnser, du bis in den
hiemelen>.
dar nah merck, woer vngelich glich is, das is in gottes sone.
dar vmb kere dich von vngelichem vnd vnrechtem zu dem gelichen
vnd rechten. so keres du dich zu gottes sone vnd machs wol
bitten< geheiliget werde dyn name>.
dar nah merck, woe alle deilung vnd sunderung vereiniget is:
das is in dem waeren friden, das is in dem heiligen geist. dar
vmb kere dich von aller sunderung der sunden, die dae deilen
is tzuschen dir vnd got vnd dyme neesten das sij in zorn
ader has zu der vereynigung der liebden vnd des frides! so
mags du wol bitten:< zukome vns dyn rijch!> vnd synt die wege
dir noet vnd sint auch genuch, folges du der lere.
< dyn wil gewerde als in dem hymel vnd in der erden>
in dijsen worten werden wir geleret, das alle dinck von goede
vßflisent, nae dem willen gottes, vnd das alle dinck haben irs
wesens keyn ander sach dan gottes wille, das der hymel hymel
ist vnd die erd erd is, vnd eyn mensch eyn mensch is. das is
anders nergen vmb, dan das got das also wil. dar vmb in dem
wort< gewerd> mit dem willen flijßen alle dinck von den vater
in ire wesen. das is nijt anders, dan das alle dinck syn
alles, das sy syn, von eyme driualdigen gode: von den vater in
syme worte, das is der son, mit syme willen, das is der
heilige geist. dar umb merck, das in den drin worten< dyn
wille gewerde> syn alle dinck yn yrem vsflosse bezeichent: von
gode dem vater in dem wort< dyn>, von goed dem soen in dem
wort< gewerde>, von goed dem heiligen geist in dem wort
< wille>. vnd als die dru woert bezeichent die driualdicheit,
vnd in den worten die heilige driualdicheit bedudet wirt, also
hait eyn yclich dinck, das dae is, eyn bild goedes vnd der
heiligen driualt in yme, durch welch bilde das dinck is, want
geyn dinck ychtz anders is dan als ver vnd als vijl is gottes
bilde is.
merck, mensch, die cleynen wort< dyn wil gewerde>, die dir geben
in der heiligen driualt den wßflos aller dinge zu verstaen! want
wilt du wissen, wie der mensch is mensch worden, du wirs hie
geleret, das du bekennes, das geyn ander sach is, dan das gottes
des vaters wille geworden is, also von allen dingen. dar nah
volget
< als in dem hymel vnd in der erden>
da wß mercks du die ordenung aller ding. want alle dinck, die
got geschaffen hait, sint hie benant mit der ordenung. hie ys
genant der hymel, die erde vnd da mit eyn< vnd>. da merck eyn
oberste hymelsche natur, die geistlich is, eyn vnderste
erdische natur, die corperlich is, vnd eyn mittelste natur,
von beiden vereyniget, die hymelisch vnd irdisch is als die
menschlich natur, die ober ir hait die hymelische, engelische
natur, vnd vnder ir hait erdische natur, das is alle naturen
der elementen.
dae wß merckes du, wie alle naturen vnder den menschen haben
geyn gemeynschaff mit der hymelschen, geistlichen naturen, vnd
das dar vmb got, der in den hymelen is, durch sij nijt erkant
wirt mercklichen. want sy sint wß der erden. die is ir gemeyn
muter. vnd werden dar wß erhaben die ander element. vnd wß den
elementen werden steyn vnd bewegelich vnd synliche naturen
erhaben. vnd want die nature is erdisch von der muter, so is
sy der hijmelchen vndertenich.
aber die hymellische is geistelich vnd got gelicher vnd dar
vmb edeler. want in der verstentelicher naturen finden wir eyn
geistlich wesen, verstenteniss vnd willen. das wesen is
geneiget zu der ewicheit vnd ondoetlicheit, das verstenteniss
is geneiget zu der wairheit, der wille zu dem gueden. also
findes du, wie die hiemelsche, geistliche natur is eyn schyn
gottes vnd der heiligen driueldicheit, eyn schyn gottes des
vaters, der ewich is in syner ondoetlicheit, eyn schyn des
soens gottes in dem verstentenis, in der wairheit, die
erschynet in dem verstentenis, durch welche das verstentenis
hait den glans der wijsheit zu der wairheit, eyn schyn des
heiligen geistz in dem willen, der von dem licht des heiligen
geistz anders nijt begert, dan das gut is. also begert der
wille nijt dan guet. want guet fluset von dem heiligen geist
vnd hait das begeren zu dem gueden von dem vißfloss des
heiligen geist, als auch das verstentenis zu keim andern dan
zu wairheit viß dem vißflos von dem sone gottes geneiget is.
nu ist, das die menschlich nature, vereiniget von der
hymellichen vnd ertrichsen naturen, findet in dem geist syner
selen die hymelsche neigung zu der vndotlicheit, zu der
wairheit vnd zu dem gueden vbersich, zu gode. vnd in der
erdische sinlicher naturen befindet eyn neigung vndersich zu
dem vergenclichen, onwaren, schynenden guede, also das die
gesetz vngelich vnd widereynander syn.
dar vmb leret vns cristus bitten, das der wille gotes< gewerd
in der erden als in dem hemele>, das die synliche, fleischlich
nature sich kere zu der verstentlicher vnd blibe der in
gehorsamheit vereiniget. das is dar vmb: wan alsdan so is der
mensch gancz vbersich in dem hymele siner verstentenis, da got
wonende is, in friden wandelen. vnd viß dem, das wir sulchs
bitten syn, bekennen wir, das wir von vns selbs krancker
naturen syn, vnd mogen aen die gnaede gottes dem fleisch vnd
der synlicheit nit wydersteen. vnd vnser erdische nature mach
die hymelsche gesetz, durch welch sij der gotlicher ewicheit
deilhaftich wirt, nijt entphaen aen gotliche gnade, die doch
got willentlich geben wil, wanne wir mit innicheit bitten syn
< dyn wil gewerde als in dem hymel vnd in der erden>, als das
vns vnd ander vijl groser lere in den worten von cristo ihesu
offenbert syn.
< vnser teglichs broit gib vns hude>
wir haben vor gebeten, das vnser erdische nature in die
gehorsam kome der geistlichen, hemelschen naturen. want nu
sulchs vmb gebresten der naturen nit geschehen mag, wir haben
dan eyn spise, die vns teglich vnd aen vnderlaes fude, so is,
das cristus vns leret, das wir got bitten vmb die spise des
lebens, durch welche wir gespiset werden, crafft zu haben, vns
des doits vnd der gebrechlicheit zu erweren.
want nu in vns vereiniget syn zwo naturen, eyn hymelsche vnd
eyn yrdische, so bitten wir vmb das notdorftige broet zu
beiden naturen: das is vmb das hymelsche broet, da ynne das
hymelsche vndoitlich leben is,< bouen alle selbstendicheit,
aller creaturen>, als der ewangelist matheus scribt, vnd vmb
das broet aller notorft, die vns als hude in dissem synlichen
leben zu komen mag.
nu haben wir verstanden hie vor, das die verstentelich,
geistlich nature wirt mit der wairheit vnd mit dem worte
gottes, das ist mit dem ewigen gottes soen, der die wijsheit
is, vndotlich gespiset. dar vmb bitten wir, das das wort eyn
spise werde vnser menschlicher naturen. nu muß eyn spise
vereiniget werden mit dem, das da gespiset wirt, anders so en
ists keyn spise. als dar vmb bitten wir, das die warheit ader
wort gottes, vnser naturen vereiniget, vns gegeben werde. want
< das is das broet>, in welchem wir das ondoitlich leben haben
mogen. vnd is vnser broet vnser naturen. dar vmb wir bitten,
das got vns vnser broet gebe, das is ihesum cristum, in vnser
hertze des lebens gebe als eyn spise des lebens. vnd wirt das
vnser broet vns gegeben zu eyner spisen des lebens, wanne wir
ihesum in vnserm hertzen mit gantzem glauben vor eyn spise des
lebens entphaen. want als dan so vereiniget sich vnser leben
in vnser eigener menschlicher naturen in cristo, in welchem
vnser nature dem gotlichen leben vndoitlich vereiniget is. vnd
also syn wir als dan gespiset in vnserm brode, das vns got
also gegeben hait.
merck nu, wie dese wort< vnser tegelichs broet> dir zu dem
ersten offenbaren, das solche vnser broet is, vnd dar nae, das
is vns zu dem leben noit is, vnd das wir eyn hoffen haben
sullen, das wir da mit gespiset werden, vnd das das nit dan
mit gotes gnaeden geschehen mach, vnd das got mit andacht vnd
lyebden dar vmb gebeten wil syn vnd dan geben wil. das alles
bewisent vns die wort des gebetes. dae merck vß, was dar zu
gehoret, das der mensch das leben haben moege. want es is
noit, das er cristum habe, der das hymelsche broet is. aber
cristus wirt is eyn spise eyns naturlichen lebens dyme libe
vnd allen dinen glidern. nit das die sele sich kere in den
lijp vnd die liplich natur an sich neme, sunder das die sele
vereinige in ir dinen lijp vnd alle dine glider. in der
vereinigung so lebet der lip in dem leben der selen. da merck,
das alle creaturen, die da zu dem ewigen leben komen, sin als
glider eyns lichnams cristi, in welchen is das leben cristi,
also das in yn nit anders lebet dan cristus. vnd is dat nit
anders, dan das die vernunftigen creaturen vereiniget syn in
eynem lijp, der in dem leben cristi vereiniget is.
nu versteis du wol, das der mensch zu dem ewigen ondoitlichen
beses ader begriff des obersten gutes anders dan in cristo
ihesu, da in alle vnser gebresten erfullet syn, nit komen
mach, sonder das wir alle in yme volkomen werden vnd in yme
ersteen von dem dode vnd vereiniget werden dem leben. want er
is< das lebendich broet>, das< vber aller substancie> ader
selbstendicheit aller creaturen is. vnd sint in yme alle
creaturen in irer obersten volkomenheit. vnd er is der vorgang
vnd das heubt aller scheffunge gottes, vnd sint alle die werck
gottes ruwende in ym. vnd is das anbegin des vßfloßis aller
creaturen vnd das mittel des widerfloßis vnd das ende aller
volkomenheit. want die menschlich nature in ir vereiniget alle
naturen, die hymelsche vnd irdische, vnd die is in cristo
gottes soen vereiniget, so is cristus das ende aller
volkomenheit. want er is< allein der hogste> vber alle
hymelsche vnd irdische naturen.
da vß mercks du, das er nit en is eyn spise, die sich keret in
vnser nature als eyn liplich spise, want er allein der oberste
is, sonder er is eyn spise des lebens, die in sich vereiniget
vns vnd in syme leben vns lebendich macht, als dyn sele als
wegfertige wendeler zu dem hymelschen leben bedorfen syn der
spisen, aen welche wir nicht zitlich leben, als sulche
wendeler en moegen, so leret vns cristus, das wir vmb das
broet bitten sullen.
nu sich eigentlich: wil du, das cristus in dir lebe, so muß du
in yme vereiniget syn. als wulde dyn finger, das dyn sele in
yme lebet, so muß dyn finger vereiniget syn dem libe vnd durch
den lijp der selen. want scheides du den finger von der selen,
durch das du den finger von dem libe snides, so scheides du yn
von dem leben. vnd also sijs tu, das du vereiniget muß syn
cristo, salt du leben. aber die vereinigung mit cristo mach
nit syn, du sist dan ynne in dem libe cristi, das is die
heilige versamenung der cristenlicher kirchen, vereiniget.
vnd dar vmb bittes du< vnser teglichs broet gib vns hude>. in
dem du sprichs< vnser>, so bekennes du, das du der versamenung
vereinicht bis. in dem du sprichs< broet>, bekennes du eyn
lebendige spise vijler vereiniget in yme. in dem du sprichs
< gib vns hude>, bekennes du, das die spise wirt nit gegeben
eyme, der gesondert is, sonder vijlen vereiniget. dar vmb
merck vß der lere cristi, das dir der glaube vnd sacrament vnd
alle tugent nit helfen mogen, das du zu dem leben komes, du
sijs tan eyn glit des lichnams der glaubigen cristi in eyner
vereinigung.
du salt auch mercken, wie du geleret wirs, alle tage< aen
vnderlaß zu beden>. want glich als dyner selen infloß den
glederen dyns libes alwege noit is, sullen dyne gliter leben,
also is dyner selen alwege noit dijs hymelsche broet. vnd das
mercks du wol vß dem wort< degelich> vnd dem wort< hude>. want
is das broet degelich noit. vnd bitten wir, das vns das broit,
des wir degelich noit haben, hude gegeben werde, so bekennen
wir auch, synt is vns zu allen dagen noit is, das wir in allen
dagen dar vmb bitten sullen. want wir in der zijt dis
sinlichen lebens nymans dan durch den glauben, das er sij< das
broet des lebens>, vnd durch den hoffen vnd liebde, vnd in
eyner gnadricher gaeben gottes. merck hie: synt cristus eyn
spise is des lebens, so vollenbringt cristus in vns alle
gebresten, als die spise erfullet die notdorfft. vnd dar vmb
is cristus eyn spise aller spisen, in aller volkomenheit, alle
gebresten zu erstaden. vnd also, was vns gebrist, es sij in
dem wesen, in der gerechtichkeit, wisheit ader wairheit vnd in
dem friden, der liebden ader gutheit, das finden wir alles in
dem brode.
(( dar aus beweysen wir vnser begird zü dem prot, vnd vnser
glauben vnd hoffnung vnd liebe werden gemeret; also ist, das
got vns dics prot alle tag gebend ist; vnd das ist das öbrist
heiligist sacrament, das wir mit grosser lieb vnd andacht als
die öbrist vnd hoechst gotes gab in disem gepet begeren vnd
enphahen suellen)).
nu merck, das cristus is vnser broet, als wir zu yme wandelen
syn, vnd wirt vns gegeben in syme wesen, in syner wijsheit vnd
in syner gutheit, nae dem vns den moglich is in diser
wandelber zijt zu entphaen. want nu dijse vnse fleischliche
augen in deser sinlicher werlt cristum, der ontdoitlich vnd
nae der offerstentenis mit doetlichen augen vnsichtlich is,
vmb der allerbehentlicher vnd vnbegrifflicher geistlicher
clarheit willen, nit erkennen moegen, vmb welcher naturen
willen cristus eyn geistliche spise is vnser selen, so ist,
das cristus vns vnder dem gesteltenisse des broetz in deser
wandelung vns gegeben wirt, da wir yne nit gesehen mogen mit
den sinlichen augen, sunder mit den augen des glaubens. vnd
also is cristus warheftich vnder dem gesteltenis des broetz in
dem sacrament. vnd is alles, das da durch die synne ansyhen,
tasten, smacken ader richen, begrifen, nit der waer lichnam
cristi, sunder die war zeichen ader sacrament des lichnams,
der da ist vnd mit dem glauben des verstentenis allein gesehen
wirt. das is die oberste gaebe gottes, zu vnser spijsen vns
wendeleren gegeben, bis wir vß diser werlt der sinlicheit zu
den hymelen des verstentenis komen, da wir cristum nit
verdecket vnder den sacramenten vnd nijt mit dem glauben,
sonder in der warheit,< als er is, schauwen werden>.
vmb das broet bitten wir vnd sullen is entphaen mit gantzem
glauben, allergroestem hoffen vnd der meisten libden. in dem
glauben sullen wir cristum vnder den sacramenten warheftich
entphaen, das er gantz vnd warheftich sij vnder allem
gesteltenis des broetz in allen sacramenten, als vnse sele
vnsichtlich is, warheftich vnd gantz in allen vnsern glidern
vnd in eym iclichen, vnd eyn angesicht in vijl augen, die das
gesehent, vnd eyn wort in vijl oren, die das horent, vnd eyn
konst in vijl meistern, die sij kunnen, vnd eyne warheit in
vijl verstentenisse, die sij mercken. vnd als vnse sele nicht
enwegst, wanne wir clein syn vnd groes werden, sunder der
corper allein, das auch also cristus nit groser is vnder dem
gesteltenisse des grosen ader des cleynen brodes, ader vnder
vijl ader wenich sacramente. wir sullen auch hoffen, das wir
von dem glauben komen werden zu der wairheit, vnd sullen also
cristum entphahen mit grosser liebden, das wir yme vereiniget
werden durch die liebde als vnßin gude vnd heil.
in syner wijsheit wirt vns cristus gegeben in syner leer. want
in der lere des meisters ligt die kunst der meisterien, dar
vmb so vinden wir cristum in siner lere. vnd das bewiset vns
dese lere des heiligen< pater nosters>, da cristus inne is.
want die lere cristi is vol aller wijsheit, vol aller tugent
vnd nijt zu verbessern, als der meister.
nu merck in dijsen worten< vnser deglichs broet giff vns
hude>: nae dem wir wendeler syn, leret vns ihesus, das wir
vnbesorget sullen syn, want got vns vnser notorfft zu dijsem
leben geben wil, von dage zu dage, bijss mir von hynne komen.
dar vmb sullen wir keinen vlijs haben, in gyricheit vijle bij
eynander zu zihen, als weren wir nit wendeler, sunder inwoner
disses ertriches, ader das got nijt wisse, was wir noit haben,
vnd das in der zijt nit geben moege.
wir werden auch geleret, das wir von goede niet heischen
sullen dan das deglich notdorftige broet. want er wirt vns
anders nit erhoren. vnd kumpt vns vber notdorfft zu, das die
von goede vns nijt kompt als vmb vnsern willen, sonder vmb der
notdorfft willen, den armen vnd den gebrestigen durch dich zu
bestellen. off das du wisses, als du got bittes vmb< vnser
deglichs broet>, das dan sulch broet, das got gifft, nit dyn
allein, sunder< vnser> is, der die des nae dir bedorffen syn.
vnd abe du das vberentzich broet, das dir vber dyn nottorfft
herouert, nijt gemeyn machs den dorftigen, so ist is eyn
zeichen, das du solche brote mit vnrecht vnd giricheit
versamet hais vnd vnrecht besitz vnd gottes vnwirdich bijs,
der dir vnd eym iclichen notdorfft bestalt hait zu geben; da
in du wider sinen willen als eyn< vntruwer diener> den armen
gotz kindern ire teil vorheldes.
in der vnd anderen leren cristi in dijsen heiligen< pater
noster> vnd den heiligen ewangelien gifft vns got cristum, der
< der wech, die wairheit vnd das leben> is. got gifft vns auch
eyn spijse vnser wandelung in dem leben cristi, da in wir in
vnser wandelung gespiset werden. want was vns notdorfft is zu
wandelen, das finden wir da. is vnser wandelung gebresthaftich
in hoffart, so finden wir in der diemüticher wandelung cristi
eyn spise. willen wir die heischen vnd zu vns nemen, so is die
noit gebuest vnd der gebrest der hoffart abe. wanne wir vnser
leben spiegelen in dem leben cristi, so sehen wir, was vns
gebrist vnd was wir dun sullen. willen wir wandelen zu cristo
in das ewige leben, so sullen wir vns flijsen off dijsem
ertrich, zu wandelen als cristus gewandelt hait. vnd sullen
wir vmb vnsers heil willen den wech nijt versmahen, den
cristus, got vnd mensch,< vmb vnsers heils willen> nae der
menscheit, in welcher er vns gelich is, gewandelt hait.
vnd abe du als gantz den wech nit gehalden kans, so is doch
noit, das du dem wege in solchem flijß folges, das du zu dem
ende, dae cristus is, gerachen moges. leest du aber den wech
vnd keres yme den ruck, so bis du vß dem wege des lebens in
dem wege des doitz vnd kummes nijt zo cristo. dae merck, wie
du in dyner wandelung vß den wercken der wandelung cristi
gespiset wirdes! vnd abe du vmb die spise nijt bittes noch
entphanges, so wirt dir gebresten< das lebendich broet>. vnd
das is, das du vß den vorgescrebenen worten mercken magst.
< vnd vergiff vns vnser schult>
cristus leret vns, das wir got bitten sullen vmb vergebung
vnser schult. da in mercken wir, das wir alle von vnser
naturen wegen mit schulden belestiget syn. synt das yderman
nae der lere cristi also bitten sal, so bekennet auch eyn
yderman schuldich zu syn. vnd is die scholt< vnsen>; want si
is vnser naturen. dar vmb is sij gemeyne eym yclichen, vnd is
got kein sach ader vrsach vnser scholt. want sij is vnser. vnd
dar vmb bitten wir vergebung. da vß merck, das got allein die
schult, die wir gegen yn verbrochen haben, verziet, wanne wir
yn inneclichen bitten syn. da lerne, das du glauben salt, das
got den sunder rechtfertigen mag vnd syne schult vergeben. vnd
wirt keyn schult, groes noch kleyn, vßgenomen. da merck, das
gottes macht is syne barmhertzikeit, vnd durch syne gnaderich
barmherczikeit macht er vß dem vngerechten den gerechten, als
er durch syne almechtikeit machet vß nichtz etzwas: vß dem
dode den lebendigen, vß einer naturen die ander, vß wasser
wyn, nae syme willen. want syn wille is syne macht, vnd was er
wil, das mag er dun vnd muß geschehen. merck auch, das kein
mensch verzwiuelen sal an der barmhertzikeit gottes, sonder
eyn hoffen haben in eyner ganser stedicheit, das got yme
vergebe. want cristus leret dich bitten vergebniss der schult.
mücht dir aber nit vergeben werden, so hett cristus dich nit
geleret, das du hoffen suldes vergebung vnd dar vmb bitten.
du salt auch mercken, wie dijß gebet anhebet mit eyn< vnde>.
want is spricht:< vnd vergib vns>. das< vnde>, stricket dijß
gebet zu dem nesten:< vnser deglich broet gib vns hude vnd
vergiff vns vnser scholt>. want vergebung der scholt mach vns
nit werden aen das broet, sunder mit der vereinigung in dem
hemelschen broede durch den glauben mogen wir bitten vergebung
der scholt. want wir haben als von vns eyn verschulte vnd
versundichte nature, die allein in cristo gereiniget is. vnd
also mach die gnaede der reinigung von den sunden an vnser
natuir nit komen dan durch cristum, der auch alle vnser
gebresten erfullet vnd bezalet, syn wir in syme libe yme
vereiniget, also das vns die< quitancie> vnser erlosung als
dan werden mach. wanne vns cristus mit syme verdienstenis
vereiniget is, in wem wir alle in vnser naturen genuch gedaen
haben, als dan wir billich von goede erhoret werden vnd anders
nijt, vmb vnser naturen vnbegrifflicheit.
merck auch, das du bittes< vergiff vns vnser scholt>. want wer
da gescheiden is von den anderen vnd meynt, vor sich zu bitten
vnd nijt vor die anderen, der mach nicht sprechen< vergib
vns>. vnd dar vmb erwirbt er nicht. want wir leren hie, das
vergebung der sunden is in der eindrechticheit der heiligen
versamenung der cristenlichen kirchen, busen welcher kirchen
mach der glaube cristi nymans helfen, das er von synen
schulden erloeset moege werden.
< als wir doen vnsern schuldigern>
in dijsem heiligen< pater noster>, da ynne alles, das vns noit
is, zu einer lere begriffen is, finden wir nit anders, das wir
doen sullen, dan in dijsem artikel. da steit< als wir doen
vnsern schuldigern>. dar vmb so synt hij alle gesetz cristi,
die wir doen sullen, begriffen: das is< vergeben>. cristus
leret vns, das got vns nicht vergifft anders, dan wie< wir
vergeben>. da merck, das cristi gesetz is, das< du dues
andern, als du willes dir gedaen haben>. das wisent die wort
< vergiff vns vnser scholt, als wir vergeben vnsern
schuldigern>. bittes du aber got, das er dijr vergebe, vnd
vergibs du nijt, du versags dir selber. dyn< schuldiger> is
gotes creature, als du bis. vnd got wil den von dir geledicht
haben, als wol als dich dunckt, dichs gut syn, das got an dir
due solchs, das du nit wilt dun an dyme schuldiger. wie bis du
dan wirdich, von gode das guet der vergebung zu entphahen, bis
du nit guot die zu doen?
merck, was vernunftiges vnd clares gesetz das is, das yderman
billigen muß vnd versteet! wer got biddet, das er yme vergebe,
vnd vergifft nicht vnd glaubt, das syn gebet erhort werde, der
glaubt, das got nijt got sij, vnd vnrecht recht vnd boese gut
sij. wer aber glaubt, als cristus vns leret, das got vergebe,
als wir vergeben, der hat eynen rechten glauben zu gode, das
er der gerechte, beste got sij. vnd mach der mensch vß sinen
wercken der vergebung syn hoffen, das yme von goede vergeben
werde, messen vnd mit liebde dar vmb bitten. da vß merck,
mensch, das dir hie eyn einiger wech wirt off gedaen, dar
durch du wissen machs, abe du von gode erhort werdes vnd
gottes kint sies. der is, das du an dym werck gesies vnd
mercks, abe du dues andern, als du wuldes dir gedaen haben,
das is, abe du vergebes dynen schuldigern clerlich vnd nit
drages zu yne anders dan liebde. so ist aen zwiuel, das du
eynen gantzen getruwen machs haben, das du von gode verzichnis
aller diner sunden erworben habes vnd eyn kint des ewigen
lebens sies. want dir gebrist, keyn gesetz zu erfullen, want
in der liebden dyns neesten, die in der vergebung der schulde
in den wercken bewijst wirt, is die volkomenheit aller gesetz.< nicht leide vns in bekorunge>
hie werden wir geleret, abe wir wol das gesetz eyns erfollet
hetten vnd vergebung vnser sunde erworben, so syn wir doch nit
sicher, das wir besteen vnd nicht en fallen in die schult
durch das inleiden der bekorung. das is, das die bekorung dan
anhebet, wanne wir der sunden ledich syn; vnd sullen glauben,
das wir gehuit mogen werden von gode, das wir besteen vnd nit
enfallen, vnd hoffen, das wir dar zu komen sullen vnd das mit
innicheit von gode bitten, also:< nicht leide vns in
bekorung>, als wolden wir sprechen:< here, kein bedruchnijs
vnder eyner gestalt des gueden in siner bekorung macht hait,
mich zu verleiden, du dues dan das, das is: du verhenges dan
das, in dem das alle dynck durch dyn laessen ader willen
geschehen. so bitten ich dich: nit zug abe die hant dyns
schirms vor boese bekorung, so mach ich nit fallen. anders
durch das abezihen dyns schirms leides du mich in die
bekorung, als die sonne, durch das sij vndergait, gifft vns
die nacht, dae wir nit gesehen>.
merck auch, wie wir in die sunde wider fallen, want wir werden
geleit von eyner bekorung eyns schynende guetes, das vns
vorbracht wirt in der synlicheit von diser sichtlichen werelt
ader in der vernunfft von dem boesen geist, der bekoren is,
das verstentenisse von der warheit zu verleiden. vnd wanne wir
zu gode nicht flihen, das er vns behude vnd beschirme, so
werden wir verleit, bis das wir in die bekorung komen vnd die
offnemen vor guet. also syn wir dan von gode, der das oberste
gut is, geuallen in das bedrogen schynber guet. da haben wir
keyn ander wege nit wider, dan nae der lere cristi, got zu
bidden, in aller bekorung, das wir nit verleit werden, nae den
worten dijs heiligen gebetes.
< sunder erlose vns von vbel>
hie in diesen lesten worten haben wir wß der lere cristi, das
wir in dißer werlt aen die boese bekorung nit ensyn. want wir
sint, da das vbel is. da bitten wir erlosung. da ynne bekenne
wir, eyn ander rijch zu sijn, dae das vbel nicht en is, sunder
allein das oberste, warhefftig vnd vngemenckt gut, vnd das
vnser erlosung von vbel is die erlosung von dijser synlicher,
schalckhaftiger, bedrogener werlt. vnd begeren der glorien des
ewigen guedes, da yn wir allein erloest moegen syn von allen
vbel. want bußen die oberste glorien is keyn stat des puren
vnuergenclichen steden gudes. wir bitten vmb die erlosung.
da in glauben vnd bekennen wir, wie wol das wir nu in dem
leben der synlicher werlt syn vnd vß der anders dan durch den
doit nit komen mogen, das nae dijsem sinlichen tode wir eyn
wesen haben mogen in yme steden ewigen gude, vnd hoffen dar zu
komen. vnd mit groser liebde syn wir bitten vnd begeren dar zu
komen, wie wol das aen den synlichen doet nit syn mach. vnd
dar vmb so is vnser synlicheit in desem gebede in die
geistlicheit vnsers verstentenis erzuckt, vnd der wille gottes
< als in dem hymele> vnsers verstentenis is in der synlichen
erden. want der gantz mensch is gans vbersich in got gekeret,
begeren gescheiden vnd erloest zu syn von desem zijtlichen
boesen leben, off das er bij gode, der< das guet> is vnd da
von< got> von dem guden genant is -, in ewicheit syn moege.
merck hie: wer nit gerne sterben wulde dijss synlichen dodes,
off das er zo gode queme vnd biddet erlosung von vbel, der
erwirbit nichs. want er bijdt weder syn hertz. vnd wer dijse
boese werlt liber hait dan got, der blibet gesceiden von gode
vnd dem guden vnd is in ewicheit in dem vbel, dar vß er nummer
erloest mach werden. vnd dar vmb so is dijss gebet des
menschen, der recht vnbeflect vnd vngemenget lijbde dreit zu
gode. want der setzt got vor syn zijtlich leben vnd alles, das
geschaffen is vnd nit got is. der bidt vmb die erlosung von
desem krancken, vergencklichen leben, off daz er moege bij
syme aller liebsten gude syn, aen welch guet er nit begert zu
leben. want der versteit, das er nicht en lebet anders dan in
der vereinigung godes, dar yn syne liebde hyn furet, vnd da er
durch die liebde allein is, wie wol er noch in deser synlicher
werelt, noch in syme fleischlichen tempel gefangen is. der
bitt mit andacht erlosung, dem dijss leben also leidet vmb der
liebden wille, die er zu gode dreit, das yn bedunckt, in yme
snoden, duystern, vnreinen kerker gefangen syn, vnd wanne er
da vß were, das er zu eyner steden, guden vnd obersten
freuden, zu syme allerliebsten queme, des er allein begert.
der also is in godes liebden vnd nae den puncten dijs heiligen
< pater nosters> dar zu komen is. vnd fint besonder gode zu
zuhoren bouen alle artikel erlosung von vbel, das is gebung
des ewigen lebens. want das ewige leben nit anders is dan das
oberste, das wir begeren mogen vnd wir mogen anders dan gut
nit begeren -, das is got selber. der mensch spricht:< o
here, sint du mir myn scholt vergeben hais durch das hemelsche
broet, « nit verleide mich in bekorung! » nit laes mich in deser
bedrogener werlt lange bliben, dae ich vnbekort nit syn mag
vnd vnverleit besteen aen dynen schirm, « sunder erlois mich »,
here, « von allem vbel! » want das is dyne erbschaff ver von
allem vbel, dar zu du mir in dyme soen ihesu gerofen hais!>
merck hie: wilt du wissen, was die ewige freude sij, die kein
mensch begrifen mag vmb irer groeste willen, so findes du, das
die ewige freude nit mach bas, kurtzer vnd clarer verstanden
werden durch vns, dan als cristus vns hie leret. want die
freude is erlosung von dem vbel. wilt du wissen, was die hell
is? cristus leret dich, das die hell is eyn ewich gefencknis
in dem vbel. erlosung von vbel is die oberste freude,
vnerlosung ader gefencknis im vbel is das meiste bedrufnis vnd
pyne. die oberste hemelche freude is, in dem gude, das got is,
eweclich zu syn gescheiden von dem vbel. die groeste hellische
ader vnderrichsche pyne is, gescheiden zu syn von dem gude,
das got is.
das rijch, dae nit dan gut ader got is, heiset das hemelrich.
das is das oberste rijch. das rijch, dae nit dan boes vnd vbel
is, heist die hell. want hell is vnder ader nider, vnd is die
helle in eyner deilung, zwitracht, vnfriden vnd vnwissen,
dusterniss. dar vmb die fursten der hellen< fursten der
dusterniss> ader dufel heisen. aber< das rijch der hemel> is
die eindrechticheit, fride, libde, wijsheit, alles gut vnd
clarheit. dar vmb heisset der furst erloser von allen vbel,
den wir bitten, vns zu erlosen von der hellen vnd allen vbel.< amen>