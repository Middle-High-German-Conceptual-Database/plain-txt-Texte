meister johannes hadlaub
ach, mir was lange
nach ir so wê gesîn,
davon dâchte ich vil ange,
daz ir daz wurde schîn.
ich nâm ir achte
in gewande als ein pilgerîn,
so ich heinlîchste machte,
do sî gieng von mettîn.
dô hâte ich von sender klage
einen brief, daran ein angil was,
den hieng ich an sî, daz was vor tage,
daz sî nit wîzze daz.
mich dûchte, si dæchte:
< ist daz ein tobig man?
waz wolde er in die næchte,
daz er mich grîffet an?>
sî vorchte ir sêre,
mîn frowe wolgitân,
doch sweig si dur ir êre;
vil balde si mir intran.
des was ich gegin ir so gæhe,
dâz echt si balde kæme hinîn,
dur daz den brief nieman an ir gesæhe:
si brâchte in tougin hin.
wie si im do tæte,
des wart mir nit geseit,
ob si in hinwurfe ald hæte,
daz tuot mir sende leit.
las si in mit sinne,
so vant si sæligheit,
tiefe rede von der minne,
waz nôt mîn herze treit.
dem tet sî nie sît gilîche,
daz ir mîn nôt ie rechte wurde kunt.
ôwê, reine minnenkliche,
du tuost mich sêre wunt.
in getorste gisenden
nie keinen botten ir,
( wan sî nie wolde ginenden
ir trôst irzeigen mir)
der ir kunt tæte,
wie kûme ich sî verbir,
und si gnâden bæte
nach mînes herzen gir.
dâ vorchte ich ir ungedulde,
wân sî mir ist darumb gihaz,
daz ich sô gar gerne hæte ir hulde.
warumbe tuot si daz?
mîn herze sêre
si mir durbrochen hât,
wan sî da dur, diu hêre,
so giwalteklîche gât
hin und her wider,
doch ez si gerne enpfât,
si lât sich drinne ouch nider
mit wunnen, die si hât.
sî kan sô gefüege wesin,
swie sî mêr danne mîn herze sî,
swie si drinne gât, des mag ich ginesin:
arges ist sî so frî.
mich dunket, man sæhe
mîn frowen wolgetân,
der mir mîn brust ûf bræhe,
in mînem herzen stân
sô lieblîch reine,
gar wîblîch lobesan.
in wige ez doch nicht kleine,
daz ich si sô mag hân.
nû muoz sî mir doch des gunnen,
swie sêre sî sich frömdet mir.
doch gan sî mir nicht der rechten wunnen,
der ich ie muote zir.
owê, diu minne,
wie wil si mich nu lân,
und ich doch mîne sinne
an ir bihalten hân!
dâz nôch mîn herze
nie trôst von ir gewan,
des wil mir sender smerze
von nôt gesigen an,
sin kêre mirz dannoch ze guote,
daz sî die reinen twinge gegen mir ê,
daz si mir ze heile der leiden huote
dur triuwe gar engê.
ich diene ir sît daz wir beidiu wâren kint.
diu jâr mir sint gar swær gesîn,
wan si wag so ringe mînen dienest ie:
sin wolte nie geruochen mîn.
daz wart irbarmende herren, dien wartz kunt,
daz ich nie mit rede ir was giwesen bî.
des brâchten sî mich dar zestunt.
swie ich was mit hôhen herren komen dar,
doch was si gar hert wider mich.
sî kêrt sich von mir, do sî mich sach, zehant:
von leide geswant mir, hin viel ich.
die herren huoben mich dar, dâ si saz,
unde gâben mir balde ir hant in mîn hant,
do ich des bevant, do wart mir baz.
mich dûchte, daz nieman möchte hân erbetten sî,
daz sî mich frî nôt hæte getân,
wan daz si vorchte, daz si schuldig wurde an mir:
ich lag vor ir als ein tôt man
und sach si jæmerlîch an ûz der nôt.
des irbarmet ich si, wan ichz hâte von ir,
des sî doch mir ir hant do bôt.
dô sach sî mich lieblîch an und rete mit mir.
ach, wie zam ir daz sô gar wol!
ich mochte sî so recht geschowen wolgetân,
wa wart ie man so fröiden vol?
die wîle lâgen mîn arme ûf ir schôz:
ach, wie suozze mir daz dur mîn herze gie!
mîn fröide nie mêr wart so grôz.
do hâte ich ir hânt so lieblîch vaste, gotte weiz,
davon si beiz mich in mîn hant.
si wânde, daz ez mir wê tæt, do froete ez mich:
so gar suozze ich ir mundes bevant.
ir bizzen was so zartlich, wîblich, fîn,
des mir wê tet, daz so schiere zergangen was.
mir wart nie baz, daz muoz wâr sîn!
sî bâten si vaste eteswaz geben mir,
des sî an ir lange hæte gehân.
also warf si mir ir nâdilbein dort her.
in süezzer ger balde ich ez nam.
si nâmen mirz und gâbenz ir wider dô
und irbâten sî, daz sî mirz lieblîch bôt.
in sender nôt wart ich so frô.
der vürste von konstenz, von zürich diu vürstîn
vil sælig sîn! der vürste ouch sâ
von einsidellen, von toggenburg lobelich
grâf friderîch, und swer was dâ
und half alt riet, daz man mich brâchte für sî.
daz tâten hôhe liut, der frume reginsberger
nach mîner ger ouch was dabî.
und der abt von pêtershûsen tuginde vol
half mir ouch wol. da wâren ouch bî
edil frowen, hôhe pfaffen, ritter guot.
da watt mîn muot vil sorgen frî.
ich hâte ir gunst, die doch nit hulfen mir.
her ruodolf von landenberg, guot ritter gar,
half mir ouch dar und liebte mich ir.
dem die besten helfent, daz vervât ouch icht,
diu zuoversicht wart mir wol schîn,
wan der vürste von kostenze loblich, gerecht,
und her albrecht, der bruoder sîn,
und her rüedge manesse, die werden man,
hulfen mir vür mîn edlen frowen klâr,
des manger jâr nie mochte irgân.
ez ist lang, daz mich von êrst ir wunne vie
und daz ich nie so nâch ir kan,
wan si stalte ungruozlîch sich ie gegen mir,
des ich zuo zir nie getorste gegân.
ich dâchte:< sît sî nicht ruochet gruezzen mich,
gienge ich für sî, daz wære lîchte so verre ir haz!>
nicht wan umb daz verzagt dan ich.
möchte ein herze von fröiden dur den lîb ûzgân,
in möchte behan des mînen niet,
sît ich vür die wolgetânen komen bin,
von der mîn sin mich nie geschiet.
ich hâte ir hant in mînen henden, ach!
êst ein wunder, daz von rechten minnen nicht
in der geschicht mîn herze brach.
ach, ich hôrte ir süezzen stimme, ir zarten wort,
si reiner hort, des hât si prîs.
sô sach ich ir munt, ir wengel rôsenvar,
ir ougen clâr, ir kelîn wîz,
ir wiblich zucht, ir hende wîz als der snê.
mir was lieblîch wol, unz ich mües dannan gân:
mir sendem man tet daz so wê.
wol uns, daz der klingenberger vürste ie wart!
die rechten vart, die vuoren sî,
dien ze herren walten, er kan wîse unde wort,
der sinne hort, der wont im bî.
sîn helfe, sîn rât, sîn kunst sint endelich.
des die wîsen habten sîn ze herren ger,
des heizzet er bischof heinrîch.
waz man wunnen hoerte und sach, do voglîn schal
so suozze hal den sumer clâr!
des man schoene frowen sach sich dike ergân,
des werde man gerne nâmen war.
wan swæriu kleit, diu leiten sî do hin,
des man sach, wie wîblîch wol si sint gestalt,
und manigvalt ir liechten schîn.
wan si burgen nicht ir wunne in süezzer zît!
der winter gît kalt winde und snê,
des ir antlüt, nekil, kelen bergend sint:
an hiuten lint tuot winter wê.
ir hende wîz ouch dike bergent sî
und sint in dien stuben, des mans selten sicht
wen tæte daz nicht vil froeden frî?
nieman mag die sumerzît verklagen wol,
wan der, der sol sîn lieb umbvân.
dem ist winter lieb, dur daz diu nacht ist lang,
vür voglin sang, vür schoenen plân.
mir wære ouch sô, tæte si gnâde mir;
noch tuot sî recht, als daz niemer sül irgan.
ûf lieben wân diene ich doch ir.
ich kume in dem sinne selten nicht vür sî,
daz ich ir frî muge sanfte sîn.
merker und diu huote, diu verderbent mich,
dur diu mîde ich die frowen mîn:
ir wort, diu snîdent, sî gent scharpfen slag.
doch sende ich ir mîn herze und mîn triuwe gar,
swenne ich nit dar selb komen mag.
waz ich dur die merker und durch huote lân,
daz ich nit gân so dike vür sî!
daz si sîn verfluocht! ir zungen sint so lang,
ir hæler gang ist tuginde frî.
si sehent umb sam diu katze nâch der mûs.
daz der tievel müezze ir aller pfleger sîn
und brechen in ir ougen ûz!
ach, ich sach si triuten wol ein kindelîn,
davon wart mîn muot liebes irmant.
si umbevieng ez unde truchte ez nâhe an sich,
davon dâchte ich lieblîch zehant.
si nam sîn antlüte in ir hende wîz
und truchte ez an ir munt, ir wengel clâr.
owê, so gar wol kuste sîz!
ez tet ouch zwâr, als ich hæte getân:
ich sach umbvân ez ouch si dô.
ez tet recht, als ez entstüende ir wunnen sich,
des dûchte mich, ez was so frô.
don mochte ich ez nicht âne nît verlân.
ich gidâchte:< owê, wære ich daz kindelîn,
unz daz si sîn wil minne hân!>
ich nâm war, dô daz kindelîn êrst kam von ir,
ich namz zuo mir lieblîch ouch dô.
ez dûchte mich so guot, wan sîz ê druchte an sich:
davon wart ich sîn sô gar frô.
ich umbevieng ez, wan siz ê schône umbevie,
und kustz an die stat, swâ ez von ir küsset ê was.
we mir doch daz ze herzen gie!
man gicht, mir sî nicht als ernstlîch wê nach ir,
als sîs von mir vernomen hânt:
ich sî gesunt ich wær vil siech und siechlîch var,
tæt mir so gar wê minne bant.
daz manz nicht an mir sicht, doch lîde ich nôt,
daz füegt guot geding, der hilfet mir al daher;
und liezze mich der, so wære ich tôt.
der vil edle reginsberger was vor ir
und bat si mir genædig sîn
und daz si ze mir spræch:< got grüezze mîn diener.>
daz was sîn ger, des herren mîn.
si sprach zartlîch:< zwâr, herre, daz muoz ergân.>
und lobte imz mit ir wîzzen hende in sîn hant.
mîn leit verswant, doz mir für kan.
da wâren edle frowen, edle herren bî,
der stunt, do sî gelobte daz.
ich wând, daz sis stæte liezze, wanz vor in bischach:
von eschibach der herre da was
und der von trôsberg, der von tellinkon.
ich wând, daz mir solte ir trôst da werden schîn,
swie ich des bin von ir ungewon.
sust besante der werde reginsberger mich;
mit im gieng ich dar ûf den trôst.
ich wânde, daz ich leides frî da wurde iesâ,
do wart ich dâ fröiden erlôst.
si slôz sich in ein stuben der gischicht.
er bat sî und edil frowen, edil man,
vil harûz gân: do half ez nicht.
sî sunz ir nicht wîzzen, si ist unschuldig gar:
ich brâchte ez dar, daz vuogte daz.
daz was mîn ungelüke, daz ich hân gegen ir;
daz vuogte mir ir strengen haz.
swaz mich ir hulden irre, daz müezze zergân,
ez tüeje danne ir lîb: in sol in fluochen nicht.
swaz mir geschicht, heil müezze si hân!
owê, daz si mir nicht fröiden gunde vor ir!
we tet doch mir so wê der pîn,
daz si vor mir barg ir lîb so minnenklich.
ach, sî lie mich in jâmer sîn.
sin wolte harûz nicht, ê ich dannan kan;
sust vuogte ez sich, daz ich ir da nit gesach:
daz leit geschach mir senden man.
ich irgieng mich vor der stat, doch âne vâr;
do gidâchte ich gar lieblîch an sî.
sâ zehant irsach ich verre ir schoenen lîb,
da schoene wîb ir sâzzen bî.
do engonde sî mir fröiden nicht vor ir:
sî gieng dannan, dô si sach, daz ich gieng dar.
daz nimt noch gar vil fröiden mir.
liebiu mære seit doch ein guot ritter mir,
daz lieblîch ir munt von mir sprach.
si sprach:< wa ist mîn geselle?>, daz was minnenklich.
ich fröiwe mich, daz ie geschach,
daz sî von mir geruochte reden sô.
daz schat ir vil kleinen und hilfet mich wol.
si ist tugende vol, des bin ich frô.
ich kam ir ze wege, da sî gar eine gie:
do gisprach ich nie kein wort zuo zir.
ich irschrak von minnen, in mochte hin noch dan.
ich sachs echt an, daz wart doch mir.
si gieng ouch vür, daz sî nit gruozte mich.
daz verzagte mich ouch, des ich nit ensprach,
und dô ich si sach so minnenklich.
minne sûmet an mir vaste ir triuwen sich:
si twinget mich minnen so hô,
wan si nie mîn frowen gegen mir gitwang.
si habe undank! wie tuot si sô?
waz habe ich ir getân? si swechet sich.
twunge sî gegen mir ir lîb so tugende vol,
so tæte si wol: wes zîhet si mich?
daz diu minne mich so sêre bitwungen hât,
und daz si lât ir lîb so frî,
dâvon weiz ich, daz si hât verrâten mich,
sin kêre sich danne ouch an sî
und twinge sî mîn noch genâde hân.
ôwê, minne, wild daz tuon, so tuoz inzit,
wan sender strît wil mich erslân.
frowe mîn, ich man der rechten triuwen dich,
wan die hân ich recht gegen dir,
daz du mir des günnest, daz ich zuo dir gê,
da nieman mê sî, wan echt wir.
ân argen list muote ich des, frowe, dir:
in wolt nicht wan klagen dir mîn sendez leit,
ach, sæligheit, des gunne mir!
er muoz sîn ein wol berâten êlich man,
der hûs sol hân, er müezze in sorgen stên.
nôtig lidig man fröit sich doch mangen tag,
er sprichet:< ich mag mich einen sanft begên.>
ach, nôtig man, kumst dû zer ê,
wan du kûme gewinnen macht muos unde brôt,
du kumst in nôt: hûssorge tuot so wê!
sô dich kint anvallent, sô gedenkest dû:
< wat sol ich nû? mîn nôt was ê so grôz>
wan diu frâgent dike, wa brôt und kæse sî,
so sitzet dabî diu muoter, râtis blôz.
so sprichet si:< meister, gib uns rât!>
sô gîst in dan riuwental und siuftenhein
und sorgenrein, als der nicht anders hât.
sô spricht sî dan:< ach, daz ich ie kan zuo dir!
jan haben wir den witte, noch daz smalz,
noch daz fleisch, noch vische, pfeffer, noch den wîn:
waz wolte ich dîn? son hân wir niender salz.>
so riuwetz ire, da sint fröide ûz.
dâ vât frost und turst den hunger in daz hâr
und ziehent gar oft in al dur daz hûs.
mich dunket, daz hûssorge tüeje wê,
doch klage ich mê, daz mir mîn frowe tuot:
swenne ich für si gên, dur daz si grüezze mich,
so kêrt si sich von mir, daz reine guot.
so warte ich jæmerlîchen dar
unde stên verdâcht als ein ellender man,
der nicht enkan und des nieman nimt war.
daz si mich versêret hât so manig jâr,
daz wolt ich gar lieblîch vergeben ir,
gruozte sî mich, als man friunde grüezzen sol:
so tæte si wol. si sündet sich an mir,
wan ir mîn triuwe wonet bî.
dâvon solte sî mich grüezzen âne haz.
wan tuot si daz? daz si iemer sælig sî!
wa vunde man sament so manig liet?
man vunde ir niet in dem künigrîche,
als in zürich an buochen stât.
des prüevet man dike da meister sang.
der manesse rank darnâch endelîche,
des er diu liederbuoch nu hât.
gegen sim hove mechten nîgin die singære,
sîn lob hie prüeven und andirswâ,
wan sang hât boun und würzen dâ.
und wisse er, wâ guot sang noch wære,
er wurbe vil endelîch darnâ. sîn sun, der kuster, der treibz ouch dar,
des si gar vil edils sanges,
die herren guot, hânt zemne brâcht.
ir êre prüevet man dabî,
wer wîste sî des anevanges?
der hât ir êren wol gidâcht.
daz têt ir sin, der richtet sî nach êren;
daz ist ouch in erborn wol an.
sang, dâ man dien frowen wolgetân
wol mitte kan ir lob gemêren,
den wolten sî nit lân zergân. swem ist mit edlem sange wol,
des herze ist vol gar edler sinne.
sang ist ein sô gar edlez guot:
er kumt von edlem sinne dar,
dur frowen clâr, dur edil minne,
von dien zwein kumt so hôher muot.
waz wære diu welt, wæren wîb nicht so schoene?
dur sî wirt sô vil süezzekeit,
dur sî man wol singet unde seit
so guot geticht und süez gedoene:
ir wunne sang ûz herzen treit. minne ist so wunderlich,
sî kêrt sich an tumbe, an wîse,
alte, junge twinget sî.
sôn ist ir ze rîch nieman,
noch zarn, wan si slîhet lîse:
swem si wil, dem ist si bî.
sî lie mich ir helfe nie beruochen
und twinget mich sêre gegen ir,
unde sî nicht gegen mir.
minne, dir mag ich wol fluochen
tiefe ûz mînes herzen gir. minne, süene dich mit mir,
kêr zuo zir, ald ich wil strâfen
dich, die wîle ich leben mag;
unde liebe noch ir mich,
ald ûf dich so schrîje ich wâfen,
mange nacht und mangen tag!
ôwê, minne, kum ir noch ze herzen,
mir ze heile, son fluoche ich dir nicht mê!
in weiz anders, wiez ergê;
mir ist wê von sendem smerzen.
minne, noch mîn nôt verstê! jâne wizze ich ez nicht ir,
daz si mir ist sô gar herte.
ich wizze ez der minne gar,
wan si lât ir lîb so frî,
und doch sî wol sî gelêrte,
daz si mîn noch næme war.
owê, sît si nicht enhât der minne,
wâvon solte sî dan ruochen mîn?
minne, wirde mir noch fîn,
kêre hin und twinge ir sinne,
sô wil ich dîn friunt noch sîn! als sich mîn sinne
nâch ir minne
stellent, unde hulfe si mir,
ez wære ir
sünde nicht.
wan sender smerze
wil mîn herze
bringen in tôdes haz,
ob si daz
nicht versicht.
uf mîne triuwe, sî wirt schuldig an mir:
ob nicht ir güete
mîn gemüete
troestet, ez ist mîn tôt.
lieb, die nôt
klage ich dir.
lach dich erbarmen
mich vil armen
wunden, du tuost mir daz:
dû gîst baz
mir ouch wol.
daz tuo noch, reine,
wan ich meine
dike mit triuwen dich,
als ouch ich
billîch sol:
wan ich bin gar und gar, lieb, dîn eigen knecht.
mîn küneginne,
bring mich inne
trôstes, êst nicht ze fruo,
wan darzuo
hâst du recht.
daz recht du, hêre,
lange sêre
brichest, swie lob von mir
doch ie dir
ûzerschal
und dir mîn triuwe
ie so niuwe
wâren: daz allez vervie
mich doch nie
uberal.
doch mechte ich niemer ir lob gesingen gar;
doch sol die süezzen
mîn lob grüezzen
iemêr, so ich beste kan,
dâvon wan
si ist so clâr.
der sitte ist in oesterrîche
unminnenklich, daz schoene frowen
tragent alle hüete breit.
wan ir minnenklichen var
mag man gar selten geschowen,
sô si ir hüete hânt ûfgeleit.
mangen wær diu zît gar unverdrozzen,
sæhe man dike ir wengelîn
und ir liechten ougen schîn.
wan wærin die hüete geflozzen
tuonowe ab, so mechte ez sîn! in kunde mich irweren nie,
swanne ich ie sach schoene frowen,
ez gienge in mînes herzen grunt.
swaz man in der welte sicht,
wan mag nicht so gerne schowen,
daz ist mir wol worden kunt.
swanne ich sihe ir wîblîch lôsen sitte,
ir hende wîz, ir kelen blank,
so ist mîn herze âne allen wank
in so lieblîch danne mitte,
und ist wilde mîn gedank. in swelch lant aber ich ie kan,
in gesach an dikeiner frowen
nie so lôs gebâren mê,
als mîn frowe gibâret sich.
des tuon ich etswenne ein schowen,
unz mir wirt senlîchen wê.
sô denke ich an lieblich umbevange
und an etswaz mêr dabî.
nieman wîzze, wie mir danne sî:
sendiu nôt tuot mir gedrange,
so ich si sihe so wandels frî. man gicht, wes ich achte an ir:
sî sî mir doch gar ze hêre,
warumbe ich si minne gar!
sî hânt unrecht der getât:
sô si hât ie hôher êre,
so ist mîn sin ie stæter dar.
in weiz an ir nicht, daz ich mug strâfen,
wan ein ding enwære daz,
sô geviel mir nie wîb baz.
darûf ich ie schrîje wâfen:
ez ist gegen mir ir haz. könde ich loben unz ûf den grunt,
mir ist kunt, war ich daz spræche,
dâ ez rechte wære biwant:
mîner frowen lobesan,
diu wol kan an êren gæhe
sîn, daz ist mir wol erkant.
si ist so minnenklich und sældebære,
zucht und êren ist si guot.
sî hât reinen, hôhen muot,
si ist ir worte gar gewære,
si ist vor valsche gar behuot. ich habe des vil stæten muot:
frowen guot, dien wil ich mêren
ir lob, lebe ich mange zît.
wan des sint si wert so wol:
sî sint vol so manger êren,
daz ist gar âne allen strît.
sî sint milt und minnenklîch gistellet
und hânt dâbî tugende vil.
er kumt an der sælden zil,
swer sich oft zuo zin gesellet:
der hât wunnen, swaz er wil. ich mane iuch, vil schoenen wîb,
daz mîn lîb mit stætem muote
ganze triuwe gegen iuch hât,
daz ir helfent klagen mir
daz von ir: daz mich diu guote
in so sendem leide lât,
nâch der ich vil dike siufte sêre
und damitte spriche:< owê,
ich muoz trûren iemer mê,
sich erbarm dannoch diu hêre
uber mich, daz sîz verstê!> swer nimt schoener frowen durch ihr wunne war,
der gêt dat gerne, swa er si sehen mag,
wan daz süezze schowen in sîn herze gât.
suozze inpfât ez doch senlîchen slag,
swenne er ir wunnen inret sich,
die so lôslich sint und sô wîblîch gimeit:
diu süezzekeit ouch dike wundet mich.
er wirt wilder sinne, der wol kan entstân,
wie wunnesan doch schoene frowen sint,
und wirt vol der minne, wan manig frowe guot
zartlîch tuot alsam ein zartez kint.
wan sî sint sô zartlîch gestalt,
so minnenklîche: mir bihagt ir wunne baz,
danne allez, daz zer welte wunne ist gezalt.
swa mannes herze minnen gert an selker stat,
dâr er hât heinlîche wol manig stunt,
der mag lieb gewinnen. heinlîche tuot vil,
ob er wil ald im ûf minne ist kunt.
swanne er ist sîner frowen bî,
sô klegt er ir sîn nôt senlîch als er sol:
der mag wol sender nôt werden frî.
den sîn herze twingit, daz et minne ein wîb,
der sîn lîb muoz stæte frömde sîn,
in nôt êz in bringit, anders wirt im nicht.
sam geschicht mir gegen der frowen mîn.
wenne solte erbarmen sî mîn nôt,
und ich ir nicht klagen mag sende ungimach?
ach und ach! des sint mîn fröide tôt.
ich enmag getriuwen leider des nicht ir,
daz si mir noch günne heiles vunt.
doch wil mich nit riuwen, daz ich diente ir ie,
swie mir nie kein trôst wart von ir kunt.
wan sî ist ein frowe valsches frî,
wolgistalt, vil schoene und dâbî minnenklich:
ach, solde ich() ir tougen wesen bî!
ich was vor ir,
daz ich wol mîn jâmer ir geklaget solde hân.
mîn sendiu gir
wart so grôz, daz sî mich dâr nit reden wolde lân.
wan si was so rechte wunnenklîch getân,
daz ich nicht mochte vor liebe in mînen sinnen bestân.
wan swenne ein man
wirt ze rechte frô,
sôn enweiz er, noch inkan.
recht alsô irgieng mir senden leider vor ir dô.
daz herze mîn
wart so rechte müede von gidanken in der stunt.
ê sender pîn
mich gar uberstritte, dâ was fröide mir wol kunt.
sendiu not gieng mir ze herzen in den grunt.
do dâchte ich:< ôwê, lieblîch gestellet so rôter munt!>
do ward ich wunt
von sendem jâmer grôz:
mich bant der minne bunt,
minne schôz mich, daz ich mînen sin so gar verlôs.
owê, daz ich
ir nit machte giklagin mîn vil langez ungemach!
ir wunne mich
tet so gar verzagen, wan ich sî so schoene sach.
ich dâchte mir so rechte nâhe senlîch< ach>,
daz mir so gar mîn sprâche in mînem herzen do brach.
ich wart so swach
von ir wunnen fîn,
daz ich dâchte:< herze, lach
fröide dîn!> daz wart ouch leider mir do balde schîn.
< îch wil ein warnen singen,
daz lieb von liebe bringen
nu mag, die mâzze kunnen hân.
sus râte ich dien ein scheiden,
der ich nu hüete, beiden:
der tag, der wil so schiere ûf gân.
des ich wunder sorgen hân,
wie ez uns noch irgange:
ir nâhen umbevange,
die wellent sî so kûme lân.
in gibe dem herren nit die schulde:
ich weiz ir ungedulde
so wol, si lât in kûme varn.
der herre sol si lâzzen weinen:
der nacht ist noch so kleinen,
er sol ez langer nicht ensparn.
nu bin ich aller fröiden arn,
ich vurchte mir so sêre:
ez stât umb lîb und êre.
in kan ir nicht biwarn,
sin volgen danne mînem râte,
und tuont si daz ze spâte,
owê, ich bin mit in verlorn!
nu hoerent sî doch wol mîn warnen.
muoz ich ir minn erarnen
noch mê, daz ist mir leit und zorn.
owê, daz ich wart erkorn,
daz ich wart ir wachtære!
noch wendent unsir swære:
den tag man kündet dur diu horn.>
ich was, dâ ich sach
in ir swert zwên dorper grîffen junge:
ruodolf dâ bigonde in zorne stetschen.
chuonze darzuo sprach:
< nieman ist, dem an mir ie gelunge.
ich hân dînen zorn nit wan vür getschen!>
ruodolf sprach:< du hâst ellen gemeinet,
nâch der ich vil dike hân geweinet.
hüet dîs lîbes vor mir
an dem werde an sunnentage vor ir.
dîn schulde ist, daz ir hulde gegen mir kleinet.> sî swigen darzuo,
daz manz verre vernam in kurzer stunde.
dar kam dörper vil mit grôzzem schalle.
ruodolf malch sîn chuo
und ruofte dien dien er guotes gunde:
< trinkint unde sint mir bî hiute alle;
helfe man im, so helfent mir ouch sêre,
daz ich vor ellen bejage hiute êre!
ich wil chuonzen slân,
daz hunde in in mugen zim herzen gân,
ern gewirbt umb ellen niemer mêre!>< wir sunz understân>,
sprâchen zwêne der waegsten und der meijer:
< bittent chuonzen, daz er ellen abe lâzze!>
< des mag nicht ergân,
ich gab ir ein geiz und hundert eijer
unde bin ir holt recht âne mazze.>
< dâvür sol dich ruodolf vil wol mieten.>
< nû lânt hoeren, waz wil er mir bieten?>
< zwô geizze und ein huon.>
chuonze sprach:< daz wil ich gerne tuon:
ich tet ie, daz biderbe liute mit rieten.> mîn herze tuot mich sorgen rîch:
ez achtet, wâ so minnenklich
ein reiniu frowe sî
und wie si sich gebâre.
ir wonent zühte bî,
si ist gar wandels frî.
vil süezze minnenklichez wîb,
und fröitent ir noch mînen lîb
mit iuwerm holden gruoz,
so kæme ich gar ûz leide,
darinne ich sterben muoz,
ir tuont mich sorgen buoz.
ach, gæbe mir diu guote baz,
so wurde ich noch, als ich do was,
do ich ir künde vie:
ich was vil fröiden rîche,
diu mir do gar engie,
do ich mich an si lie.
owê, vernæme si noch die klage,
wie vil ich herzen jâmers trage!
daz kumt von sender nôt.
wil mir die nicht benemen
ir munt so rôsenrôt,
owê, so bin ich tôt!
owê, wie wê mir dâ geschach,
do ich mîn lieben frowen sach
so schône vor mir stân!
mich balde des gedûchte,
ich müezze mîn fröide lân,
do ich müese dannan gân.
noch wære ich langer dâ gesîn,
wan daz ich vorchte der liute pîn
und der vil valschen haz,
daz siu mich wolten nîden,
daz mir so sanfte was,
do ich vor ir gesaz.
ich schowete sî vil manigvalt:
mich dûchte, in wurde niemer alt,
und solte ich bî ir sîn
mit ir wol guoten willen,
so wære mîn sorge hin
und sendes herzen pîn.
swer arbeit muoz hân vil wunderdike,
die sint alle fröiden blôz,
als ouch die minnære,
dien ir frowe nicht gan ir ougen blike:
die sint wol koler genôz,
wan die ruowe sint lære,
und die müezzen haken unde riuten.
die klage wir betiuten,
daz uns diu minne gisellet
zuo dien die arbeit kellet.
wir mun uns zuo dien ouch wol gelîchen,
swele echt stæte karrer sint:
der nôt ist ouch wunder.
sî mun nicht geflien, daz sî entwîchen,
swenne kumt regen unde wint,
daz karren gênt under,
sô hebent si. daz gât dur it herze,
als uns sender smerze:
der rüeret ouch ze grunde.
des sint senden wunde.
minner herze vicht ze ganzer stæte
als in einem sake ein swîn,
daz vert unde kirret.
doch klegte ich ez nicht, obz mînz nicht tæte
daz rüert ouch vil sender pîn,
daz mich ruowen irret.
minne klemmet rechte alsam ein zange.
swens an kumt gidrange,
den kümbirt ungemüete,
ez wende liebes güete.
herbest wil birâten
mang gisinde mit guoten trachten,
bî der gluot, ald swâ si sîn.
veizze swînîn brâten,
darumbe sol ir wirt in achten
und ouch bringin guoten wîn.
wirt, bisende uns würste,
dâbî schæfîn hirne,
dâz in diu stirne
glostende werden, als si in sîn angizunt.
mache in, daz si türste,
salze in vast der ingwant terme,
tuon den herbst mit vollen kunt.
sô der haven walle
und daz veizze darinne swimme,
sô bigiuz in wizziu brôt.
danne sprechints alle:
< herbst ist bezzir danne ein gimme.
wol dem wirte, derz uns bôt!>
hande in ente süezze,
darzuo guot gislechte,
sô kumst in rechte,
unde stæt dabî des herbstes êre wol.
swer nu trûren müezze,
der hoert nicht zuo dien fræzzen,
wan si werdent fröiden vol.
swer sich welle mesten,
der sol kêren zuom gisinde:
guote vuore machit si veiz.
wirt, bisend dien gesten
gense, die da sîen blinde,
unde mache die stubun heiz.
dû solt hüenr in vüllen,
dannoch sieden kappen:
froeliche knappen
hâst du danne in stuben und ouch bî der gluot.
heiz in tûben knüllen,
schiuzzen und ouch vasande wilde:
daz nemt sî vürs meien bluot.
welt, du bist unglîche:
fræzzen, dien ist wol gischehen,
daz tuot mangem minner wê.
frowen minnenkliche
mugent sî nu nit gesehen,
als sius sân des sumers ê.
sî hânt nû verwunden
diu antlüt in ir stûchen,
dâz siu nit rûchen:
swære winde tuont an linden hiuten wê.
wê uns küeler stunden!
rôsenwengel sint verborgen
und ir keln wîz als der snê.
wir sorgen nit eine:
vogel, die hânt grôzze swære,
in tuot ouch der winter leit.
wir sunz hân gimeine,
wir sin beide fröiden lære,
dulden sament arebeit.
wan bi ir gedoene
was uns dike sanfte.
dô diu amsel kamfte
mit der nahtegal, do hôrte man süezziu liet;
und die frowen schoene
dô die minner mochten schowen
des enmuns nu leider niet.
nû ist sumer so wol gegest, daz er êre hât:
in schoener wât mag man in nû wol sehen.
rôt, brûn, gel, blâ, wîz, grüene ist sîn kleit var.
swer sîn nimt war, der mag im wunne jehen.
in lobent mit süezzem sange diu vogillîn,
diu sehent so liechten schîn;
mit dien sol man froelich sîn.
swie schoen diu zît sint, trüebe ist mir doch mîn muot,
wan mich getrôste noch nie mîn frowe guot.
ez ist lang, daz ich mîn frowen von êrst gisach.
mîn ungemach huob sich do süezzeklîche,
wan ich wart von ir wunnen süezzes liebes vol.
mir tet da wol, daz sî was wunnenrîche.
nû muoz mir daz leider wê tuon elliu zît,
wan si mir nicht trôstes gît,
des mîn herze in arbeit lît.
wan wære si âne wunne, so wære mir nit wê
nach ir, als ez sus sîn muoz iemer mê.
noch ist mir wol der stunde, swâ ich sî siche an;
swies mir ist gran, doch habe ich sî ze frowen.
doch wirt daz lieb vergulten mir mit leide iesâ:
so sî nicht dâ mêr ist, da ichs muge schowen,
sô ist mir als sô der sunne hinder gegât
und der tag sîn wunne verlât.
fröiden vil si doch ie hât
bî andern schoenen frowen, noch achtet nicht,
swie wê mir von senlîcher nôt gischicht.
herbst wil aber sîn lob niuwen:
er wil briuwen manigen rât,
wan daz stât dien sînen êren wol.
er wil manig her birâten
veizzer brâten unde wil
trachten vil darzuo si machen vol.
des sîn lob sich üeben sol!
niuwen wîn
trinkent siu, derz hirne rüeret
und ouch vüeret ir muot hô:
des siu frô danne alle müezzen sîn. würste und hammen, guot geslechte
ouch in rechte herbest birt.
darzuo wirt in noch sîs râtes mê:
ingwant bletze, term und mâgen
und ouch kragen zuo der gluot.
herbest tuot in baz danne sumer ê.
man slecht nû so manig vê,
des vint man
guotiu kroesiu, houbt und vüezze
und och süezze hirn und die.
herbst was ie sîns râtes lobesam. nû sol ein wirt sînen gesten
gebens besten, des uns gît
herbstes zît, so hât er wol getân:
des von râte ûf müezzen glosten.
swaz daz kosten danne sül,
wirt, so vül si, daz siu vollen hân!
ân klobwürste solt dûs nicht lân;
mangen buog
gib in, darzuo guote grieben,
des in lieben herbest muoz.
wirt, nu tuoz, so hânt si danne genuog! doch klage ich des sumers schoene
und die doene wunnenklich,
der so rîch ê was vil manig lant,
die die wilden vogel sungen,
daz siu klungen, daz der schal
suoze hal; des was uns froede irkant.
die wen toesen winters bant,
diu so kalt
sint, daz heide und owe velwent
und ouch selwent tage clâr.
daz tuot bat uns fröiden manigvalt. noch klage ich mîn meisten swaere,
daz mich lære trôstes ie
mîn frowe lie, swie wê mir nâch ir was,
und si mich lât sus verderben
unde werben in der nôt,
daz der tôt mir tæte lîchte baz.
wan êz næme schiere ende daz!
sus lât sî
mich in langem ungemüete,
ald ir güete wende ez noch,
wan ir doch mîn triuwe wonet bî. die den winter hâten leit,
wan si mangen tag sân trüeben
und ouch gar ummâzzen kalt,
die hânt nû vil süezzekeit:
vogel went den sumer üeben
mit ir stimme manigvalt.
heide, die stânt grüen
und gel von bluomen, und der sunne küen
sîs schoenen glanz.
dâbî sicht man boume blüen,
dâ wit under suln schowen
schoener frowen mangen tanz.
ez ist ougenwunne hort,
sô man schoene frowen sament
in dien boungarten sicht gân.
dâ hoert man ir senften wort,
wan si sich so wîblîch schament,
sô ir achtent junge man.
man sicht dâ an in
so lôs gibærde, daz der manne sin
wirt froelich gar.
ê der sumer uns irschin,
dâ was man der wunnen âne
und ûf plâne manger var.
man sol billîch fröide hân:
sumer ist so rechte schoene
alles, des er haben sol.
doch bin ich ein trûrich man.
daz tuot mir, die ich da kroene:
der ist mit mînr arbeit wol.
sî hât vil gilacht
mîns herzen siuften; des nam ich danne acht
und tet mir wê.
sîs so wunnenklich gemacht,
daz si wont mir in dem muote,
diu vil guote, swiez ergê.
ez gêt nu in die erne
vil schoener dirne fîn.
swer fröide habe gerne,
der kêr mit in dahin!
darzuo gêt manig geile
dar mit ir tochterlîn;
daz kumt iu ouch ze heile,
went ir gesloufig sîn.
hæte ich ein lieb, daz gienge dar,
ich næme sîn in der schiure war:
dâ wurde ich lîchte sorgen bar! ez ist dien wol geteilet,
der frowen gênt dahin:
des sich ir herze geilet,
ez wirt lîcht ir giwin.
wol ûf, ir stolzen knechte,
dien stêt ûf minne ir sin!
iuch kumt diu erne rechte:
wan tuot iuch zemen în.
da sagent spel, ir jungen man,
diu man wol âne lernen kan.
statte machet lîchte, dams iu da gan. swer sich kan zuogemachen,
swiez sî von êrst in leit,
ez wirt darnâch ir lachen,
so man do spel giseit,
als man ûf strô sol sagen,
da dirnen sint gemeit;
ob sî daz wen vertragen,
daz toedet sende arbeit.
da ist diu kurzewîle guot
mit speln, sam enents baches tuot:
wol ûf, in die ern, diu hoehet muot! diu voglîn wâren in mangen sorgen
noch al daher den winter kalt.
si smuchten sich die küelen morgen:
in snêwe stuont so gar der walt.
nu wellent sî sich zweien,
si hânt ersehen die liechten zît.
die bluomen lachent gegen dem meijen,
der manigem herzen froede gît.
man hoeret süezzekliche doene,
swer sich des morgens wil irgan,
und sicht die lieben heide schoene
in wunneklicher varwe stân.
swaz ich vil sender schowe
der bluomen und der rôsen rôt,
doch muoz ich sorgen, want mîn frowe
mich tuot an mînen fröiden tôt.
ich siufte sêre und minnenklîche
und wandelt sich mîn staetiu var,
swenne ich si sich so wunnenrîche
und sî mîn nimt so kleinen war.
und mecht von leide ersterben
ieman, ich waere nu lange tôt.
in mochte ir helfe nie erwerben,
davon leb ich in grözzer nôt.
sol ich die guoten lange mîden,
swie doch nieman von leide erstarb,
ich muoz den tôt nach ir erlîden,
wan ich nie heil an ir irwarb.
wil si mîn nicht êrn,
noch lieblich hôchgemüete geben
und ouch ir frömden gar verkêrn,
so muoz unlenge sîn mîn leben.
doch hab ich sî mir selb erwellet
und wil genâden gern von ir.
swie mich diu reine in jâmer vellet,
doch stêt nach ir mîns herzen gir.
non wil ouch niemer kêren
von ir die besten triuwe mîn:
sol ich verderben nâch der hêren,
si muoz in hôhen schulden sîn.
ir sult iuwer swenzel
krispen, dirne guot
( êst erne zît!), krenzel
machen ouch ûf die vîrtage.
swiem arebeit in erne
hât, doch hât man dâ froelichen muot:
gerne
pfligt man dâ so lôser sage.
wan dar kumt sô
manig stolziu dirn und knappe, des man dô
wirt frô.
ir singet dan sô vil süezzeklîche hô,
ouch ist erne recht fröide ûf dem strô.
heinlîchi mag enden
vil: der die hân mag
zînr frowen wol, wenden
tuot sim des licht senden pîn.
der aber frowen minnen
gert, der huote pfligt nacht unde tag,
gewinnen
wirt im da lîchte niemer schîn.
des bin ich bar
fröiden und vol sorgen, wiez gevar:
wan dar
minne ôuch ich, dâ mich huote frömdet gar.
frömdes friunds nam ie so kleine war!
minne, dîn süez twingen
hât betwungen mich
in sûren strît; ringen
tuost du mich mir sender nôt.
dû gîst mir ze herzen
suoz ein wîb, der ich muoz frömde sîn.
smerzen
muoz mich daz unz ûf den tôt.
ir wunne gât
so suozze mir ze herzen. ez verstât
die gitât
so wol, daz sî so mange wunne hât:
des minne mich von ir nit scheiden lât.
sumer hât gesendet ûz sîn wunne:
secht, die bluomen gênt ûf dur daz gras!
lûter, clâr stêt nû der liechte sunne,
der den winter ê vil trüebe was.
schoen ougenweide
bringt uns der meie: er spreit ûf diu lant sîn wât.
wære ich nicht in senelichem leide,
ûf der heide wurde mir sorgen rât.
der ich alle mîne tage diente,
diu gesprach noch nie ze mir:< hâ dank!>
daz tuot mir, als der mîn herze pfriente,
owê, si machet sêr mîn leben krank!
ich möchts irbarmen:
ich bin so verre komen in vil sende nôt.
des muoz ich in jâmer dike erwarmen
und ouch armen biz ûf mînen tôt.
ich versuochte von nôt an mînem herzen,
ob ez mechte sich von ir gekêrn.
dâ tet ez mir kunt so senden smerzen,
daz ez niemer mechte sich ir erwern.
ich bin gebunden
in ir ginâde: wil si, sô wirde ich irlôst.
wil aber sî mir sêren herzen wunden
zallen stunden, ôwê, wâ ist ir trôst?
wes sol man beginnen,
sît nu muoz der sumer hinnen,
der so mangiu wunne bar?
man sol leider trûren:
süezziu zît, diu wellent sûren,
trüebe werdent die tage clâr.
ungelükehafte minnære,
die müezzen zwei leit nu hân:
in ist winter swære,
sô sint sî ir frowen unmære.
zuo dien mag ich leider gân. wil diu sældenrîche,
daz ich iemer mich gelîche
zuo dien, die ungelüke hânt,
sô wê mir der stunde,
daz ich schowen sî bigunde,
dô mir wart ir wunne erkant!
wân ich muos mich ir da geben,
ich sach ir wunnen so vil.
sî mag mir mîn leben
kürzen alder fröide geben:
sî tuot mir wol, swie si wil. ich mag wol die minne
strâfen, daz si mîne sinne
an mîne frowen hât geleit
und aber sîs nit twinget
gegen mir und ouch innan bringet,
daz so wê tuont sendiu leit.
des mag si mich wol varen lâzzen,
wan sî lât diu minne frî:
des sî minn verwazzen,
sîn enwelle sich danne an mir mâzzen
alder ouch betwingen sî! wunne wil unwünne schône verdringen,
daz manz hoert und sicht wol, swers nimt war.
secht, ob daz mug manig herze fröiden wern.
êst wunnenklich ze hoern der voglîn singen,
so ist wunnenklich ze sehen mang schoen var:
uns wil sumer fröide und wunne bern.
des sint alle frô, wan die tulden senden pîn:
dien stêtz sô, dams in nicht mag gemuoten.
ich gloub in bî mir, wan mich lât sîn
ouch in sender nôt diu frowe mîn.
unrechte minner irrent recht minnære:
einer machet, daz vieren missetrûwet wirt,
der nicht heln kan ald aber heln nicht wil,
des dâz sînr frowen êren dan wirt swære,
und aber ez im êre danne birt:
des erwindet lieber minne vil.
doch solte es nicht engelten ein getriuwer man,
der gerne sicht, daz sîn minnen sî tougen,
und er daz vil wol gevüegen kan:
an den mag sich wol ein guot wîb lân!
diu leide huote irret recht minner sêre
und ouch der verwazzen merker spehen:
sî frömdent ir frowen in mangiu zît.
dien ouch dan ir frowen sint ze hêre,
die mugen ouch daz vür ein irren jehen:
dist allez wider der minner heile ein strît.
swie vil keinen daz irret, sô irrtz mich noch mê:
ich hân kleinen glükes zê mînr schoenen frowen!
si schiuhet mich, sams sî gegen mir givê;
mir wart ir nie nicht wan< ach> und< wê>.
winter hât vorbotten ûzgisendet,
die hânt vogel süezzen sang erwendet,
so velwent sî dem sumer sîne schoene var.
der botten heizzet einer sûriu bîse,
diu lêrt mangen hiure ziterwîse;
so heizzet einer twer, der trüebt die tage clâr.
darnach wirt man snêwes und rîfen schier gewar.
winter bringet uns sorge her und anderswar,
wunnen bar werdent diu lant so gar.
sô sach man ouch dike an schoenen frowen
wunnen mêr danne man nu muge geschowen:
sî bergent nu keln blank unde nekelîn
und ir houbit, wîzze hende ouch dike.
winter wendet uns süezzer ougenblike.
man sach dûr klein ermel blanker arme schîn.
sô sach man in wîblîch stên ir kleinen lîn.
nû went siu sich ziehen in die stuben hin,
liechter schîn wil leider tiure sîn.
doch muoz ich vor allen noeten klagen,
daz mich lât mîn frowe jâmer tragen;
sî tuot glîch, wies mîn nit muge minne hân.
swaz ich darnâ trôstes an si muote,
gan si mir nit heils, diu reine, guote,
sô ist gar verlorn, daz ich mich an si lân.
nû enmag ichs nit, wan sî ist so wolgitân.
doch ensol si licht den muot nit iemer hân:
ûf den wân dinge ich noch sender man.
wan mag froelîch schowen
tage clâr und mange var,
anger unde walt bistalt sint wunnenklich.
berg und tal und owen
sint bekleit und heide breit,
und den plân sicht man ouch wunnenrîch.
nieman kan des sumers wunne volzellen.
schoen sint sîn gisellen,
vîol, rôsen, bluomen, klê,
boume bluot, loup, gras und gamandrê.
des habent verlâzzen
herzen pîn diu vogillîn.
sumer tuot ir muot so rechte frô.
darzuo ûf dien strazzen
fröiden vil sich haben wil:
sumer nie verlie, er enfröite sô.
man hoert dike an tenzen hôhe singen
und dur boume erklingen
süezzeklîch der vogel schal,
des tuot ir teil wol diu nachtegal.
owê, sendiu swære
machet doch, daz ich bin noch
jâmers vol, swie wol nu mangem ist.
mîn frowe sældenbære
achtet nicht, swie mir geschicht.
dâvon mir von ir noch trôstes brist.
ôwê, sî erkent nicht mîn senden smerzen;
dâvon ir ze herzen
nicht engât mîn arebeit.
ôwê, daz ir güete daz vertreit!
nu wil der sumer hinnen,
ôwê, dast mir leit:
man sach in sînem grase dike schoene frowen gân.
der winter bringit uns innen
grôzzer trûrikeit
und ouch dike kleine vogel wilde, daz sir sang wen lân.
dâbî ist er ouch bî senden sorgen schade:
sî wæren ân in doch vil ze swære!
ich muoz iemer ligin under glükes rade,
mirn helfe ûf mîn frowe sældebære.
si ist gar wandels lære,
dâvon bin ich ir.
ôwê, wenne sol von ir genâden komen ir trôst ze mir?
wer möchte mir gelouben,
wie mir senden ist,
swenne ich si sihe so schôn gebâren und so wol gestalt?
ir wunne macht mich touben,
daz mir sinne brist,
unde brinne ouch in der minne viure, wîlent wirde ich kalt:
also wandel ich mich dâ von rechter nôt,
wan mich jâmert nâch ir alse harte.
ir wengel und ir munt sint so rôsenrôt,
dâbî lachet sî so rechte zarte.
si ist ouch rechter arte
( ach, wie ist sî so guot!):
got hât ir trûten, stolzen lîb vor arge gar behuot.
enkein ding mag so guot sîn,
man vindet wol daran,
daz man spreche:< enwaer dâz, so wære êz volkomen gar.>
wan diu schoene frowe mîn,
diu ist wandels erlân:
sî ist kiusch mit worten und mit werken, sô ist si valsches bar.
êst nit muotwille, daz mir nâch ir ist so wê:
mich erlât sîn nicht diu starke minne!
ir kel und ir hende sint wîz recht als der snê,
unde stêt so lieblîch ir ir kinne.
vil wol stêt ouch ir tinne
und ir ougen clâr.
als ich si hân gelobt, daz ist âne allen zwîvel wâr.
manig belangen ist ergangin nâch der zît,
diu nu gît uns ougenwunne vil.
dâvon wunder wirt darunder liute frô;
ich wær sô, wan daz mîn frowe enwil.
waz frumt mich, swie schoen ez ist?
ob si wunnen mir nicht gunnen wil von ir,
sô ist mir als dem gar wunnen brist.
voglîn singen ouch gebringen mir nit mag,
daz der slag verheile, den mir sluog
in mîn herze sender smerze ûf den grunt,
dâ mir kunt wart, daz mir minne truog
an mîne frowen mînen muot;
wan diu reine wigt so kleine mîn arebeit,
dâvon leit mir fröide tiure tuot.
swenne ich schowe, waz mîn frowe wunnen hât,
ach, wie gât daz dur daz herze mîn!
sô zartlîche, minnenklîche gebâret sî.
secht, dabî hât si wunnenklichen schîn.
si ist ze wunsche wol gistalt,
so ist ir gemüete rechter güete ouch so vol.
wol ir, wol, ir wunne ist manigvalt!
frömdez minnen und angwinnen ist gelîch!
des ouch ich vil wol bevunden hân,
wan mîn sinne stênt ûf minne, dâ ich muoz
frömden gruoz vür allen trôst enpfân.
sus gêtz dien, die minnent dar,
dâ vil huote wider ir muote hüeten kan:
secht, daran verlierents ir arbeit gar.
dem gelinget licht, der ringet umb ein wîb,
der sîn lîb sich mag gesellen zuo.
wan sîn sprechen mag ir brechen frömden sin;
der gewin ergêt im licht vil fruo.
vor heinlîche wart nie nicht:
sî kan wenden sorge und enden fröiden kraft;
sigehaft wits gerne, swâ si geschicht.
ich wære gerne frô; nu mags nit, leider, sîn:
ich minne gar ze hô, si wil nit ruochen mîn.
davon ich herzen sêre vil stæte haben muoz.
mir wart ir nie nit mêre, wan frömdeklîch ir gruoz.
owê, si wigt so kleine mîn herzeklichen nôt!
gnâde, ein süezziu reine, erwendent mir den tôt.
irkennent mîne swære und helfet mir inzît;
bin ich iu lange unmære, der tôt ûf mînem herzen lît.
ich man iuch rechter triuwen, die ich doch gegen iu hân,
daz ir iuch lazzent riuwen, wan ir noch hânt getân
gegen mir so frömdeklîche: daz muoz ich sêre klagen.
gnâde, ein wünnerîche, lânt mich noch heil an iu bejagen!
< nu merkent mich, swer noch tougen lige,
ir sunt irgeben der fröiden spil,
daz râte ich iu gar âne valschen muot.
er wære unwîs, der mir des verzige;
der tag nit mêr irwinden wil:
der leit versicht, dâst vür riuwe guot.
frowe, swaz ich nû gisage,
went ir doch niender sprechen: « herre, wach! »
ez wirt unser aller klage,
daz uns so rechte leide nie bischach.
nein, frowe, versehent ê daz ungemach!> si hôrte, daz ich ûz ernste rief.
si sprach:< nu wache, mîner fröiden hort!
ich muoz dich leider schiere von mir lân.>
ir trêne vil ûf im zerswief.
si sprach:< wachter, dîns sanges wort,
diu hânt den tag ze fruo uns kunt getân.
wan er ist so gern bî mir
und ich bî im, die wîle ich iemer mag.
wachter, dîns sangis imbir,
unz daz âne zwîvel komn sül der tag,
wan nien kein wîb so lieblîch mê gelag!> ir hânt iuchs unwægsten nû bidâcht:
der mazze kan, diu wendet leit!
davon so lêre ich iuch die mazze wol.
ich hab iuch in ungemüete brâcht,
doch hab ichs iu dur guot geseit,
daz ir iuch scheident, sît ez tagen sol.
er sprach:< frowe, des ist zît,
swie wê mir tuot, daz ich mich dîn enbar.
frôwe, dîn weinen mît;
daz dich got iemer mêre wol bewar!
und küsse mich, ê daz ich von dir var.>< nach liebe gât leit!
ich muoz ein wîb erschreken,>
sang ein wachter,< diu noch bî friunde lît.
ir sî giseit,
daz sî in balde sol weken,
wan ez wil tagen: dâvon ist ez zît.
in nôt ich stân:
übrig liebi vurchte ich,
daz si sich dur liebi wâgen unde mich.
wir müezzen lân
unser leben und êre,
siun hân vor tage dan gescheiden sich.>
si tet imz kunt
friuntlîch mit umbevange
und ouch mit manigem brüsteldrucke dô.
ir rôter munt
sprach:< friunt, du slâfst ze lange.
wir suln uns scheiden, swiez uns macht unfrô.>
der herre guot
ir wekens dâ bevant.
êr sprach:< mir ist wol und ist mir leit erkant,
mir fröit den muot
dîn minnenklichez triuten;
so tuot mir wê, daz ich von dir muoz zehant.>
< guot herre mîn,
ez mag sich mêr gefüegen,
ob wir uns scheiden, ê mans werde gewar.>
< frowe, dâz sol sîn:
wir sun uns lân genüegen,
daz wir die nacht wâren froelich sament gar.
frowe, unz harnâch
so gib nu urlob mir.>
sî sprach:< herre, daz gib ich noch kûme dir.
wie ist dir sus gâch?>
< daz ist, frowe, umb dîn êre.>
si sprach:< nu var, swie kûme ich dîn embir!>
wol der süezzen wandelunge!
swaz winter truobte, daz tuot sumer clâr.
daz fröit alte, daz fröit junge,
wan sumer uobte doch ie wunnen schar.
wol im, swer sich nu fröiwen sol!
dem ist so wunnenklîchen wol.
swaz aber ich von wunnen schowe,
doch wil mîn frowe, daz ich kumber dol.
ôwê, solt ich und mîn frowe
unsich vereinen und uns danne ergên
in ein schoenen, wilden owe,
daz ich die reinen sæhe in bluomen stên!
da sungen uns diu vogellîn:
wa mechte mir danne baz gesîn?
sô vunde ich da schoen geræte
von sumerwæte zeinem bette fîn.
daz wolde ich von bluomen machen,
von vîol wunder und von camandrê,
daz ez von wunnen möchte lachen,
da müesten under münzen unde klê;
die wanger müesten sîn von bluot,
daz culter von bendichten guot,
diu lînlachen clâr von rôsen:
ez wære ir lôsen lîbe nicht vorbehuot.
wær si nicht so lobeliche,
si wær ze danke an daz bette mir.
si ist so rein, so wunnenrîche,
davon nit kranke wunne hôrte zir.
so spræche ich:< lieb, nu sich, wie vil
daz bette hât der wunnenspil:
darûf gê mit() mir, vil hêre!>
ich vürchte sêre, daz si spræche:< in wil!>
wan daz mir ir zorn wê tæte,
ich wurde âne lougen dâ gewaltig ir.
swes ich sî lieblîch irbæte,
daz bræchte tougen hôhe fröide mir.
ê daz aber ich si wolte lân,
ich wolde sî doch umbevân
und si dan anz bette swingen:
owê, daz ringen mag mir wol vorgan!
ez ist doch rechte klagelich,
daz nû der sumer schoene
von hinnan sol.
er was so manger wunnen rîch,
des hôrte man vogil doene
klingen so wol.
nu sicht man trüebe tage:
daz trüebet muot.
doch ist mîn meistiu klage,
daz mir nicht tuot
genâde kunt mîn frowe guot:
si hât ir trôst so lange
vor mir behuot.
doch ich mich nit irwerren kan,
mir müezze dik ir güete
ze herzen gên,
swenne ich si sich so wolgetân,
so mag dan mîn gemüete
nit stille stên.
wan ez wirt dan so wilde,
so mir wirt kunt,
wie zartlîch stêt ir bilde:
so wirde ich wunt
von minnen dur des herzen grunt
und ouch von sendem jâmer
lieblîch enzunt.
nu hüete er sich, swer sehe dar
und rechte kan geschowen
daz schoene wîb,
wan er wirt in der sêle giwar
der wunnen mîner frowen:
so kumt sîn lîb
in sô manigvalten sinne
und ouch in ger
nach minnenklicher minne:
so kumt danne er
in sende nôt, des bin ich wer.
swer sich des mag erlazzen,
ja ruowet der!
nu stêt so wol geblüemet
diu heide in sümerlicher wât,
des man vil von wunnen sicht.
des wirt si wol gerüemet
von dem, swer sich wol wunne entstât;
doch ist sî volgestet nicht,
ê daz da mêr geschicht:
daz man ouch frowen sicht
da gân lôslîche.
so ist sî dan gastunge rîche,
daz man ir volles lobes gicht. swa manig wîblich bilde
zesemne gêt, vil wol bekleit,
da ist der welte wunne vil.
wie wirt da dan so wilde
des mannes herze in süezzekeit,
der darnâch gedenken wil!
wan sîns herzen spil
kumt danne ûf daz zil
der süezzen minne.
des bin ich worden inne:
ez ist so guot, daz ichz nit hil. doch gît ez im ouch kumber,
swer verrer dan gedenket dâ,
dan im iemer werden mag.
des bin ouch ich vil tumber,
wan ez gischicht mir dan iesâ,
daz ist minner fröiden slag:
des mir nacht und tag
leit vür fröide ie wag.
doch sunderlîche
bin ich gedanken rîche
nach ir, der ich mit dienste ie pflag. ôwê, voglîn doene,
ôwê, manger schoene,
die vil schoene wîb
dike ê giengen schowen
ûf heide und in owen,
manig zarter lîb
in lîchtem kleide!
lôslîch dur daz gras
ir schoene und der heide
liuchtent zemene beide:
waz da wunnen was! des wart dâvon inne
fröit und wilder sinne
manig junger man.
die mit mangem blike
möchtent sehen dike
frowen ûf dem plân.
ja was daz hiure!
des mag nû nit sîn:
winter bringet sîn stiure,
des sint fröide tiure
uns und vogellîn. jâ klage ich noch mêre,
daz mîn frowe hêre
nie gewag mîn nôt,
und ich doch so harte
ir genâden warte,
biz ûf mînen tôt.
und næme diu schône
mir noch sende arbeit,
so wurde mit ir lône
edeles heiles krône
ûf mîn houbt bereit. waz meinent nû diu vogellîn,
daz sî so dike ûf sehent gegen dem sunnen
und ouch damitte singent hô?
si froet der sumerliche schîn,
daz sich diu welt nu stellet gar ze wunnen:
des sol man mit in wesen frô.
nu stêt mîn herze leider sô,
daz ich enmag.
mîn frowe, diu ist mîn sumertag,
diu wundet mich,
alsô daz ich
vil kûme mag genesen.
wie sin wir in so süezzer zît!
diu heide und owe sint so rechte schoene.
daz swendet manges herzen pîn,
wan vogelîn singent widerstrît
so manigvalde süezzekliche doene.
doch muoz echt ich in klage sîn:
mir tuot so wê diu frowe mîn,
daz muoz ich doch
bî mangen wunnen klagen noch.
ez ist gewert
so manig vert,
daz ichz unsanfte trage.
swie sî mir tuot, doch minne ich sî
mit ganzen triuwen, daz ist gar ein wunder:
ich muoz ir dienen iemer mê.
si dunket mich doch arges frî,
swie sî mich tuot an allen fröiden under.
mir ist nach ir senlîche wê.
ich slâfe, ich wache, ich lige, ich stê,
doch ist mîn muot
bî ir, wan si ist so rechte guot.
des wünsche ich mir,
daz ich von ir
noch werde fröidenrîche.
nu warte ich alles, wanne sî
sich welle neigen gegen mir senden manne.
owê, des wær so verre zît,
wan ich wære ir so gerne bî!
si solte mich doch meinen etteswanne:
mîn trôst an ir genâden lît.
ir frömde mir vil leides gît.
ach, reiniu frucht,
dur dîn vil wîblîch stênden zucht
erbarme dich
noch uber mich:
hilf mir ûz sendem schaden.
swie verre ich von der schoenen var,
ich habe ein botten, der vert alse drâte:
der vert zuo zir in einer stunt.
den sende ich alle morgen dar
zuo zir, und ouch vil mangen âbint spâte.
der botte ist nicht der hêren kunt,
wan er gêt von mîns herzen grunt:
ez ist mîn sin,
der vert zuo zir, swie verre ich bin.
si sælig wîb!
ach, möchte mîn lîb
als ofte zuo zir kêren!
manig hôher muot, der tuot sich aber under.
daz vüegt des winters zît,
wan sîn getwang tuot krank von schoene wunder
und ouch der voglîn strît,
diu sô suoz diu schoene
lobten mit gidoene.
wer klegte nicht, daz man ensicht noch hoeret,
daz uns ê machete frô?
doch muoz der pîn mir sîn vor allem smerzen,
der mir senlîch tuot wê.
wan sî noch nie verlie mîn klage ze herzen:
waz solte ich klagen mê?
und doch ir mîn triuwe
wâren ie so niuwe:
davon tuot mir so wê von ir ir frömden:
owê, liez sî daz noch!
diu minne kan nit hân die rechten mazze.
daz ist mir leider kunt,
wan sî mich treit in leit die strengen strâzze
ûf senelichen grunt.
ein wîb schoene und hêre
liebt si mir so sêre
und nicht ir mich: davon si sich mir frömdet.
ach, mich twinget ouch ir lîb!
nu haben wir gewechselt wol:
wir haben leit gegebin
umb hôhen muot.
uns tete ê winter sorgen vol,
nu mag man froelîch leben
den sumer guot.
man sicht so mange schoene,
so hoeret man
der voglîn süezzen doene.
ach, solte ich gân
mit mînem liebe wolgetân
an ein heinliche grüene
(...)!
so bræche ich loub, gras, vîol, klê:
ich wolte ein bette machen
von schoener var,
die wanger stolz von camandrê,
daz culter manger sachen
von bluomen schar.
so spræche ich:< lieb, nu schowe
daz bette fîn.
vil minnenklichiu frowe,
nu ruoche mîn,
daz mir zergê senlîcher pîn!>
ich vurchte, daz si spræche:
< des mag nicht sîn.>
doch wolte ich umbevâhen sî,
wer wolte mich des wenden?
da wær nieman.
so wurde ich lîchte sorgen frî:
sin möchte mit linden henden
mîn nicht erslân.
wir müestin lîchte ringen:
so solte ich wol
hin an daz bette si swingen;
so wurde ez vol
der wunnen, der ich wünschen sol,
wan ich ir staetez frömden
so kûme dol.
jâ klage ich die sumerzît:
winter gît
sorgen vil, der wil des nû nit lân.
er nimt uns so liechten schîn.
vogelîn
süezzer schal uberal des muoz zergân.
ich klage noch mê:
man sach frowen lôslich gân
ûf den plân
des nu nicht geschicht; daz tuot uns wê.
frowen wunne liebt sich baz,
danne allez, daz
ieman sicht: des gicht doch manig man.
ir zartlich gebâren tuot
mannes muot
fröiden vol, der wol kan wunne entstân.
ez tuot ouch wê
dem, den sende nôt gevât,
wan diu lât
kûme den man(), swie ez ergê.
er mag sich erweren nicht,
dêr ansieht
ein zart wîb, sîn lîb kom danne in nôt.
ob si schoen ist, wolgestalt,
manigvalt
wirt sîn ger, swenne er sicht ir munt rôt.
ich weiz bî mir:
swa ich mîn frowen ie gisach,
ich dâchte:< ach,
wan solte ich noch mich kunden zuo dir!>
swem ze muote
nâch dem guote
sî der erneloene,
der bereite sich, des ist zît.
wol ûf, knechte,
und ouch rechte
stolze dirne schoene,
loene guote man iu da gît.
dar kumt manig schoeniu schar:
wol im, wol,() swes lieb kumt dar!
wan er dike
minnezike
mag im dâ irzeigen:
secht, daz tuot in sorgen bar.
in der erne
pfligt man gerne
fröide und wilder sinne,
wan da huote ist nit ze vil.
dâ wirt kôsen
mit vil lôsen
sprüchen von der minne,
darzuo manger wunnen spil.
wê, wie ist erne rechte so guot!
wan so wol gesellen tuot
knappen kluoge
wol mit fuoge
zuo dien dirnen schoene:
daz fröit vür des meijen bluot.
möcht ich kunden
manger stunden
mich zuo mîner frowen,
daz tæt mir ouch sorgen buoz.
merker hüeten
kan so wüeten,
so ich si wolte schowen,
daz ichs dike mîden muoz,
swie mîn wunne lît an ir
und ich sî so kûme verbir:
mîn gelüke
manger stücke
iemer also bîtet,
ald sin bringens zemen mir.
herbest wol ergetzen kan
gisindes man der sumerzît:
swer miete gît, der ist so wert.
er gît hamman bî der gluot
und(...) guot und brâten veiz
und wurste heiz, swie vil man gert.
des werdent dâ die knappen geil,
einer sprichet:< siude und brât
des herbstes rât, vil lieber wirt,
sît er uns birt so vollen teil!
ingwant bletze, terme und die,
daz uns der hie nit abegê!
noch gib uns mê, des ist uns nôt:
sô der haven râtes vol
erwallet wol, so gib uns her
nach unser ger recht einlif brôt;
darûz begiuz uns diu so gar!
klobewürste und niuwen wîn
drage ouch harîn: der ist so guot.
der herbest tuot uns sorgen bar.>
doch was mangem minner baz,
do sumer was, sît man nu nicht
der wunnen sicht, die man sach dô,
dô man sach die bluomen stên
und frowen gên so sumerlîch
(...
...)
hende wîz, ir neke clâr
sach man ouch bar: der liechte schîn
muoz tiure sîn den winter lang.
wan ez bergent schoeniu wîb
ir zarten lîb: an hiuten lint
der kalte wint tuot dike wê.
hingeleit sin lîn so klein,
da wizziu bein so luchten dûr
( ich hânz dervür), wîz als der snê,
und dur klein ermel arme wîz.
uns nement ir winterkleit
die süezzekeit. ach, sumerzît,
wie wüeste nu lît dîn hôher prîs!
also lît mîns herzen grunt,
sît mir wart kunt mîn frowe guot;
wan sî mich tuot in sorgen slag
und si mich gitrôste nie,
swie wê mir ie nach ir gischach:
daz ungemach si nie gewag.
ich möchte wol erbarmen sî:
ich hân sender nôt so vil,
daz diu mich wil verderben doch,
sin tüeje danne nôch der nôt mich frî.
diu minne brichet dike ir recht, ir güete:
si lât ir rechten dienestman
und bringet dâbî mangem hôchgemüete,
der ir doch nicht gedienen kan.
davon ist sî so wunderlich:
si hilfet sô gar ungelîch,
sin ruochet, war si kêret sich.
si solte dem helfen, der hoflîch kan werben
und frowen ist mit triuwen holt.
sin solte stoltzen man nicht lân verderben,
so teilte sî hoflîch ir solt.
nu hilfet si mangem, der nit kan,
wan sîn ein ungesalzen man.
des sint ir doch die besten gran.
wan tuot si rechte, diu verwazzen minne,
und tuot ir namen doch gelîch?
ich wæne, sî hab niender rechte sinne,
wan sî so dike swechet sich,
wan sî so mangen twinget dar,
da man in tuot so fröiden bar.
in wirt ir helfe ouch nicht gewar.
ez muoz ein man dik hân so senden smerzen,
der frowen gern nimet war.
ir liechter schîn so fîn gêt im ze herzen
und durch die sêle gar.
ein wîblîch zartez bilde
gît manne muot und tuot sîn herze wilde.
wîb sint ein lieblich guot.
dur schoeniu wîb mans lîb sol pflegen züchte
und ouch bescheidenheit:
wer tæt des nicht? man sicht so stolzer früchte
nicht in der welte breit.
wîb sint in mannes ougen
ein süezzer schîn. ach mîn! des tulde ich tougen:
von süezze strengen pîn.
nacht unde tag er mag wol froelich wesin,
der mag bî frowen sîn.
vor leit er sol vil wol bî in genesen,
sîn zît gêt suozze hin.
sîn ougen sehint dike
so lieblîch dar, doch gar heinlicher blike:
wîb sint so zartlîch clâr.
in dem grüenen klê sach ich mîn frowen gân:
ach, waz ich da wunnen sach
an ir vil und mê und an dem schoenen plân,
daz ez in mîn herze brach!
bluomen clâr und diu frowe mîn
luchten gegen ein andern, daz diu wunne ûf gie.
in gesach nie so liechten schîn.
ich bin nâch ir sô gar senelîch verdâcht,
sin helfe mir, ez ist mîn tôt.
wê, wes wart ich frô, daz ich darzuo wart brâcht,
do mir diu minne dar gebôt!
don wisse echt ich des rechten smerzen niet:
in wânde nicht, in vunde schier genâde an ir,
wan minne mir so suozze dar riet.
hilf mir, frowe guot, dur dîne sælikeit,
daz ich nicht verderbe sô.
sich, dîn frömden tuot mir dise swæren leit.
ôwê, mache mich noch frô,
frowe guot aller dinge gar
wan daz dû mir stæteklîche bist gehaz!
und lâst du daz, so ist ez wâr.
swer wol kunne
frowen wunne
manigvalt entstân,
der sol sehen
gern und spehen
an ir lôslich gân
und nîgen ir zarten gruozze
und nemen war,
daz man schowen
mag an frowen
lieblich wunne gar. doch swen minne
bringet inne,
wie si twingen mag,
dem tuont dike
süezze blike
kunt vil senden slag,
swenne er sicht so schoene frowen,
so wîblîch guot:
frowen bilde
machet wilde
dike mannes muot. swâ mîn ougen
sehent tougen
mîn lieb wolgitân,
sender smerze
kan mîn herze
danne wol durchgân:
so siuftet ez ie darunder
und klaget mir,
daz diu reine
wigt so kleine,
swie mir ist nach ir. swer sich kunden
manger stunden
mag der frowen sîn,
in dien dingen
mag gelingen
im wol werden schîn.
swer frömde da danne muoz wesen,
dar sîn muot treit,
secht, des werben
muoz verderben
gar in arebeit. selken kumber
trage ich tumber
nû vil mange zît,
des mîn muoten
gegen der guoten
ouch so wüeste lît.
so frömdet sich mir diu hêre
noch leider ie:
in mocht klagin
noch gesâgen
ir mîn jâmer nie. si ist so lieblîch wol gestellet
und ouch so schoene, dâbî minnenklich,
des si mir so wol gevellet.
ir zucht ich kroene, si ist ouch sinnen rîch.
ir stêt ir gân, ir gruezzen wol,
si ist hovelîche und tugenden vol.
ir stêt zartlîche, sô si lachet;
ir wunne machet, daz ich kumber dol.
owê, daz ich hân bevunden,
daz sî mir armen nicht ir hulde gan!
sî lât mich senlîchen wunden;
si möcht erbarmen, daz ichz von ir hân
und ich durch triuwe dulde daz.
so müezze mir niemer werden baz,
liezze si mich in jâmer iemer,
in möchte ir niemer werden doch gehaz.
daz si sô lieblîch gebâret
gegen alr der welte, wan engegen mir,
ich weiz wol, daz sî des vâret.
wes ich engelte, daz ist kunt wol ir.
mich dunket ouch, warumb ez sî:
daz ich ir wær so gerne bî
des lât sî mich âne ir hulde.
und doch der schulde wirde ich niemer frî!
alle die wîle sî mich mîdet,
so kan ich niemer werden rechte frô.
des mîn herze jâmer lîdet
vil leider iemer, unz ez stêt alsô.
doch troestet mich ein lieber wân,
daz ez etswenne möcht anders gân,
daz ich sî noch möchte irbarmen,
daz sî mich armen nit enwolte lân.
swaz der man so gerne hæte,
des wünscht er wunder. also wünsche ouch ich:
< got lâzze alle ir êre stæte!>
und doch darunder:< daz si troeste mich,
ê der tôt mir werde von ir schîn!>
( sin troeste mich, so muoz daz sîn!)
der beider neme sî daz eine.
so sol diu reine doch nicht lâzzen mîn!
< der ich leider dise nacht gehüetet hân,
der umbevân ist() noch so manigvalt,
wan ir beider wille stellet sich inein.
ir sorge ist klein: si sint so minnen balt.
wan sorgent sî, wie ez uns irgê?
wirt man sîn gewar, so komen wir in nôt.
nu welle got, daz sî sich scheiden ê!>
< ez biginnet gegen dem tage stellen sich:
alsus warne ich si beidiu, der ich pflag.
des gewinnet doch mîn frowe leides vil,
davon sin wil nicht wîzzen noch den tag.
mîn herre sehe selb darzuo:
ez stêt beiden umb ir lîb, ich kum wol hin,
wan ich wil sîn ûz vor dem morgen fruo.>
< ich sleich tougen ûz und sang ein warnen dô.
do sprach ie sô mîn frowe minnenklîch:
« âne lougen, der wachter hât uns verlân.
du solt ûf stân, mîn herre tugenden rîch!
ich weiz nu wol, daz ez ist zît,
des sich unser lieblich triuten scheiden sol.
ez kumt nicht wol, swer doch ze lange lît! »>
sich fröit ûf die edlen nacht
ein gislacht minnære harte,
des sîn frowe ruochen wil.
sô der tag sîn liecht verlât,
secht, so gât si an die warte,
als si hânt gileit ir zil.
sô kumt er gegangen tougenlîche
unde rüert daz tor so lîse iesâ.
sô si daz erhoert, diu minnenkliche,
sô spricht sî:< mîn herre, bist du dâ?>
er sprichet:< edliu frowe, jâ.
tuo mir ûf, vil wunnenrîche,
daz ich dich al umbevâ!>
im wont wilde fröide bî,
swanne sî daz tor entsliuzzet,
und daz hoert der werde man,
und sî engegen im danne ûf tuot:
dast ein guot, des nicht verdriuzzet
beider lîb so lobesan.
sî vüert in mit ir so wîzzen hende
vür ir bette, dur der huote bant,
also stille, daz echt nieman wende.
wie schier sî sich danne enkleidet hânt!
sî gênt zemene, lieb bewant
wirt da wol mit liebem ende:
in wirt beiden minne irkant.
wer möchte bezzer fröide hân,
des enkan ich nicht volspehen,
als si hânt die nacht so gar?
dâ wirt manig umbevang
lieblîch lang, da mag geschehen
manig kus so valsches bar.
dâ wirt brust an brust so wol gedruket,
daz da sorgen mag belîben nicht,
beider lîb zesemene nâch gesmuket,
dâvon dâ daz liebste lieb geschicht.
doch hânt sî die zuoversicht,
daz in fröide wirt verzuket,
sô der wachter tages gicht.
swem sîn muot stêt ûf minne gar,
und der getar dik frowen guot
den muot getuon wol bî,
und sî daz wol enpfâhent,
dem nâhint süezziu heil,
des wirt sîn muot so geil.
so wol tuot im, swanne er dar kumt,
ob ez in frumt doch anders nicht,
wan gesicht an schoene wîb.
sîn lîb froet sich ir wunnen:
die kunnen geben heil
und fröiden vollen teil.
ich wæne, daz keiner slachte guot
so suozze gê durch mannes muot
so dik sam frowen klâr.
so gar süezze ist ir schoene,
davon ich kroene wol
die frowen tugende vol.
ez tuot baz herzen ougen nicht,
swie vil man weltlich wunnen sicht,
sam frowen wolgitân.
daz kan nieman verkêren,
wan sî hânt êren hort
dur die welt, hie und dort.
ez wart nie süezzer angesicht,
noch liebers nicht, danne schoeniu wîb.
mannes lîb wirt des gewar,
der dar von herzen achtet
und trachtet volleklîch
an wîb so wunnerîch.
des tuot ie wunder() sorgen buoz
ir zartlich gruoz doch mangem man,
der kan recht wunne intstân
und gân in dike under ougen
und tougen inren sich
ir wunnen minnenklich.
der slâf nicht mannes herzen kan
binemen frowen wolgitân,
sîn gidanke sîn in bî,
als sî schôn vor im wesen.
daz ûzirlesen guot
dike hoehet mannes muot.
swel man sicht frowen minnenklich,
der mag des wol erkomen sich
in sînes herzen grunt:
der stunt mag er wol sehen,
daz man in jehen sol
gar hôhez lob so wol.
diu welt hât nicht, daz sî
so minnenklich
und ouch dabî
so tugenden rîch
sam frowen guot.
daz durgât manigen man
daz herze sîn,
der kan entstân
loblichen schîn,
der sanfte tuot.
swa man der welte prîs wil begân,
da muoz man schoene frowen hân:
da enist hof anders nicht.
und sicht man da schoene frowen,
da mag man schowen wol
den hof vil êren vol.
ich bin wer, dâz manig werder man
so gerne sicht frowen froede hân.
des maniger dar danne gât
und hât mit in vil wunnen,
wan frowen kunnen sô
gar hoflîch wesen frô.
sô stêt lôs lîch ir gân
und so zartlîch ir gruoz.
daz tuot dike senden man
vil der swære buoz,
der des nimt war.
fröide grôz birt ir zucht,
diu ist sô wîblîch guot.
in gesach nie stolzer frucht,
daz seit mir mîn muot,
noch so lieblîch gevâr.
wîb sint der welte ein gastunge baz
und ein geværde, danne allez, daz
got hât der welte verlân.
manig man muoz mir des jehen,
der rechte spehen kan:
wîb sint so lobesan.
mich dunket, swer frowen gern nimt war,
daz der deste hovelîcher var,
daz er gevalle in wol.
daz sol nit sîn unvuoge.
ja suln wir kluoge sîn
dur schoene frowen fîn.
swanne diu zart lichen wîb
hânt so lôslîch ir lîb,
die so wol sint gestalt
( ach, wie manigvalt
si wunne hânt!),
wê, waz wart schoener ie?
daz wart mir kunt noch nie
( beide wengel, ir munt
sin von roeti angezunt)
dur elliu lant.
uns mag der liechten bluomen schîn
noch süezzer sang der vogellîn
noch sümerliche bluot
so guot gedunken niemer
( den muot wir iemer hân)
sam frowen wolgitân.
hin und her nemen wunnen war
und suochen durch diu lant so gar
nach der welte wunne hort:
nu dort und hie wir schowen
an schoenen frowen doch
die hôchsten wunne noch.
süezzeklich sint ir wort
und ir singin dabî:
wîb sint wunnen ein hort.
daz er vil sælig sî,
swer in lob gît!
sældenrîch ist ir muot,
so stênt ir sitte wol.
wîb sint lobelîche guot,
des man si loben sol
vürs meien zît.
ez wirt von nichte mannes muot
so rechte minnenklîche guot
sam dur die frowen clâr:
so gar vil hânt si güete.
daz got ir hüete sô,
daz si dike wesen frô!
swer wol gewon schoener frowen sî,
daz er in dik mag wesen bî
mit fuoge wol im, wol!
der sol frô sîn von schulden,
ob er nach hulden kan
gesîn ir dienestman.
nieman vol loben frowen kan,
wan sî bî tugenden wonent alse schône:
sælden krône sint ir ingesinde.
wol in, wol! iemer des wünsch ich.
mich sol wol des muot ziehen in gemüete,
dik ir güete ich so wol bevinde.
ein schoenez wîb, ein wiblich lîb:
diu süezze güete mang gemüete
so suoz durgât, sô
daz er frô muoz sîn der wunnen,
die dem liechten sunnen gelîchent sich.
wîb sint so manger wunnen rîch!
ja wære ez wol, daz liebes vol
wær sîn gemüete, der ir güete
mit lobe dike tuot
lieblîch guot. ja wol dien frowen!
wan mag an in schowen so süezzen schîn;
wan mag bî in wol froelich sîn.
sô stênt schône ir tinne,
ir houbt, kelen, nak, ir kinne,
ir brüstel, ir ougen, des man sol
wol dar war gerne nemen.
der welte krône sint frowen,
gar süezze ist ir anschowen:
ir ist vil so rein, manig frowe guot
tuot daz, swaz wol mag zemen.
und wær ez nicht ein zuoversicht
doch sendes smerzen mannes herzen,
swanne er sicht so gar
wunnevar die schoenen frowen?
doch gît im daz schowen hôhen muot,
swie wê doch sendez jâmer tuot.
sît mannes muot wirt sô gar guot,
swanne er mag schowen schoene frowen,
sô wurde er êrst frô,
kæme ez sô, daz er etslîche
wîblîch wunnenrîche solte umbevân:
so möchte er êrst rechte fröide hân!
sî hânt lôs gebâren,
die reinen frowen clâren,
gar lieblîch stêt ir kôsen; davon wol wir
ir doch noch mugin uns fröiwen von schulden sêre.
wen verdrôz ie frowen,
der si rechte konde geschowen?
der wart nie, sicherlîche, des dunket mich:
ich kan an in wol wîzzen so gar hôch êre.
wie möchte ein man iemêr verlân,
im kæme ze sinne rechte minne
bî frowen so fîn?
liechter schîn durgât sîn ougen
dâ so lieblîch tougen: sô kumt er
in froede und doch in sende ger.
ez ist klein nicht, daz guot man sicht
an schoenen wîben. ez kan trîben
leit wol von dem man,
der wol kan instân ir güete:
sô wirt sîn gimüete fröiden rîch.
wîb sint ze rechte minnenklich.
ir minnenklich lachen wunnesan
kan doch noch mangen wilden muot und sinne;
dâbî minne sînem herzen bringen
ir wîblich hende zartlîch wîz.
prîs ich gich wîblichen bilden: manig gimüete
nâch ir güete muoz von schulden ringen.
swenne ein schoen wîb ir schoenen lîb
so schône treit und wol bekleit,
so kumt si danne so gar
lieblîch clâr, so wol ze prîse,
als ûz dem paradîse kom ir lîb.
ach, wie sint sô guot schoeniu wîb!
der wîbe loen sint süezze und lind.
swer der bevindet, der erwindet
an ir dienste nicht,
swiem geschicht, er müezze danne sterben.
wan mag gerne werben umb diu wîb:
si hânt so minnenklichen lîb.
ir wîblich tanzen mannes muot
tuot sô frô, doch gar senelîche, der recht achtet
unde trachtet, wie lôslich siz kunnen.
minnenklîch stênt in wiblich kleit.
breit sol wol man ir wunne machin: mannes ougen
werdent tougen lieblîch vol ir wunnen.
ja mag der hân so lieben wân,
der dik mag schowen schoene frowen,
wân er wirt dik sô
lieblîch frô, wan frowen wunne
liuchtet sam der sunne. mannes lîb
fröit nit so wol, so schoeniu wîb.
secht doch, swer vil gedenken wil
nach frowen bilde, der wirt wilde,
wan er sicht wol noch
wunne doch an schoenen wîben.
daz wirz iemer trîben! frowen fîn
müezzen vor allen wunnen sîn.
ich klage noch mîn alten smerzen,
der mir hie ze herzen gât,
den mir tuot diu hêre
mêre, danne ich muge tragin.
mîn muot doch si nicht mag mîden,
swie si mich nu lîden lât
nâch ir sendez âmer;
jâmer muoz ich von ir klagen.
wâfen, mîn frôwe ist so minnenklich
und hovelich und êren rîch!
davon bin ich so sêre wunt
in mînes senden herzen grunt.
si mag sîn wol an allen dingen guot,
arges behuot: ir wunne tuot
mich hôchgemuot, swie wê doch mir
so stætenklîchen ist nach ir.
ach, lieblich wîb, zartiu frowe,
swenne ich schowe dich, so wirde ich vil wunnen inne.
minne vât mich danne in sendem strike:
des irsiufte ich also dike
nâch dir, minnenkliche.
nicht lach mich nach dir verderben,
wan mîn werben nâch dir ist alles valsches eine.
reine, lach dich noch mîn nôt erbarmen!
troeste mich vil senden armen.
frowe wunnenrîche.
swanne ich si sich so rechte wolgitân,
vil lieben wân ich danne hân.
ich sender man, ich wird so vol
ir wunnen; daz tuot mir so wol.
swanne ich bî fröiden von gidanken bin
von ir so fîn, der frowen mîn,
so muoz ich sîn doch ouch in nôt:
mich jâmert nâch ir munde rôt.
in kunde mîn herze nie gelêren
kêren sich von ir, swie mir
ir trôst nicht sich endet,
wendet sî des nicht, diu guote.
doch der pîn mir ist ze swære.
wære sî mir nicht gihaz,
dâz wære mîn froede iemer,
niemer wurde mir wê ze muote.
swenne ich ir wünsche, kûm ich sî verbir,
doch tuot dan mir so wol gegen ir
diu süezze gir: des wünsche ich sô,
daz ich von ir noch werde frô.
ach, sol mir ir trôst iemer werden schîn?
ach, frowe fîn, noch ruoche mîn
( in nôt ich bin) und lach mich doch
bevinden dînes trôstes noch.
des wære doch wol in dem zîte,
sol mir von ir werden baz, dâz ez schier geschæhe.
sæhe sî mîn herze, wie daz wüetet
und in sendem jâmer blüetet,
sî möcht daz erbarmen.
ôwê, noch tuo mir genâde,
zuo dir lach mich tougen gên, stên vür dich, mich klagen,
sagen dir von mînem senden smerzen,
wie du bist in mînem herzen,
sô hilfst dû mir armen!
swie sî mir tuot, mîn sin ist ir doch bî,
wan ich weiz sî gar arges frî.
ein meien zwî in blüete clâr,
ez treit nicht gegen ir wunnen dar.
mir gît ir frömden grözzer sorgen zol
und jâmer dol. daz leit si wol
vertrîben sol: ich bin ir knecht,
davon hât sî darzuo guot recht.