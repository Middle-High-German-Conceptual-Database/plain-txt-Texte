winli
minneklichiu minne,
nu füege durch güete,
daz mich disiu liebe gesehe und ich sî,
sô daz ich gewünne
vrô niuwe gemüete,
daz ich dirre sorge werde êrlîchen vrî.
kæm ich iemer dar, da ich si funde,
niemer ich erwunde,
ich redde ze kunde,
ob mich iender trüege mîn dienst nâher bî.
nû hât sich geniuwet
der walt zehen jâre,
daz ich niemer sîd niuwe fröide gewan.
het ich des getriuwet,
daz sî mit dem vâre
mich ir dienen hiez, do si mich ir gewan,
secht, so hette ich mich an ir gerochen,
ich hette ir gebrochen,
ich hette gesprochen:
< als ir mir sint vrowe, als bin ich iuch man!>
daz hab ich versûmet:
ich tiur allen wîben,
sî hât mich ze mâle und bin ich ir bar.
het ich dô gerûmet,
do sî mich hiez belîben,
sô möcht ich nu dienen wol her oder dar.
des enmag nicht sîn: ich muoz ir neigen.
sî mag mich wol zeigen
den liuten für eigen
unde mag mich schetzen: die macht hât si gar.
in mag nicht gelougen,
ich sî ir gevangen:
des engan ich nieman ûf ertrîche baz.
und ist daz so tougen,
daz sî mit ir wangen
noch mit ougen nie der gelîch engesaz.
secht, wie guot gesellin ist diu reine:
allez, daz ich meine,
daz meinet si kleine!
trag ich zuotzir holt, so treit sî gegen mir hâz.
nimt daz nit ein ende,
daz kostet ein sterben
mich vil senden man: darzuo bin ich gestalt.
solken schaden wende,
nit lâzze mich verderben,
minneklîchiu minne: du hâst ir gewalt!
ald ich wil kempfen vor dem rîche
mit ir sicherlîche,
daz ich nicht entwîche,
ob ich lenger trüege die nôt manigvalt.
aber walt und ouch diu heide
krankem an ir kleide:
winter wil si twingen.
nachtegal, diu lât ir singen
und die bluot ir dringen.
bî dem selben leide
klag ich mînes herzen swære.
ouwê, die sint also hert!
waz si mir von êrst beschert,
daz was mir gewære.
ich zîhe als ein wîb alleine:
jâ si süezze, reine,
wes wil sî mich twingen?
kan mir stæte lân gelingen
unde fröide bringen
nâch mîns herzen meine,
sô hab ich der lieben hulde,
wan ich was ie an ir stæte.
sint daz gên ir missetæte,
sô sint mîne schulde.
jâ si minneklîche, guote
kan so stætem muote
sunder sich gelîchen,
daz ir lîb der minnenklichen
stæte lât berîchen
inrenthalb der huote,
wand ir stæte wîbes güete
wirt so reine wîbes minne,
daz ich lîchte noch gewinne
von ir vrô gemüete.
scheiden, daz tuot wê und muoz doch sîn.
ich muoz den tôt erlîden,
sol ich si lenger mîden,
die vrouwen mîn:
si ist so fîn!
mangerleije blüete güete waltet
und enthaltet sich aldur den sumer vrô.
jô so singent schône
vogellîn in ir dône
williklichen hô,
sô des meijen kunne wunne machet
unde lachet suozze berg unde tal.
gal, schal und gebræche
machet harte wæche
manig nachtegal.
ûf der heide manigem kleide fröide gît
ouch der meije mangerleije:
küene grüene lît der anger widerstrît.
scheiden, daz tuot wê und muoz doch sîn.
ich muoz den tôt erlîden,
sol ich si lenger mîden,
die vrouwen mîn:
si ist so fîn!
ô wach! sol ich iemer niemer schouwen()
mînes herzen vrouwen nâh dem willen mîn?
fîn sîn kan diu guote
und in hôhem muote
halten wîbes schîn.
ich muoz iemer klagen sägen, minne,
daz si mich der sinne hât beroubet gar.
var dar unde luoge,
wie si mich, diu kluoge,
bekrenket sunderbar.
dâvon râte nicht ze spâte, minne, mir,
wan ich kranke nâch ir danke:
füege, wüege, daz ich vinde tiost an ir!
scheiden, daz tuot wê und muoz doch sîn.
ich muoz den tôt erlîden,
sol ich si lenger mîden,
die vrouwen mîn:
si ist so fîn!
wer wær mir gelîche rîche guotes
unde muotes? des kan ich mich nicht entstân.
lân gân müest ich swære,
wann ich bî ir wære,
und in fröiden stân.
und ir wol ze sinne minne wære,
waz si liebes bære mir vil senden man!
hân kann sî gemüete,
und ir wîbes güete
stât ir lieplîch an.
bî ir wære mir nicht swære, möcht ez sîn,
und si solte, sam ich wolte,
lachen machen fröilich mir daz herze mîn.
scheiden, daz tuot wê und muoz doch sîn.
ich muoz den tôt erlîden,
sol ich si lenger mîden,
die vrouwen mîn:
si ist so fîn!
secht, des meijen blüete
fröit die vogel in dien ouwen:
sô fröit mich ein minneklîchez wîp.
diu gît mir gemüete
unde lât mich an ir schouwen
wunder, die mir sprechent:< vrô belîb!>
wes sol ich mich fröwen mê?
sî went mit ir güete,
daz si zimet wol ze frouwen
unde heizzet senden leitvertrîb.
ich wil iemer mêre
hân die lieben zeinem meijen,
sîd ir varwe kan so stæte sîn.
swer mir daz verkêre,
der var in den meijen reijen
unde lâz mich an der vrouwen mîn.
vil ist, des ich minn an ir:
sô des meijen êre
varwe rêret, stolzen leijen,
secht, so gent ir wengel liechten schîn.
sô der vogel kôsen
von den kalten rîffen swachet
und diu heide bar der bluomen lît,
dannoch sich ich rôsen,
wann ir rôtez mündel lachet
in der minne blüejen widerstrît.
wer hât alsus fröide gar?
von den zîtelôsen
wart nie man so vrô gemachet
als ich von der lieben zaller zît.
sich fröid manig vogellîn wilde
gên des liechten meijen güete
durch die sumerzît.
zieren kan sich daz gevilde:
schouwent an der boumenblüete,
wie diu heide lît
sô gar wunneklich bekleidet
unde mir daz allez leidet
der vil lieben strît!
sô hât sî mich in ir huote,
daz ich weder vil noch kleine
mîner selbes eigen bin.
wie der lieben wirt ze muote,
darnach muoz ich leben eine,
sunder mînen sin.
wil si, daz ich fröide trîbe,
daz stât an ir einer lîbe:
sî hât mich dahin.
wær ich mîn als ir bisunder,
ich enwolt ir wîbes güete
strîtes nicht erlân.
nû lig ich gewaltes under:
sî hât mîn und ir gemüete,
daz ich niht enhân.
lîchte wirt ir noch ze sinne,
daz si mich tuot froiden inne:
ich hân lieben wân.
sumerwunne,
nîg dem süezzen meijen
dur sîn kleiden,
wan er birt uns mange bluot,
rôte rôsen,
vîolvar die gleijen
und ûf heiden
mangerleije wunne fruot.
dâbî sen ich nâch der lôsen,
diu mir liebet sam diu sunne,
dem si wunneklîchen tuot. diu vil guote,
secht, diu heizzet fîne.
wol den ougen,
dâ si sich ze sehenne bôt!
süezze loene
in ir herzen schrîne
treit si tougen:
die sint guot für sende nôt.
ich was, der si sach so schoene:
dâvon wart mir wol ze muote,
ich sach sî vür rôsen rôt. süezze minne,
jâ, durch dîne güete
wart an wîben
wîbes name nie so guot.
jâ, si hêre
kan für meijen blüete
leit vertrîben,
dem siz minneklîchen tuot.
ûz ir rôten mundes sinne
fröwet mich ein küssen mêre
baz dann al des meijen bluot. swer in leide sî verswachet,
der gedenk enzît,
waz an wîben êren lît:
wizzent, daz sîn sendez herze erlachet.
wîbes minne fröide machet,
wîbes êr ist wît.
wem ir güeti helfe gît,
wizzent, daz des hôchgemüete erwachet.
wizzent, daz von wîben leit zerspringet:
wîp sint hort, da man nach êren ringet.
swer ein wîp mit triuwen minnet,
der hât fröiden vil,
ob diu minneklichiu wil,
wizzent, daz im herzeleit zerrinnet:
lieb im() sînen muot besinnet.
sîner fröiden spil
swendet im der sorgen vil,
und er nicht wan herzeliep gewinnet.
hilf mit, süezze, minneklîchiu minne,
daz ich einer hulde noch gewinne!
wenne sol ich fröide vinden?
ich bin ungesunt:
trûren hât mich dâr verwunt,
daz mich nieman recht kan verbinden.
wolt aber sich mîn underwinden
noch ir rôter munt,
secht, diu fünde wol den funt,
daz mîn leit, mîn sorgen müeste swinden.
minne, hilf durch willen guoter wîbe,
daz si mir noch sende nôt vertrîbe!
< owê des herzelichen leides!
und ist ez tag, als dû, mîn trût, nu von mir scheidest,
wem lâst du danne ein senedez wîp?
ez mag dich wol von recht erbarmen:
ez umbevieng nie vrouwe mit ir blanken armen
so rechte liebes mannes lîp.
wie sol es iemer werden rât?
dîn zucht, dîn manheit und dîn milte
hât mich mit swerten und ouch mit sper
ervochten under helme und under schilte
mit heldes hant in liehter wât.> der hôhen und der aller liebsten minne,
der wil ich iemer ûf genâde singen.
ich weiz ein wîp, diu wont mir in dem sinne:
und wolte sî mich der ze suone bringen,
so daz si mit mir wære und ouch mit triuwen,
und daz si beide tæten, waz ich hiezze,
mit lieben handelungen und mit niuwen,
so lange biz daz ich si beid erliezze,
so wolt ich fröidenrîcher sîn
danne küng oder künigîn.
der nachtegal wolt ich mich gelîhen:
wie könt an fröiden ieman mêr gerîchen?
ich wær ouch rîcher dann ein man,
der leit noch liebe nie gewan.
und solt ich mich dur sî nit vrô gebâren?
sist kiuscher dann ein kint von siben jâren,
ir herze in solker süezze stât,
daz ez noch niender gallun hât.
ir wonet geist so rechter guoter tiere,
si hât den liuten sich geliebet schiere,
si lachet als ein kindelîn,
daz kroent gegen der muoter sîn.
ir lîp, der ist so jegerlîch geschaffen,
ein steinîn herze müest an sî vergaffen.
wer sî des morgens an gesicht,
den tag im niemer leit geschicht.
si hordet zaller zît an tugenden baz
gewaerlîch danne der baldest an gewalte.
si mordet, waz ir êren ist gehaz.
si flîzzet sich, wie sî den prîs behalte.
eins edelen valken ougen brûn,
die sicht man blicken ûz dem wîzzen kasten,
darinne sich ein lieber wol ersaehe.
darumb gebræwet ist ein zûn,
darunder sicht man liechte wengel rasten.
so wol im, dem ze wonenne dâr geschæhe!
ir hende wîz, die zient an sich
die besten forme, dunket mich:
si hânt der minne paradîs beslozzen
so wol, daz sîn doch nieman hât genozzen.
ir arme, die sint also karg,
daz sich noch nieman drin verbarg.
ir mündel ist so zarte gestellet, daz
ez nit wan süezze, fine rede machet.
zwei grundel stânt ir wengelînen baz:
die hât si doch ze stiure, wem si lachet.
wa sî daz jâr mit willen ist,
da mag man âne sorge sîn der rîffen,
das icht schaden boumen ald den blüeten.
ez wart nie man in langer frist
so krank, dem sî die âdern wolte begrîffen,
des dörfte niemer arzât mê gehüeten.
war sî dur kurzewîle vert,
da hât daz lieb dem leide erwert,
daz ez muoz die riviere balde rûmen
und mag da niemer mensche mê gesûmen.
si trîbet daz gelükes rat,
dem sî da wil, den rechten pfat.
ach, minne, möcht ich gedienen sô,
daz sî mir noch daz paradîs entsluzze!
dar inne ist man so rechte vrô:
ich weiz wol, daz mich niemer dâ verdruzze.
ach, rîcher got, und wær daz wâr,
so wolt ich noch den süezzen hort betasten,
den sî so wirdeklîchen hât behalten.
darumbe wolt ich drizzig jâr
ze wazzer und ze brôte gerne vasten
und ouch die wîle in einer prisûn alten.
< her türner, lânt die rede sîn!
ein wîp durliuchtig unde fin,
diu sich vor allem wandel hât gefrîet
und sich in stæte wirde hât gezwîet,
der sol man billîch hölder sîn
dann einem tumben rîberlîn,
daz sich vor mannen noch vor wîben schamt
und als ein wilder wolf ist ungezamt!
für die so wil ich guoten wân
zuo mîner lieben vrouwen hân.
diu ist so düchtig und so fin,
daz ich durch si wil lân
die kranken minne sîn.>