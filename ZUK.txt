None
olpha et o! deus sabaoth!
an angenge, an ende ein got!
din grundelose wisheit,
wie dief, wie hoch, wie lang, wie breit
si dez firmamentes mez
gedihtet hat, dez yles sez!
der planeten sneller gang,
der speren cirkel umbevang
hast du gerihtet, eloe,
und daz erst mobile.
du bist der elementen gruont!
die sieben himel geschuf din munt!
du sprech daz muost da werden
fuoer, wazzer, luft und erden.
daz freuden rich paradis,
den menschen dar nach in hoher wiz
hast du geformet, deus on!
got herre, tetragramaton!
nach dines bildes norme
gebe du dem menschen forme.
da den ersten man din hant
geschuf, messyas, heilant!
da erkante wol din gewalt
wie der leste waz gestalt
an libe und an anlitze.
sin wisheit und sin witze
hast du in in gegozzen.
din hant die hat beslozzen
den himel und die erden gar.
du buonde beelzebubes schar,
den helle fursten luocifer.
adonay got, du bist der
der in der arche noes pflag.
du bist der got der auch den slag
in egipten lande slug:
dich kan nieman geloben gnuog! aventure wo von diz buch sagt.
ich hebe in gotes namen an
ein buoch, dez ich gedaht han
uz latin zu dihten,
in dutsche rimen rihten.
wie diz buch si gedaht
und in latine an uns braht?
daz det ein hoch gelerter man,
dez namen ich wol genennen kan:
er waz alanus genant,
den wisen pfaffen wol bekant.
daz buoch wart genant alsus
von im: antycladianus.
in versen hat ers geschriben.
nu ist manig jar bliben
daz ez wip oder man
in duotsche geschriben nie gewan.
ez ist nit guet daz ich vertage
da von diz buoch sage
( ir merckent gerne diese schrift!
sie ist der hohsten kuonst ein stift):
ez sagt wie karitas
und die suoße pietas
got von dem himelrich hoch
mit gewalte her abe zoch.
diz buch sol nach nuower hant
< gotes zukuonft> sin genant.
ich biden uch, wer diz buoch lese,
daz er so dugentriche wese,
ob ich dran iht vergeße mich,
mit guoten siten er zwinge sich,
odir ob ich lihte schribe me
dann in latin geschriben ste:
daz duen ich niht dann umb daz
daz in gluoste dester baz.
daz sage ich do bi me:
bonum delectabile
( daz spricht luostliches guet)
gelerten lueten sanfte duet,
daz sie ir wort florieren
und auch mit spruechen zieren.
ich bin der sinne gar zuo krang
daz ich den hohen anevang
iht moege volle enden,
mir wolle dann senden
got der gnaden volleist,
daz mir der heilige geist
uz siner minne fuere
mir gebe sinne zu stuere,
daz man gebezzert da von si.
dez helfen mir die namen dri,
die man in latin nennet alsus:
pater et filius et spiritus sanctus. waz alanus in dem slaf sach.
alanus vil gar reine
lag eines tages eine
in siner kammern verspart.
der geist von im verzuket wart
und wart gefuret in ein lant,
daz waz dem meister unerkant.
daz lant waz gar riche,
man funde sin niht gliche.
ez waz reht in alle wiz
als daz liehte paradis
von bluomen und von baumen gar.
ein huos waz gemaht dar:
uf erden nie so schones wart.
ez waz von wuonneclicher art
gebuowet uf den rifier.
ez het schoner thorne vier
an vier ecken umb sich.
daz hus was mit dem tache rich,
daz ez von golde durhluohtig schein.
da gleiz do manig edel stein,
ieglicher schone besuonder.
noch sach er groz wuonder:
der eine torn wiz erschein
als ein liehtes helfenbein.
uz dem wißen torne groz
manig edel bruenne floz
mit rinnen und mit roren:
daz clang im in die oren.
dez wazzers klang det im we.
bi dem torne stunt ein se,
der waz michel und lang.
gein occidente waz sin gang.
da sach er inne besuonder
manig merwunder:
dier, fische, menschen bilde
und manig wunder wilde. der nature wort.
ein wile er bi dem wazzer saz.
zuhant ging er fuerbaz,
do sach er einen torn sten.
uz dem torne sach er gen
fuwer, dez flamme waz hoch.
die flamme sich umb den torn zoch,
an dem ecke unmazen groz
gein meridie der schoz
mit ungefuger hitze.
im zerran da aller siner witze:
er sprach< wafen! waz ist daz?>
er ging aber fuorbaz,
biz er den dritten torn sach.
von dem torn ein wint brach
me dann an huendert enden.
der torn begunde senden
sußen wint, gar kuolen luoft,
wol gesmak mit freuoden guft.
der torn waz bla als ein lasuor.
ein halp druez ging ein schuor,
ander halp ein nazzer regen,
daz ander deil het sne gewegen.
daz nam den man besunder
unmazen grozes wunder.
er waz der reise nit zu laz
und ging aber fuorbaz,
biz er den virden torn gesach.
der het ein riches obtach:
daz waren blumen und laup.
manige blueme sich klaup
schone uz irm deschelin.
die bauome truogen obs fin.
die vogel schoene suongen da.
die bluomen gel, die rot, die bla:
gar wunneclich stuent die stat.
gein oriente ging der pfat
wol getriben und geebent.
die muere waren nit gedent:
sie waren schone marmelstein,
lieht als ein wißes helfenbein.
der weg trug in an ein tor,
do stunt ein liehter anger vor.
gar freudenrich waz daz velt.
do waz gezieret ein gezelt,
daz uf den erden nie kein man
von horde nie so vil gewan
als an ez gezirde waz geleit
von kost und von richeit.
alanus der ging fur sich baz.
er sach wo dort ein frauwe saz,
die waz daz aller schonste wip
die ie getrug frauwen lip.
sie saz dort vil schone
in einem richen trone.
einen scepter het sie in der hant,
daz waz richer dann ein lant.
sie sprach zu dem meister sus:
< bis wilkomen, alanus!>
do neig er ir mit guten siten.
sie sprach< alane, ich wil dich biten
daz du schribest an dirre stunt
waz dir hute werde kuent.>
er sprach< frauwe, wist ich waz
und wie, so schribe ich dester baz,
waz diz betuetet daz ich sehe,
und wer ir sit, daz ich dann jehe
mit schrift der rechten warheit:
so bin zu schriben ich bereit.> der nature wort.
die frauwe sprach< du sagst war.
du hast geschriben din jar
von der natuere wuonderlich:
nu sich mich an, daz bin ich.
min huos hat die ziere:
die elementen viere
wartent schone miner hant.
der wiße torn wirt dir bekant:
daz ist daz wazzer und sin kraft.
der ander mit fuere behaft,
daz ist daz fuer; der dritte luft;
der vierde ist der erden kruoft,
uf der ich vil gepflantzet han
lute an allen wan
die nit nach minem willen lebent
und mir sich in die bosheit gebent.
ich bin worden als krank
daz gar wider minen dank
die untugent meret sich.
ez enwolle dann von himelrich
got mit mir under stan,
so muz die duegent under gan.
hohfart hat soliche craft,
so groz ist die ritterschaft,
ir kan nieman wider sin.
von dem mere biz uf den rin
dribet undugent ir gewalt
mit veiger bosheit manig valt.
ich han einer aventure gedaht,
die wirt mit gnaden vollebraht:
boden rich han ich gesant
uf mer, uf berge, in alle lant
nach den dugenden, daz sie mit mir
geben rat nach miner gir.
die koment alle do her zuo
noch hinaht und morne fruo.
waz du sehst, daz schrib an!>
alanus sprach< daz si getan!> wie die dugende quamen.
zuhant do die rede geschach,
ein edel schar er komen sach.
von himelischen frauwen
daz wunder must er schauwen.
ir kleider warn so riche,
ich weiz wem ich sie gliche.
alle die man lebendig siht,
die mohten sie vergelten niht.
lilien und rosen,
violen, zitelosen
und maniger edeln bluemen schin
kam dar mit den juengfrauwen fin.
die erst die waz karitas:
von hoher kost ir krone waz,
wann sie ging in allen vor.
die andern volgten irm spor:
wisheit und gerehtekeit, gloube trost bescheidenheit
sterke und messikeit,
gedult, kuosche und mildekeit,
einfalt, vorhte und zuohtikeit,
herschaft und vollekomenheit,
rat, guote, ledikeit,
almusen, wachen, demuotikeit; fride und vollendikeit
nu haten alle riche kleit
die juongfrauwen alle gar:
und dannoch me waz an der schar,
der ich nuo nit nennen wil.
da waz schonheit als vil
daz ich ez nit geschriben mag.
verre liehter wart der dag,
dann er e waz gesin
( ir kleider gaben liehten schin),
daz er dorch die wolken schein.
vil manig herlich stein
waz uf die kleider getriben.
uf iegliches waz geschriben
wie der frauwen name was,
daz ez alanus gar wol laz.
an der stat alanus bleip:
er saz nider und schreip. nature enpfing die frauwen.
der gar wuenneclichen schar
nam frauwe nature war.
sie ging in engegen
und enpfing si mit segen.
in wart genigen schone.
manig edel krone
uf der frauwen heubt schein.
do gleiz vil manig edel stein,
do von der luoft durhluotig wart.
natuere nam die frauwen zart
und fuerte sie uf ir palas.
ey, wie kosper daz waz!
von pfeller und von golde,
von ruobin und crisolde
da waren lieht die wende.
wann in naturen hende
stat alles daz die erde hat.
sie hat hocheit vollen rat
von richeit und von ziere.
sie schuff sie sitzen schiere
ie die frauwen an ir stat.
als sie da vor ez machen bat,
die stule waren riche:
ich kuendes sicherliche
in minen tagen nit geschriben:
da von muez ichs lazen bliben. der nature gestalt.
nature die waz nit zuo laz:
nit lenger sie do bi in saz;
sie stunt uf mit witzen
und hiez die frauwen sitzen.
nature waz daz schoenst wip
die ie gesach keins mannes lip.
sie waz zu jueng noch zu alt,
in ir besten gestalt.
ir heubt drug ein krone,
do stunt uf schone
sieben stern herlich.
ir kleit waz kosper und rich
und alles wandels ane.
die sonne und der mane
stunden als zwei kastel
uf den ahseln synuowel.
ir gurtel den sie umb drug,
der waz kosper und kluog,
von liehter varwe manigfalt
als der regenboge gestalt.
nach dem gurtel zu tal
uf dem kleit uber al
die elementen viere
stunden do gar ziere.
ir mantel waz ein fele groz:
die werlt hat nit ir genoz.
da waz uf manig bilde:
mit maniger forme wilde
zwelf dir gar wuonderlich
mit golde dar uf geworht rich:
der wider, ohse und die zwei
der mercze, aprille und der mey
betuten uns. die andern schar
die dez manen nement war...
der mantel waz lasuorbla:
die tierlin stuonden hie und da
geflitzet uf den mandel:
an ir waz nirgen wandel. der nature rede.
sie det ein zeichen mit der hant,
do mit den frauwen waz bekant
daz man swigen solte,
warumb sie reden wolte.
sie neig zu der erden nider,
dar nach rihte sie sich uf wider
und stunt in rehter witze
mit geneigtem anlitze.
ir stimme hal gar schone:
uz herlichem done
sie sprach< o sußen frauwen!
uz dez himels auwen
hat uch her zu mir gesant
got, aller der werlte heilant.
ir sit der himel sinne vol.
schone megede, ir wißent wol
daz in dem paradyse
hely, got der wise,
der starke und der milde
geschuef nach sinem bilde
den ersten man adamen.
er worhte in auch zu samen
uz sinem rippe ein schones wip.
er bevalch mit ir beider lip,
daz ich sie het in miner pflege
in aller stat, an allem wege.
der selbe mensche missetrat
von phareas dez slangen rat:
daz er nit gehorsam waz,
daz geschuef eva und phareas.
darumb wart er vertriben.
er waz nit lange do bliben:
von prime biz an die drite zit.
do must er us an allen strit
mit flueche und mit jamers not.
im wart geheißen zuhant der tot.
do er zum paradise uz gie,
einen ruewe er in daz hertze gevie.
er kerte sich umb und sprach,
do er got nach im gen sach,
do im det daz hertze leit so we:
« domine, miserere! »
daz spricht « herre, erbarme dich
gnedeclichen uber mich! »
frauwe karitas, wir waren da,
ich und sapiencia,
wie sich got mit uch beriet,
da adam von dannen schiet,
in der heiligen trinitat,
wie er dez menschen missetat
under drucken solde
und bringen in zu holde. von adam und dem rise.
adam hub sich in ein lant
daz im luotzel waz bekant.
do lebte er inne nuen huondert jar
und sieben und drißig, daz ist war.
zu leste do er solte sterben
und an dem libe verderben,
do sant er sinen suen wis
sit in daz paradis.
vor dez paradises tor
do stuent ein clarer engel vor.
set den selben engel bat
daz er adam gebe rat:
im were an dem hertzen we.
der engel sprach « hie uz ste:
ich kuem her wider schir
und bringe ein ertzenie dir. »
der engel ging in daz paradis.
er brahte her ein planzte ris
und gabes set in die hant:
« drag es heim in din lant
und sage adam da bi
daz ez dez selben bauomes si
do er daz obs von az.
sage im, im werde nimmer baz
an sele und an libe biz an die tage
biz ez lebendes obs trage. »
set braht heim daz ris.
er sagte im in alle wis
als im der engel hatte gesagt.
do wart adam vil nahe verzagt.
er sprach mit jamer « ich weiz wol
daz ich die helle buowen sol. »
daz ris er in die erden stiez.
daz wuohs. dar nach die sele er liez.
daz ris han ich gepflantzet her,
daz ez uf die zit wer
biz got nach siner gnaden zil
dez menschen schulde buezen wil. der nature wort.
nuo vorhte ich, lieben frawen min,
ich mueze der dat schuldig sin:
ich solte den menschen han gelert,
von siner unstetikeit gekert.
sie gent in krankem orden
und sint unnuetze worden.
hohfart hat an aller stat
gertriben weg und pfat:
beide wip und man
nement sich der hohfart an;
mueniche und beginen
sieht man in hohfart schinen:
der muenich stricht die kotten nider,
er sieht dar und wider
ob im die kogel wol ste,
wo er uf der strazen ge;
die nunne flucket auch den wil,
hohfart schusset ir den pfil,
da von die sele wirt verlorn:
wißent doch ez ist mir zorn.
so dut die leide gidikeit
an der werlte mir groz leit:
munich und pfaffen
kuennent nit geschaffen
an die boese untzuoht.
gidikeit ist ein fruht,
danne alle bosheit abe birt,
die gitekeit dann jueng wirt.
so hat unkuosche und ir rat
so wite gemaht ir sat:
die alten man, wip und kint
mit unkuesche bevangen sint.
mueniche, pfaffen, nuennen
truebent mir die suennen:
die der werlte lieht tragen,
sint in die unkusche geslagen.
dar nach herschet der zorn,
do von wirt manige sele verlorn.
frazheit hat genomen ubern hant,
und aller meiste in osterlant:
trunken, vol und uber sat
ist manig man in wiener stat
und etteliche frauwe auch al da.
wie sie ez gewuenne oder wa,
sie muez iemer gnuog haben,
gar fruhe ir krankes hertze laben.
e sie dann zu der kirchen ge,
sie drinkt liht ein engstel e
und ißet auch vil liht ein huon.
daz muoz ir dann gar sanfte duen
in dem heubt und in dem magen.
sie machent veizt iren kragen,
daz sie phnesten als die swin:
da mit wil sie dann heilig sin.
der nuwe haz und nijt,
were die werlt noch als wijt,
sin sint doch alle winkel vol.
nijt hat einen boesen zol.
sehent: wie ez in der werlte ste,
mueniche hazzent daz vil me
daz einem baz wirt getan.
hazze hant wip und man:
die grozen und die minren,
die uzzern und die inren
tragent haz und nijt:
nu seht wie ez in der werlte lit!
die werlt vil nahe, wißent daz,
ist in gotes dinste laz:
an guten dingen drakeit,
der ist vil, daz ist mir leit. der nature clage.
waz woelt ir daz ich sprech me?
lieben frauwen, mir dut we
daz ir bi dirre werlte zit
so gar hin dan getriben sit,
sit bosheit hat ir geßelt
geslagen hat uf alle velt.
mein, mort, luogen und missetat
ir banier uf gestozen hat.
truewe ist gar seltzen:
in minen sinnen ich wen
truewe die si slehtes dot.
untruewe hat kummer und not
gestiftet in dem lande.
laster und schande
ist nue worden ere:
daz clage ich vil sere.
sit daz die werlt also stat,
so wil ich haben uowern rat
und uwer helfe dar zue
daz ich die bosheit under tue.
wir suln machen einen man
der alle bosheit miden kan
und alle dugent pflantze.
min craft alle gantze,
natuerliche reinikeit
muz sin an in geleit.
dez hordes miner vollen kraft
muz er werden deilhaft.
lat uch sin nit verdrießen:
gerucht im in gießen
uwer geistliche duegent,
daz er in alter und in jugent
werde vollekomen an alle frist,
geziert mit wisheit und mit list.>
er wart so gar an allen meil:
ir iegliche gap im ein deil
ir dugende und ir natuore.
< so wil ich sin figuore
so gar dornehtig machen.
dann muz die bosheit swachen
mit der die werlt umb gat,
so sol unser wol werden rat.
der si unser heubtman.
wir ruofen sinen namen an:
er fuere der dugende banier.
zuhant mag er vertriben schir
luegen, unstete, unreinikeit.
sehent, so werden wir gemeit.
gevellet uch die rede wol,
so dun ich alles daz ich sol.> der dugende antworte.
sie sprachen uz einem muende
< selig si die stunde
do der rede wart gedaht!
ez sol werden vollebraht:
wir wollen gern helfen dir.
daz ende nach dins hertzen gir!>
do stunt uf die wisheit,
die waz so herlich an geleit
daz uch sin nimpt wuender.
ich sages uch besunder:
liehter dann die sonne clar
waz die wisheit, daz ist war;
sie scheinn auch fur der sternen glast,
ir klarheit durch die luoft brast.
ein hefftel rot von golde,
mit ruobin und mit krisolde
durch und durch bestecket...
ir lip waz bedeket
mit einem rok, der waz wiz.
ich wene sie het iren fliz
dornehteclich dran geleit.
ez waz uf daz schone kleit
geleget manig bilde
von manigen sinnen wilde:
daniel den wissagen
hat sie uf den rok geslagen,
wie er sussannen loste
von dez dodes roste.
salomon der wise
waz mit hohem prise
geworht schon uf daz gewant.
er hat ein swert in der hant.
zwo frauwen, zwei kindelin
swuoren uf dem kleide sin.
wie er den rihten solde?
ez waz geworht von golde.
gedeon von madyan
der waz auch geworht dran,
wie er sin vinde uber streit.
wiz samit waz daz edel kleit.
ein fel drueg sie umb sich,
die waz von hohen werken rich.
die irdentsche ere gar
waz geworht aldar
zu der linken siten:
uf den mantel witen
daz vil rehte waz geweben
von dem ewigen leben,
wie die engel schone
dienten gotes krone.
sie hatte ein wage in der hant,
do mit det sie bekant
daz der werlte wisheit
an diese drue ist geleit:
wage, maze und zal.
prudencia stunt in den sal
als ein burg von golde.
da sie reden wolde,
tunc labijs diffusa
suis fuit gracia.
daz spricht< gnade ist an der stunt
gegozzen in der wisheit munt.>
kuonlich an allen vorten,
sueße in zarten worten:
< der natuere bin ich holt:
ir rede ist bezzer dann golt,
daz under uns nieman
iren rat verwerfen kan.
ich merke eins da bi,
daz ir daz ding zu swere si.
ez mag mit niht fur sich gan
als wir ez an gevangen han.
daz wil ich bescheiden hie,
daz ir wol verstet als wie.
ez ist auch nit gar ringe:
von zweier hande dinge
wirt der mensche gemaht.
die sele wirt vom himel braht,
die in der hohen trinitat
nach der gotheit rat
nach gotes forme versigelt
und mit der ewikeit verrigelt.
die sele ist auch unn doetlich,
der lip ist zergentlich:
von erden ist der lip bekomen
und wirt zuer erden wider genomen.
ez git wol die natuere
dem libe ein schone figuere,
gantz nach der elementen kraft:
sie enhat aber nit meisterschaft
daz sie die sele moege geben,
da von der lip moege leben.
da von kan ich nit gesehen
wie die ding suoln beschehen.
ich getar auch nit grifen also,
ez enwoelle dann frauwe racio,
min swester, dar zu geben rat,
wann sie grozen sin hat.
so gebe ich min helfe dar
und minen willen allen gar.> der frauwen wort.
da die wisheit daz gesprach,
ein frauwe die ander an sach.
sie vielen in ein druoren:
< wir han von der naturen
ettelichen drost gehoret,
der ist nue gar zerstoeret.>
ein zwifel in den rivier besaz.
frauwe racio waz nit zu laz,
die swester der wisheit.
die drug auch die selben kleit
und waz reht als gestalt,
an daz sie ein deil baz waz alt.
dri spigel drug sie in der hant,
der eine glesin waz bekant,
der ander der waz silberin,
der drite waz von golde fin.
der erste spigel waz glas:
in dem spigel man do las
daz leben alles daz da lebt
und in den elementen strebt.
der von silber waz bereit,
da sach man inne die gelegenheit
wie der sele wesen si,
so sie dem libe nit ist bi.
der drite waz von golde clar:
in dem spigel sach man gar
daz von golde sint alle ding,
dez himels und der erden ring.
racio sprach mit sitten,
ir wort warn schon besnitten:
< gar gut ist der natuer rat
den sie uz geleit hat.
ich lobe ir werk und ir rat wort.
sie ist dar zu ein vil gut ort:
nach minen sinnen rat ich wol
( dez rates man mir volgen sol)
daz von nature wirdekeit
werde ein reiner lip bereit,
daz er ein nuower mensche si,
bosheit und wandels fri,
daz er si unser frideman
und gesige auch den undugenden an.
min swester die wisheit,
die hat auch vil war geseit.
den lip fuoge si an leben:
so sol uns got ein sele geben.
der geweltige und der reine
formieret die alleine.
ez ist not daz aldar
zu got unser ein var
und unser botschaft ende
und bide daz er sende
ein sele von siner gotheit.
die wile sie unser arbeit
daz der lip si vollebraht,
als die natuer hat gedaht,
daz die sele reine dan
kueme zu dem reinen man. die wisheit wirt gesant zu got.
zu dieser botschaft ist vil guet
die wisheit, ob sie ez gern duet.
sie bekennet wol der erden gang
und dez himels umbvang.
sie kan mit got reden wol,
wann sie ist gotes wisheit vol.
wir suoln sie mit guoten siten
alle flißeclichen biten.>
dez wart dez himels her fro.
prudencia sie baten do
daz sie die arbeit neme,
wann sie ir wol gezeme.
daz waz der wisheit swere.
sie jach daz ez ir were
arbeit und auch ungemach.
sie duohte sich dar zu ze swach,
und jach ez were zu soerclich.
sie retde reht dem glich
als der sich der eren wert,
und dem ere wider vert
von ungenoten dingen.
wer an die ere wil dringen,
dem wider vert me wider driez
wann den man eren nit erliez.
uf stunt frauwe concordia.
sie waz der dugende ein alda.
sie heißet mithellunge.
ir munt und ir zunge
sint zu dem friden sueße.
verre fur die fueße
gingen ir die richen kleit.
uf die kleider waz geleit
maniger ley wuender:
doch daz gar besunder
david und jonathas,
ruoth und neomi do waz
( die bilde waren rodes golt),
den selben luoten waren holt.
concordia die dugent sprach,
da sie die wisheit an sach:
< wollen wir nit hellen glich?
daz stet uns niht herlich.
die dugent sol erzeugen sich.
wir suoln alle willeclich...
ez stet dem lerer nit wol
daz in sin schulde strafen sol.
wo die elementen niht
nach maze sint, daz ist ein wiht.
het cayn behalten mich,
so het er nit so lesterlich
sinen bruoder erslagen.
lucifer, het er getragen
dugentlich min gebot,
so wer er nit der engel spot.
wann nach der rehten maze
in der andern straze
daz blut wol geteilt wirt,
natuer den gesunt birt.
wann die saff sint ze briech,
so wirt zuhant der lip siech.
concordia, sit daz sie git
so grozen fruomen zu aller zit,
so sollen wir ebentrehtig sin:
daz ist wol der wille min.>
die wisheit sprach< ez ist mir leit
daz ich do wider ie gestreit.>
iren willen gap sie dar.
dez freuwete sich die rein schar. die wisheit maht irn wagen.
nu gedaht die wisheit
wie sie zu varn worde bereit.
sie hatte sieben dienerin.
sie sprach< sie mußent bi mir sin:
daz sint die sieben hohe kuonst.
sie mußent mir ir helfe guonst
mit dinste duen zu miner vart.>
zuhant zu in gesant wart.
sie kamen schir. do sprach sie
< ir lieben megede, sint ir hie?
ir merkent waz ich uch wil sagen:
ir suelt mir machen einen wagen
uf dem ich erde und mer
uber var an alle wer,
und daz er durch die himel dri
ane alle irrungen vertig si.>
die dierne waren so bereit
und daden daz die wisheit
in gebot, in kuertzer frist.
ein wagen wart mit hohen list
von in wart schir gerihtet,
mit sinnen wol bedihtet.
sie waren zu dem werk snel.
ir kleider waren kelber fel,
sie waren als ein sne wiz.
die erste leite iren fliz
an die dissel zu dem wagen.
ich wil uch iren namen sagen:
sie ist gramatica genant,
den gelerten luoten wol erkant.
sie ist der kunste urhab:
sie lert den ersten buochstab
und dar nach latin sprechen wol.
ir bruostelin waren milche vol
wider der juongfrauwen site:
do ist uns doch betutet mite
daz sie die kleinen kindelin,
die bi der milche solten sin,
mit koste spiset sie so juonge
und machet snelle ir zuonge.
dar nach dyaletica
( sie heißet auch loyca):
mit sinnen sie dort her sleich.
die waz mager und bleich;
ir har waz nit gestrelet wol;
ir augen bronnen als ein kol.
ein dube in der rehten hant,
die linke drug einen serpant:
mit den creaturen gehuege
bezeichnet warheit und luege.
die selben leret wisheit
bekennen bi der warheit.
sie lert auch einen prise:
< sit also dient naturen wise
daz üch mit driegen und mit liegen
nieman wol moge triegen!
flißet uch einfeltikeit
als die duben! auch sint bereit
daz ir warheit nach vart:
sit vor der valscheit wol bewart!>
von der selben wart geslagen
die ahse von ysen an den wagen.
die drite juongfrauwe kam aldar,
der namen sie allesampt war.
rhetorica hiez sie mit namen.
sie ging dort her ane alle schamen.
sie besneit und zirte
die disseln und florierte
den wagen und sin obtach,
so man die zire gerne sach.
die kunst ist gebluomet,
manig mensch sie ruemet:
sie besnidet alle wort
und erkirnt sie uf ein ort.
die virde dirn sach man da,
die heizzet arismetica.
die selbe kuenst hat die wal
daz sie pfliget aller zal.
sternen und dez meres griz
zelet sie an wider driz.
die brahte dar der reder ein:
ez waz ein wißer marmelstein.
die funfte swester waz bereit
mit vil grozer schonheit:
musica ist sie genant.
die trug ein harpfen in der hant,
mit der sang sie schone
in manigem sußen done,
als david vor der archen sprang
und mit harpfen gote sang:
die gap daz ander rat dar
von messinge lieht gevar.
die sehste kam dar schiere
mit schonheit und mit ziere:
geomatria heißet sie.
stoeltzlich sie dort her gie
zu andern irn geverten.
sie drug ein messe gerten
von golde rot in der hant.
da mit misset sie die lant
und dez firmamentes stege
und dez wilden meres wege
und der abyssen straze.
sie kan alle maze.
sie gap dar unverdroßen
von blie schoen gegozzen
meisterlich daz drite rat.
die siebende swester her fur drat:
sie heißet astronomia.
die hohe galaxia,
der sonnen lauf, dez manen gang,
der sieben himel umbevang
kuende sie erkennen wol.
ir kleit waz liehter sternen vol:
sie kennet auch der sterren kraft.
die smitte mit ir meisterschaft
daz virde rat mit golde fin:
sie heizzet die stern seherin. wie die wisheit do hin vert.
der wagen ist nu gar bereit.
nu get dort her ein schon meit,
die ebenerin concordia,
und fuegt in zu samen da,
daz er gantz gemaht wart.
nu rihten sie sich zu der vart.
nature schuf daz racio
uz irm hofe nam aldo
funf roz zu dem geverte.
die witze sich nit werte:
sie det daz sie nature hiez.
die ros man in den wagen stiez:
daz waren die fuonf sinne.
concordia die kuoniginne,
die maz sie schon in die siel,
ie daz ros an sin ziel.
daz erste ros waz daz sehen:
an dem rosse mag man spehen
swartz flecken und wiz.
die nature ir fliz
hat an daz selbe roz geleit:
ez waz snel und gemeit,
daz ez die breiten wazzer dief
und daz mer uber lief,
daz im sin fuz nie naz wart.
daz lief so wol von rehter art
berge, velt an allen pfat,
und doch nit helmer nider trat.
daz ander ros sie in stiez:
auditus, daz horen, ez hiez.
ez waz freudig und geil:
doch waz ez dreger ein teil
dann daz erste were.
die dru sint auch ahtbere:
enpfinden, richen und gesmag.
der rosse wol die racio pfag:
sie wart selber wagen kneht
der wisheit, daz ist wol ir reht.
ey dugentrich meit
ging schone zu der wisheit,
kueste sie an irn muent
und kust sie zu maniger stunt.
zuhant nach der witze man
nam die wisheit urlap dan
und saz uf den wagen do.
die dugende waren genuoge fro.
racio die ros twang.
ie daz ros mit willen sprang
zu dem himelrich enbor.
die dugende stuenden alle vor
und sahen ir gar verre nach.
sie fuer do hin. ir waz gach.
die frauwen bliben an der stat.
nature sie da bliben bat
biz daz die wider kemen:
daz daden die genemen.
den ersten himel sie durch fuor,
gemeßen schon nach einer snuor,
der dez luoftes himel ist.
da sach sie gotes wisen list:
wie den winden ist gegeben
daz blasen; wie die wazzer sweben,
daz sie mit einander niht
abher vallen. noch me sie siht:
wie der hagel und der schuor,
wo der frost, der riffe sur,
wo der duenre und der blig,
wo der regen sinen sig
neme, und dar nach wie der sne
von dem himel abher ge,
und wie der hagels kisel
werde und auch dez snewes risel,
und wie der suße dau wirt
der maniger blumen varwe birt.
diz und manig wuonder
sach sie da besunder.
daz merke daz sin niemen wielt
wann der den himel uf schielt,
der erden und der himel got,
der hohe wuonderer sabaoth.
sie sach die zwelf winde,
der sus waz gar swinde.
genant sint die winde sus:
eoy, subsolanus,
eurus und wlturnus,
zefirus und favonius,
circius und nothus,
boreas und chorus,
auster und aquilo.
die bliesen in die werlt aldo.
sie sach vor ir der geiste schar
als einen sturm wint her und dar
varn in einer vinsterkeit.
die haden sich dar zu bereit
daz sie mit ungefuegem schaden
den menschen wolten uber laden.
sie sach der geiste strale,
daz sie zu allem male
uf den menschen abe schoz.
welich mensche waz dann als bloz
daz er nit wol waz an geleit
mit dugenden und mit reinikeit,
der wart geschossen in den dot.
wer dann den schilt fuer sich bot
der dugende und der stede
beide fruohe und spede,
den mohten sie geschaden niht,
ir schießen waz uf sie einwiht.
der alle zit hat einen reinen mut,
der wirt von schaden wol behut.
racio dreip fur sich dar.
sie det der sieben himel war.
da sie zu dem mane quam,
dez ersten sie alda vernam:
als er von der suennen get,
daz er da von dester liehter stet;
als zu der suonnen get sin gang,
so wirt sin liehter schin krang,
und der mane aber birt,
daz daz mer minner wirt.
so merkt daz die sonne
ist dez jares meres wonne
und der werlt augen.
dar nach sach sie taugen
daz sie den wurtzen kan geben
wahsen, spisen, meren, leben.
sie fuor also furbaz,
biz sie die himel fuer gemaz.
da kam sie in den ahten.
alda beguonde sie trahten
wie dez himels ere gar
stunt mit sternen clar.
sie prufte den zodiac,
wie durch daz jar naht und dac
der sonnen die zwelf zeichen
ir zit ir kraft reichen.
an der ohsen stern iades
die sach sie do und pliades,
arturum und osyonas,
die sach sie alle, als daz waz. sie mohten nit furbaz komen.
do sie die himel gar dorch dreip
und uf der himel habe bleip,
die funf roz worden laz:
sie mohten nit fuerbaz.
der witze waz der sin krang,
sie sach do weg noch steg noch gang.
der menschlicher wisheit
ist der sin wol under geleit,
daz der ahte himel lesen
moge wol in menschen wesen:
furbaz moege im nit gefromen,
dez menschen sinne, daz er komen
moge in den himel do got ist,
mit deheines menschen list:
daz ist< celum empirium,
ubi est deus deorum>.
der engel furste sabaoth
( er ist aller goete got)
ist in sines riches throne
und dreit gewaltes krone.
da die wisheit daz gesach
daz ir zu bliben do geschach,
ir sin moht ir nit gefromen
daz sie fuerbaz mohte komen,
ir hende sie zu himel bot:
< hilf mir, herre got, uz dieser not!
du maht, herre, mich gewern
der din in noten kan gegern.
die hohe wisheit daz beste dut:
mit diner wisheit hilf nu!>
do sie sus in sorgen stet,
do sieht sie wo dort her get
ein schon gekleite kuenigin.
sie schein als der sonnen schin:
karbunkel clar waz ir gewant.
misericordia waz sie genant:
das waz die barmhertzikeit.
sie enpfing schone die wisheit
und fragte sie der mere
waz ir werbe were.
da sprach die wisheit zehant
< ich bin von der erden her gesant.
die dugende hant mich gemant
daz ich got du bekant
daz die untuogent uber hant
gewonnen hant uber alle lant.
nu mag ich fuerbaz nit komen
mir wolle dann din helfe fromen.>
sie sagte ir die rede gar
waz ir geverte waz biz dar.
< ich bit dich durch die liebe min
daz du mir gnedig wollest sin:
sit daz man dir barmunge giht,
so laz mich in den noeten niht.> wie sie die barmhertzikeit enpfing.
misericordia sprach do
< diner kuonfte bin ich fro.
ich fuere dich uf und hin wider
zu dem ertriche nider.
du maht zuo gotes gesiht
mit dinen rossen komen niht.
die warheit ich dir sagen sol:
du ridest doch daz eine wol,
auditum, daz hoeren,
zu den nuen koren.
daz horen den glaube git:
daz selbe pfert du rit,
die vier roz laz alhie.
bevilch der witze daz sie
die roz nit laufen laze
in der planeten straze
nach in zodiaci gang
nach in der zeichen umb vang,
daz sie iht werden irre
in dem himel da daz gestirre
inne get zu aller zit
dem ersten lauf zu wider strit,
daz sie iht irre werden da.>
zuhant det ez prudencia.
da fur die barmhertzikeit,
prudencia ir nach reit.
ez waz noch verre gnuog
do sie ir sin hin drug.
sie furen hin vil schone
zu dem himel throne
durch die nuen kore gar,
da der werden engel schar
sungen schone zu wider strit
mit sußer stimme zu aller zit
< sanctus, sanctus, sanctus! werder got,
almehtiger herre sabaoth!>
do merkte sie die wunder,
waz dienstes besunder
und waz hoher wirdikeit
uf den kor waz geleit.
sie kamen zu dem throne:
dar inne saz vil schone
die hoch gelobte maiestas.
der thron als durhluohtig waz,
er gap so uber schoenen glast
daz der wisheit gebrast
kraft, horen und sehen.
von gotlichem brehen
und von dem schin der ewikeit
der glast ir in die augen sneit,
der von got schein her wider.
sie were fuer sich gevallen nider,
wann daz misericordia
sie getruwelichen habte da.
die barmhertzikeit ir swester rief
( sie hiez fides): gar schier sie lief
und kam zu der wisheit dar.
ir kleider waren schone gar:
da waz wol entworfen an
wie den himel manig man
mit dem glauben gewonnen het.
fides dugentlichen det:
sie braht schier die wisheit wider,
daz sie kreftig wart als sider.
sie brahte einen spigel dar,
der waz groz, lieht und clar,
daz von dez spigels klarheit
ir augen worden so bereit,
daz sie den liehten ane blik
unsers herren ane wider strik
und von dez klaren spigels brehen
mohte schon an gesehen.
sie sach in den spigel dar.
in dem spigel nam sie war
der ewigen drivaltikeit
und der drivaltin ewikeit.
dannoch von golde sie sach
( diz ir der ware glaube jach)
sie sach auch in gotes hant
ein wage, do mit der heilant
den rehten wag zue lone
daz himelrich schone,
und wie er den bosen wag
dez ewigen dodes slag. wie sie vor gotes anblig kamen.
prudentia dez nit vergaz
sie ging ein luetzel fuorbaz
und vil fuer unsern herren nider.
do hiez er sie uf sten wider.
sie wart von rehter scham rot,
ir stimme bibte, dez waz not:
< got uber alles daz nue lebt
( und waz in dem wage swebt,
wartet diner milde),
du hast nach dinem bilde
den menschen geformieret
und mit craft gezieret.
ich weiz nit waz ich reden sol,
du weist ez, herre, selber wol:
der mensche ist zu der krankeit
und zu der sunden e bereit
dann zu den dugenden alle zit.
daz weist du wol daz wider strit
beseßen hat die undugent
beide daz alter und die juegent.
so si dir, herre, geclaget
daz die dugende sint verjaget
gar verre in daz ellende.
man mag an keinem ende
in der werlte ietzunt komen
die bosheit habe hus gnomen.
mich hat zu diner maiestat
nature mit der dugende rat
gesant mit grozzer bete gir,
daz ein reine sele von dir
mit mir hinabe werde braht.
die nature hat gedaht
daz sie einen reinen lip
machen wolle, daz dehein man noch wip
uf erden nie so reinen gewan.
die dugende wollent alle dan
ir kraft in in gießen gar,
daz er der dugentrichen schar
werde ein vor vehter,
ein kempfe und ein schirmer,
vollekomen gar in zuht
zu aller gnaden gnuoht
mit im wonen wuonne,
daz er dez menschen kuonne
loese von der sunden schimel,
und dann schon der himel
von im werde uf getan,
daz wir, herre, werden an
der buerden die die bosheit
uf die dugent hat geleit.> unser herren antworte.
do sprach der in dem throne saz
und der erden gruent maz:
< ich han dez friden gedaht,
der sol werden vollebraht.
daz du bidest, daz ist lang
daz dar waz min gedank.
nu var hin abe und schaf daz,
daz der sele ein reines vaz
von der nature si bereit,
daz er der gantzen dugende kleit
volleclich gewinne,
daz er uz und inne
si mit gantzer dugende clar.
so gib ich ein sele dar,
rein( dar zu han ich gedaht)
von miner gotheit gemaht,
mit gnaden uber flozzen.
die sele werde gegozzen
in den heiligen lip also.>
die wisheit wart der rede fro.
sie fuor von got wol getrost
und sprach< der mensch wirt erlost
von der grimmen helle bant.>
sie fueren hin wider in ir lant,
von dannen sie dar kamen.
da die dugende daz vernamen,
sie gingen ir engegen
und enpfingen sie mit segen.
sie neig in schon und sprach
< ende hat unser ungemach:
got selber hat uns gewert
waz wir an in han gegert.
nu schaft, als ir habt gedaht,
daz der lip vollebraht
werde an allen dugenden gantz:
so git uns got die sele glantz,
gemaht mit siner wisheit.>
die dugende warn alle gemeit wo von alanus diz buch schreib.
alanus sach daz wuender
und merktes besuonder.
sin geist wart gefuoret wider,
do schreib er diz buoch sider.
wollen wir den sin wol versten,
so sol die glose sus gen,
wie der nuwe mensch wart
unsihtig got in menschen art.
die vil clare dugende schar
fuoren zu einer megde clar.
die het got selber uz erkorn,
die waz von hoher art geborn,
von richer kuenige bluote.
die reine und die gute
wart der gnaden als vol
daz ez got selber det wol.
die dugende legten alle ir craft
an sie. sie wart so dugenthaft
und wart so gnaden vol ein vaz
daz sie der heilige geist besaz.
die wisheit sprach< nu horent mich:
ein lutzel han zu reden ich,
daz stet mir zuo reden wol.
der hohe got der wisheit vol,
einen menschen er geschafen hat
an muter und an vater rat.
er wiser und er gueter
einen menschen ane mueter
geschuf er, der den vater het.
dar nach sin menscheit met tet:
ein mensche wart von zwein geborn:
vor aller wisheit uz erkorn
von muter und vater glich.
noch sol der kunsten rich
einen menschen machen
von der vierden sachen,
der muter habe und vater niht:
uf erden sol sin daz geschiht.
geschehe dirre werke schrantz,
so wern sin werke nit gantz.
ez muz und muz sin:
daz sagent mir die sinne min.
adam geschaffen wart, daz ist war,
an vater und an mueter zwar.
eva het der muter niht:
adam ir vater waz. mit pfliht
darnach von naturen art
von vater und von muter wart
geborn manig werder lip,
beide man und wip.
der werde mensche ist noch nit komen,
der von der mueter wart genomen
uf erden ane vaters zunder.
daz freuden bernde wunder
got biz her behalten hat
in siner wisheit rat.
ez ist auch die zit wol
daz der mensche komen sol. von gotes menschlicher natuer.
ir sult auch wißen sunder spot:
er wirt mensche und got:
mensche von der muter wegen,
got wirt er von gotes segen,
wann er ane vater wirt geborn.
got vater hat in im erkorn
zu kinde und auch zu kempfen.
er wil mit im dempfen
der undugende und der sunden sitte,
do die werlt wehset mitte.
sin mueter sol geborn werden
nach siten von suonden uf die erden
nach rehter e erber:
ir kint wirt ir looser.
het ir gebort nit sunden pfliht,
so dorfte sie dez loosers niht.
ir lip wer auch nit menschlich,
vil lihte einem valschen geist glich.
von ir nemen muz sin bluot
und auch sin fleische der mensche guot:
sie wirt zu siner ammen.
von gotes crefte flammen,
niht von mannes stuore
wirt swanger die gehuore
contra carnis iura.
nue grift sie, frauwe natura!
macht so reine iren lip
daz sie uber alle reine wip
selig si und gesegnet!
ir dugent, uf die reine regenet!
kusche, demut, mildekeit,
maze, suße, geduoltikeit,
gehorsam und barmhertzikeit,
glaube, friede und bescheidenheit!
uwer dugende giezt aldar!>
do sprach die dugentriche schar
< selig si din sußer muent!
wir wollen an dieser stunt
gern mit dir teiln unser kraft,
daz sie wirt rein und duogenthaft.> wie der engel unser frauwen kuente.
in den ziten wart gesant
gabriel her in diz lant.
die botschaft wart von im gesagt
marien der reinen magt
von der himel throne.
da vant er sie gar schone
an irm gebete ligen da.
er sprach< ave maria!
suße maria, ave!
du solt vertriben daz we
daz eva det umb den val,
da von die werlt uber al
ist komen in dez fluoches zol.
du bist aller gnaden vol,
gnade hat beseßen dich.
der hohe got vom himelrich
hat dich zu dohter erkorn.
wol dir! suoße du bist geborn,
du reine fruht, du himels zier!
gebenediet sist du schier,
maria! clare, reine meit,
mit dir ist die drivaltikeit.
sie hat geslagen ir gezelt,
magt, in diner sele velt:
da wil er inne bliben.
gesegent fuer allen wiben
bist du, dez werden gotes druot,
sin dohter und sin werde bruot!>
er sprach< du selden anger!
din lip sol werden swanger,
und gewinnest ein kint, daz heizt sus:
der werlte looser, jhesus.
sin nam wirt uber alle lant
dez hohen gotes sun genant.> wie gehorsam maria waz.
do sie sich do neigte
( ir gehorsam sie gar erzeigte)
und auch nach dem engel jach
und guetlich mit dem munde sprach
< ich bin gotes dirnin,
nach dinem worte muz ez sin>,
zuhant an der stunde,
do sie uz irm muonde
daz selden riche wort geliez,
der heilige geist sin zunder stiez.
die nature hoch gemuet
gab dar ein durch reines bluet,
da von ein toder lip wart
wider der naturen art.
die dugende fueren alle dar.
ir lip, ir sele wart so klar,
der gnaden so durch luohtet,
mit gotes kraft erfuohtet.
do die zit komen waz,
die magt eins kindelins genaz.
an allen meil daz waz:
als die sonne durch daz glaz
schinet und dannoch blibet ganz,
der megede bleip der kusche kranz.
ir magtum rein und klar
wart nie gehaltzet umb ein har.
daz kint det wunders vil:
dez ich nu geswigen wil
biz hin fuerbaz an ein stat
do ez bezzer fuege hat.
als uns die waren buch jehen,
ez wart gehoret noch gesehen
als groz zeichen als sin hant
beging er in der juoden lant.
er wart der nature trost:
die dugende worden all erlost
von stricken und von bande
der untugende, der schande. wie sin nam erschal.
sin name herlich erschal
in die werlt uber al,
von dem da sonne uf gat
biz daz sie nahtes under gat.
sin nam auch in die helle kam.
und do lucifer vernam
und der tufel und der dot,
sie sprachen< waz ist diese not?
sol uns nue der eine man
als gar uonder han getan?>
der hellen herre wart unfro.
zu rat gingen sie aldo.
sie sprachen< wez beginnen wir?
wir gefreischen alle schir
daz die werlt gar zu im vert.
so wirt unser schar verhert,
lazen wir ez sin also:
wann wir werden schir alle unfro.
die natuer wenet da bi
daz sie ledig worden si.
sie weiz daz wol, und ist auch war,
daz sie uns ietzund manig jar
gedient hat mit rehte,
sie und ir geslehte.
sie ist in unsern zins geschriben
und manigen dag dar inne bliben.
nu ist nit als guet:
dem der die zeichen duet,
sollen wir trahten umb daz leben:
er mues sin huet dar umb geben.>
dez dodes und der duofel schar
furen uz der helle gar.
zu jherusalem in daz lant
slugen sie ir gezelt zuhant.
dez dodes und dez duofels her
satzte sich zu starker wer
gein dem fursten der dueguent.
sin reiner lip und sin jugent
waz mit gotes klarheit
und mit dugenden gekleit.
den sigevanen er gewan:
sin dot dem dode gesigt an.
er zerbrach der suenden joch.
sin halsberg wart zerbrochen doch:
der vil reine gotes knabe
dez libes halsberg er slueg her abe.
im waz uf die vinde gach:
er volgte in in die helle nach.
mit siner kreftigen hant
er den ving ane bant.
er zerbrach der helle dor.
adam nam er hervor
und die gevangen waren
wol bi funf tusent jaren:
der waz ein ungefuge schar.
er beraubt die helle gar.
er nam sin volk von banden
und von dez dodes handen.
sin frunt er ergetzen wil
mit grozer freuden ane zil. marien lop und rum.
nu sueln wir wider an heben
dem buch ein reht wise geben:
wie herlich die schrift sagt
waz do geschach, da die magt
irs sußen kindes genaz,
waz freuden uf der erden waz,
und waz zeichen do geschach,
do uber ging der freuden bach,
daz der wissagen muent
lange het fuer gekuent.
als ich ez an dem buoch laz,
so spricht ysayas
< seht ein magt swanger wirt,
einen suen sie gebirt,
der wirt emanuel genant:
in dutsche « mit uns got » bekant.
huenig und butern sol er eßen,
daz er wol kuenne meßen
und daz beste uz erweln
und daz bose do hin zeln.>
ezechiel sach ein porten,
die waz an allen orten
besloßen wol und bespart.
die porte nie uf getan wart:
doch kam der kuenig durch daz dor
daz beide sider und vor
verrigelt und beslozzen waz.
alsus maria genaz,
daz sie reine magt bleip.
daz selbe salomon auch schreip,
do er sach sitzen schone
ein magt in himel throne,
die hatte ein kint uf der schoz,
daz waz kuniges genoz:
daz bistu, magt uz erkorn!
du ving uns den ein horn,
den nieman wol gevahen kan
ez du ein reine magt dan.
er wart, vil suße reine magt,
in din kuosche schoz gejagt.
du bist daz fuwer der minne,
do sich der venix inne
er nuewet, wann er alt ist.
der alte got mit wiser list
wart bi dir ein kindelin:
gelobt muoz er iemer sin!
du aarones rute,
die da selber bluote
durre, bloz, an alles saff!
die gotes vuhte dich da traff
die der heilig geist dar gab.
du aller selden urhab!
du bist dez trostes arke,
dar inne got der starke
hiez manna legen, himel brot.
die arke waz von golde rot,
und die zwelf stein klar
waren dar uf( die rede ist war),
die tafel dar an selber got
schreib die zehen gebot.
da inne lag die gerte
mit der an sime geverte
moyses den stein slueg,
daz dar uz wazzer floz gnueg.
mitten in der arken waz
ein guldin eimer, als ich laz.
die arke bist du, reine meit:
got selber hat in dich geleit
die alten und die nuowen e:
die steine von den ich sprach e;
daz himel brot hast du getragen;
mit der gerten wart geslagen
der stein da wazzer us floz:
maria da bist du gnoz:
uz dir floz der bronne
dem der mane und die sonne
und alle sterren gebent lop.
du bist der sterre von jakob,
von dem der wissage sprach,
do er dich in der gotheit sach.
sit daz dich got hat uz erkorn,
und er von dir wart geborn
uns zu troste, helferin,
so muoßest du gesegent sin,
frauwe, ob allen wiben!
gemalen noch geschriben
kan nieman volle din duegent.
gesegent si din suße juogent,
din zarter sun jhesus crist,
der ein fruht dins libes ist! die zeichen die zu marie gebuorte geschahen.
maria, magt, muter zart!
dez nahtes do geborn wart
jhesus, din vil liebes kint,
dez die himel alle sint,
do wart daz himel her fro.
zeichen die geschahen do
die nie me warn gesehen:
sie enmohten niemer me geschehen
dann von gotes gewalt.
wunderlich und manigfalt
sint die zeichen gewesen
die wir von gotes gebuorte lesen.
daz erst waz der engel sang,
der lieplich und schone klang.
die hirten sahen einen glast,
daz gesehens in gebrast.
die engel daden in zu stuent
die gebort dez kindes kuent.
die fuenden auch die warheit,
als von den engeln waz geseit.
die zeichen nit allein do
geschahen, und auch anders wo
groze zeichen geschehen,
die do vor nie sint gesehen. waz keiser augustus sach.
augustus, der dez riches pflag,
do er an sinem bete lag,
dez selben nahtes ez geschach,
einen sternen er do sach.
der sterne schein gar vaste
mit eime liehten glaste.
sin clarheit die waz manigfalt:
als ein magt waz er gestalt,
glich einer kuonigin.
sie het schon ein kindelin
mit den armen umbvangen.
da diz so waz ergangen,
der keiser fragte mere
waz daz groze wuender were.
nach sibillen wart gesant:
sie sagte dem keiser zuhant
daz ein kint were geborn
von einer magt uzerkorn.
< in himel, uf erden und uf mer
wirt er gewaltig ane wer.>
zuhant hiez er zebrechen gar
ein sul, die waz gemaht dar
nach im: die solte beten an
beide wip und man. von dem bruennen und dem sterren.
dez nahtes do die rein magt,
an reine, kusche nit verzagt,
genaz der selben suonne,
zu rome stunt ein bruonne,
der mit reinem oley floz:
sin floz waz schimber und groz.
da maria genaz
( vor nazareth der stat daz waz,
in einem hol, daz ist war),
dar uber stunt ein sterne clar.
er stuent niht in dem himel hoch,
der sterne sich her abe zoch,
dar uber da daz kindelin lag.
er schein lieht sam der tag
und waz auch grozer verre
dann dehein ander sterre. sin glanz die werlt alle gemein mit liehter schoenheit überschein
huenig regente uf die erden,
da maria dez werden
jhesus cristus genaz:
gegozzen wart laup und graz.
die himel huenig flußig sint:
gelobt si daz reine kint!
zuhant die dot lagen
die der suenden pflagen
die wider der naturen list
von sodoma geheißen ist.
uz der arken die noe
drug uz dez wilden meres see,
wuhsen schone dru gruene holtz,
die trugen obs, daz waz stoltz.
daz waz ein groz wuender gnueg,
daz dorre holtz laub, bluemen drueg:
die arke do mit gelobt hat
die hoch gelobte trinitat.
ez ist ein heidenische stat,
geheißen ist sie fidenat,
heidenisch ist die bose diet:
got sie von dem leben schiet
dez gehen dodes bi der naht
von dez juongen kindes maht.
zu barbarie in ruossen lant
ein bilde man uf dem velde vant:
ez het der regen abe gevalt.
ez waz als ein magt gestalt:
an irm arme het sie schone
ein kint mit einer krone.
ez waz gestalt als ein is.
ez wart nie man so wis
der gar rehte wiste
mit welher hande liste
daz bilde gemaht were.
ez waz gar kostbere.
ez waz als ein glaz lieht.
ez zerging von der suennen nieht:
dann uber zwei und drißig jar,
da zerging ez als ein is gar.
ez waz von himel geregent.
manig man sich do von segent.
ez bezeichent gotes menscheit,
daz er an sich die arbeit
nach drissig jaren nam,
do von er zu dem tode kam.
zuo rome ein grozes hus waz,
ein tempel und ein palas,
daz waz schon und stark.
me dann huendert tusent mark
stunt daz hus bi der zit.
ez waz groz und wit
und stuent wol zu blicke.
drier claftern dicke
waz die mure. sie waz hoch:
ir hohe uf drissig claftern zoch.
druo huendert gewelbe
het do daz selbe.
daz tempel ez waz feste gar,
mit quader steinen geleget dar.
nach sibillen wart gesant,
die waz ein wissaginne bekant.
er bat sie daz ir wiser muent
im von dem tempel dede kuent
ob er iht lange solte stan.
sibilla sprach< ez ist gedan.
keiser, daz si dir gesagt:
wann ein kint gebirt ein magt,
so vellet dirre tempel nider.>
der keiser sprach zuor frauwen wider
< daz mag niemer geschehen:
ich han alrerst wol gesehen
daz du gest den wisen vor.>
er hiez schriben an die tor
( von golde die schrift waz):
< diz ist dez frides palas.>
so hiez er an daz ander dor
mit golde schriben da vor:
< istud sollempne templum
erit sempiternum.>
daz ist in duetsche gelesen
< dirre tempel sol ewig wesen.>
er stunt auch manig jar sit,
biz ez kam an die zit
daz maria genas.
da vil daz groze palas
und daz kosper werk
nyder als ein groz berg.
man sieht ez noch do ligen wol:
ez lit bi dem capitol.
die romer alle gar,
da sie daz ding sahen clar
und ander wunder daz geschach,
die meiste menie do sprach
< ez mag gar wol war sin
daz ein magt ein kindelin
gewonnen habe bi dirre zit,
sit daz der tempel nider lit.>
man sach da dri sonnen,
die liht und schone bronnen.
sie stunden guete wile also.
dar nach wart ein sonne do,
gantz, als ie e waz.
do bi die hohe trinitas
gentzlich bezeichent ist.
gelobt sist du, jhesu crist!
wunders ist noch me geschehen:
zu rome wart ein kreiz gesehen
an dem himel throne
lieht als ein guoldin krone.
in der drier kuonige lant,
tarsis und saba genant,
ein stern der schein an der stuent,
der den kuenigen det kuent
daz jhesus der loesere
dez nahtes geborn were
zu bethleem in judea.
dem brahten sie ir gabe da.
kaspar einen vogel zoch,
der waz groz und hoch:
der vogel waz ein struz genant,
er ist den luten wol erkant.
der vogel nach gewonheit
het zwei ey geleit:
die bruote der vogel nach siner art.
do der eyer zit wart
( der eyer warn nit dann zwei),
ein lamp ging uz dem einen ey,
ein leu uz dem andern gie.
< ein grozes wunder daz waz hie>
sprachen alle die luote:
< waz auch ez betuote,
waz da von solle geschehen,
ez wart nie me gesehen.>
daz lamp ist die gedultikeit
die jhesus in der martel leit:
der leu als genende
bezeichent sin urstende.
ein gerten hette balthasar,
die zoch er in ein beumlin klar
daz den edeln balsemen trueg.
uz dez baumes stam slug
ein ris daz nieman kande
in allem dem lande.
ein schone blum drug daz zwij,
noch schoner dann kein rose ie si.
mitten in der rosen fin
wart ein schones belgelin:
daz wuohs und wart kosper.
waz in dem belgelin wer?
do daz belgelin zidig wart,
ez ging uf nach siner art:
daz selbe an der zit waz,
da maria genaz
irs zarten kindelin.
uz dem flog ein fogel fin:
er waz einer duoben glich.
mit menschen stimme herlich
sprach der vogel uber luet:
< gewonnen hat ein magt drut
ein kindelin in dieser frist,
der himels und erden schepfer ist.
er ist mensche und got,
die werlt stet nach sime gebot.>
dez driten ein frauwe ein kint gewan,
daz waz schone und wol getan.
melchior waz er genant.
do es geborn waz, zuhant
stunt ez uf sinen fuoßen.
die luete kuondes gruoßen:
ez sprach< do ist ein kint geborn
von einer magt uz erkorn.
sie enpfing ez von eins engels munt.
von gotes wort wart es entzuent.
er lebt drue und drissig jar.
daz die rede si also war,
mit minem dode bezuges ich
die warheit: daz ist billich.
merkt wol waz ich uch sage:
ich stirbe uber dri und drissig tage.>
nach den tagen daz geschach
dez kindes dot, als es verjach.
zwen baum stunden in india
uf eime hohen berge, da
ich der baum hohe zelen
hoch wol hundert duomen eln.
eins ist der suennen bauom genant.
da stat bi zuhant
der dez manen baum geheizen wirt.
ie der baum sin obs birt,
daz ist groz als ein heubt.
liht ir sin nit gleubt;
ez ist sicherlichen war:
sin obs wert huendert jar.
wer kunftig ding wolte sehen,
oder waz im solte geschehen,
der kam zu einem bauome.
alda nam er gauome
waz im geschehe oder wo:
dez wart im geantwortet do.
dez nahtes do der suoße zart
von marien geborn wart,
do horte wip und man
daz die geiste flohen dan
mit zorn und mit grimme.
sie riefen mit luter stimme:
< wir haben unser kraft verlorn,
got uf der erden ist geborn
in eines menschen bilde.
der machet uns gar wilde.
der sonnen baum muoz dorren
und werden zu eime knorren.>
zuhant der sonnen bauom verdarb.
da jhesus an dem cruoce starb,
dez manen baum verdarb do:
die warheit stet reht also.
in india ist ein lant,
bragmana ist ez genant,
daz volk heizt bragmani
und sint aller bosheit fri.
sie lebten nach der cristen e
dusent jar oder me
e dann got uf erden
geborn wolte werden.
sie lebten auch nach ir art,
do cristus geborn wart.
ein groz stern erschein in do:
dez wart daz volk unmazen fro.
vor jherusalem ist ein berg,
der hat manig vor werg,
wingarten, obs bauom vil.
der beste win, als man wil,
der in dem lande irgent ist,
der wehset da zu aller frist.
wie dez berges name si?
wingarten von engaddi
heißent die wingarten guet.
sie haten laup und bluet,
do cristus geborn wart.
gelobt si der suoße zart! von dem hohen kempfen, wie er uns erstriten hat.
nu ist gelesen und geschriben,
daz lutzel ist do uz bliben,
wie der dugentriche knabe
jhesus von dem himel abe
neme sinen hohen sprung
in der werlte jamer dong
und die menscheit an sich nam,
als sinen gnaden wol gezam,
daz er dester baz erkande
wie hie in niderlande
dez menschen krankeit were gestalt,
und daz der fluch worde gevalt
den eva enpfing und adam
von rehter ungehorsam.
do muost er selber bußen sider;
gotes wort die gent nit wider:
die bueße muest er selbe nemen.
got enmohte nit gezemen
daz er buoßen solde
von dez menschen scholde:
waz? in den ewigen dot.
do bedahte diese not
der alte vater eloe.
daz hat die schrift der alten e:
< penitet me fecisse hominem.>
daz nempt in uwer sinne zem,
daz betuetet sich also,
sin betueten ist vil ho:
er sprach in siner gotheit
in zorn< mir ist worden leit
daz ich den menschen geschuf.>
wann er lebt in jamers ruf,
die bueße muest er selber tragen,
als ich her nach kan wol sagen.
er waz got und mensche niht:
der mensche buezzet got niht.
auch waz der mensche zu krang
gein dem grozen wider swang
den der mensche beging,
do der fluch in geving
von ungehorsam, do er viel
mit sunden in dez tuofels giel.
wer sol die buoße dann bestan?
der den schaden hat getan.
herre, daz sol din urteil sin:
die schulde ist allesampt din.
du bist aller gnaden vol:
du wist in diner wisheit wol
daz er vallen solde,
da von ist din die scholde.
bedenke, herre got, dich baz:
wie stunde dinen gnaden daz
daz unser worde niemer rat?
wir sin doch din hant getat.
die rede solle wir lazen stan:
got hat den vollen gar getan
daz unsern selen wol gezam.
gelobt si sin hoher nam!
er hat gebuoßet fuer uns wol.
er sant in dieser werlt hol
sin kint, daz lamp an allen meil,
daz wider brahte uns daz heil
daz uns eva benam
von dez apfels bis und adam.
jhesus! mensche!< mit uns got!>
der wider brahte daz gebot
daz da vor ze brochen waz!
von im schreib ysaias:
< er drat mit willeklicher kuer
vor uns in dez dodes duor.
der dot den dot durch uns slueg:
daz von siner milte gnueg.
sin dot nam uns von itwiz,
sin sterben waz der helle biz.>
noch mer sprach der wissage:
< werlich er hat alle unser clage
unsers sichtuomes an sich genomen:
daz ist zu gnaden uns bekomen.
alle unser bosheit
hat er allein uf sich geleit.
die pressen er allein trat:
do von wart melig sin wat.
als ein kempfe er in den dot
ging, daz er nie gebot
zu wider rede sinen munt.
er wart vor unser suende wunt
gentzlich an dez dodes ort.>
daz sint dez wissagen wort.
nu merke wie die rede stat:
got vor uns gebuozzet hat.
sin liebes kint er hat gegeben
in den dot umb unser leben
( den sigefanen stiez er auf:
sin lon waz unsers lebens kauf),
an daz cruce und in daz grab.
aller selden urhab
hat fur uns gekempfet.
der fluch ist nue gedempfet
der uns hat geerbet an. nu was die buoze getan
got muoste sinen zorn lan. den her obir adam hatte gethan
sin urstende kunde geben
mit sinem leben uns daz leben.
nun suoln wir schriben und sagen
waz er von sinen kintlichen tagen
erliten habe biz an den dot
jamer, arbeit und not.
ez schribt sant bernhart
uz dez passiones vart: in dem andern buch stet waz got durch uns sunder erliten hat.
jhesus kint von nazareth!
groz barmhertzikeit daz det
daz du dich lieze vahen
und an ein cruece hahen.
dem vater wer du undertan
biz in den dot, du reiner man.
von dir wart im ein hoher nam
der diner wirde wol gezam:
jhesus der losere.
der nam ist so erbere
daz er uber alle namen ist.
im dienent alle zu aller frist,
sich mußent bigen alle knie
zu himel und uf erden hie
und in der nidern helle cruft.
jhesu, du drostliche guft,
alle zungen muoßent jehen
daz du in der werlte sist gesehen
zu himel mit dem vater din
zu der rehten hende sin,
mehtig, glich gewaltig,
einig und drivaltig.
wis fro, wis kuene, cristen diet!
sprich und singe sin lobe liet!
erlost kint, mit voller gir
loben den namen sus mit mir,
christum, den kuenig von israhel,
< mit uns got>, emanuel,
der heiden lieht, gotes craft,
aller heiligen wirtschaft!
in himel stark, uf erden rich,
got, wir ane beten dich!
du gottelicher umb vang,
diner gute sagen wir dang!
aller der werlte krone,
von dez himels throne
hast du sie geneiget,
dich selber uns ertzeiget
in eines menschen wilde.
din klarheit waz so wilde
in dez menschen augen,
verborgen und daugen,
daz nit mohte liden
dehein auge. du hieze sniden
dir ein kospers kleit,
do mit die klar gotheit
behuodet und bedekt wart.
ez wap ein woeberinne zart,
maria. von ir kuosche glantz
ez wart geworht an allen schrantz.
daz warf span maria dar,
daz wefel brahte der engel clar
von dez meisters muonde,
der wol weben kuonde.
daz warf waz daz zuender,
daz goetliche wunder,
got daz wort: dez engels muent.
da von schir wart entzuent
din sele. din lip, du reines bluet
da vor male waz behuet:
daz waz daz warf daz sie dar gap.
die rein es in ir kuosche wap
mit der dringen in der ramen.
sie darf niemer sich geschamen
der richen kospern wat
die got in ir gewirkt hat.
daz kleit zoch got uber sich:
er wart ein mensche sicherlich.
hoch gelobter richer got,
adonay, rex sabaoth!
din werk sint gar sinne rich:
du hedest wol verzinset dich
mit seraphin, dem engel klar,
oder mit cherubines schar
het einen engel her gesant
zu uns in diz jamer lant,
der sich der not het an genomen:
du wolte, herre, selber komen.
du keme von dem himel do,
und were doch in dem himel ho,
du were dort und hie,
du verkerte daz wesen nie:
hie mensche, daz wir sehen dich,
hie got, dort got in himelrich.
ez zeme wol ahtbere
daz du der vater were:
du wolte auch unser bruoder sin.
jhesu, zartes bruderlin!
aller selikeit ein stift!
von dir sagt uns die schrift,
in diner claren kintheit
mit kuomer und mit arbeit
stuende du in armuet,
wie wol aller der werlte guet
diner hant waz under tan:
doch wolte du die armut han.
da du geborn worde,
da waz kuomers borde
und ellende do mit alle:
in einem snoeden stalle
din bette waz ein krippe.
du von kueniges sippe,
wie waz din demuet so groz!
doch kanten wol die zwei noz,
der esel und daz rindelin,
ir herre were daz kindelin.
die duchelin waren nit ze lang,
smal, kurtz und krang,
da du, die selden borde,
in gewikelt worde.
armer mensche, nue wiz fro,
sit daz got ein hertes stro
fuer ein bete hat gewelt;
mit den armen wart gezelt
er in siner kintheit,
kuemmer, not und arbeit
wolter mit den armen tragen:
uwer jamer und uwer clagen
wirt uch vil wol vergolden.
ir sint auch gotes holden:
von armut werdent ir erlost.
den freuden blig, der selden trost
wil er uch erzeigen:
der himel ist uwer eigen.
richer mensch, nue siech an
wie din schepfer ist getan:
sin bette daz waz siden niht,
ez waz ein strolin, als man giht.
jhesus, du junger wigen man,
alrerst hebt sich din arbeit an.
da du nach kindes wise
din kintliche spise
von diner muter brueste suege,
da kam ez dir an sorgen zuege.
mere worden dir da braht
wie dir dez dodes were gedaht.
der engel quam zu josebe
in dem slaffe:< du dich hebe
von hinnen und var zuhant
die rihte in egipten lant.
herodes an gnaden blint
wil verderben daz kint.>
jhesus, du vil guoter,
du und din zarte mueter
und joseph der getruwe
fliehent mit jamer ruwe
durch die wuoste in daz lant
daz egipten ist genant.
daz ellende det ime we:
aber waz sins leides me
umb die kleinen kindelin
die herodes umb daz leben din,
dez dufels hertzoge, ersluog:
der waz vil und gnueg.
die schrift hort ich von dir sagen,
do du keme baz zu tagen,
da pflege du nit der uppikeit,
zu dugenden waz din leben bereit.
gehorsam diner mueter,
were du, jhesu guoter.
wie wol der wisheit gruont
hede beslozzen din muont,
doch were du den wisen
bi, den juongen und den grisen,
zu schuele an der lere.
du were der himel ere,
du were der wisheide wortz:
der suennen schin, der sternen schortz,
der speren cirkel und ir mez,
der planeten umb sez,
daz ert geruste und ir grunt
waz dir alles baz kunt
dan den bi den du seze.
ein bilde du uns meze,
zarter schuoler, do mide
gehorsam, da bi guete side.
da du starker worde,
da wuohs uf dich die borde
die du tragen muste.
du ginge in die wueste:
da mit gebe du bilde,
wie man in der wilde
lebt und in der eine.
din vaste die waz reine:
viertzig tage ich meine
veste du vor uns alle gemeine.
du were mensche und got:
doch vertruge du den spot
dez geistes, daz er versuochte dich,
wann du were menschen glich.
daz dete du, herre, umb daz
daz wir gespote dester baz
versuchten und verdulten,
niht zorn mit zorne guolten. von jhesus ungedult und von der miltekeit siner gute.
jhesus, du lamp ane meil!
der selen drost, dez libes heil!
aller sunden lere,
reht als ein suondere
ginge du zu dime knehte
und enpfinge do mit rehte
den dauf von johanne,
dem vil reinen manne.
din dauf waz unser sele guet:
dar inne din rein menscheit wuet,
daz daz wazzer an dir
gesegent worde, und daz wir
von dir und dez wazzers fluet
vor leide worden wol behuet.
nu ist nahe die zit
daz sich heben sol der strit
umb unser rehtes erbeteil,
daz der dot an sin seil
gevazzet hate vaste
mit starker suenden laste.
der kampf wart gesprochen,
daz banier uf gestochen,
der kempfe kuene als die risen
kam uf dez kampfes wisen.
der kreiz waz wit geringet,
kampfes reht gedinget.
da drete du, starker kempfe, vor,
jhesus in dez dodes dor.
die schaff, die irre waren
da vor in manigen jaren,
von israhel, die sprech du an:
du wolte sie in die rehte ban
driben und wisen.
du kuonde sie wol spisen
mit goettelicher ere.
mit zeichen und mit lere
wart bezuoget din wort.
du zeuogte in den rehten hort,
den weg gein himelriche.
da waren etteliche
starke kempfen under,
die zelte du besunder.
sie bliben bi dir in der not,
beide lebendig und dot.
der selben waz ein kleine schar.
die andern namen alle gar
gantze wider kere
von dir und diner lere:
sie worfen sie zu ruocke,
daz waz ir ungelucke.
ez bleip bi dir ein kranke schar,
mit den betwuenge du vil gar
swaz starkes uf der erden ist.
daz was din gotlicher list
daz du mit senften zungen
die wisen hast betwungen
die sich do wider sazten
und dine lere hazten.
die daden smacheit an dir vil,
die ich nuo schiere sagen wil:
waz du guetes dete in,
daz worfen sie allesampt hin,
dich smehten sie und lugen dich an:
du werest nit ein rehter man,
din zeichen weren nit mit got,
du werst dez valandes bot
und ein truogenere,
ein fraz und ein trenkere,
mit dem duofel beseßen;
du hedest mit den boosen gezzen
und hetest mit in wirtschaft;
ez were nit mit gotes kraft,
waz du der geiste tribest hin,
daz were nit nach gotes sin,
ez were von beelzebubes wegen,
von dem hedest du den segen.
nu merke, mensche, diese wort,
hoere wie aller der werlte hort...
nu spehe welich ein smeher spot
an dinen herren und got
geleget wart an alle scholt:
dar an du vil gedenken solt.
waz suftzest und weinerst du,
so man dir hertes redet zu?
wis gedultig durch in!
gedultikeit zuhet hin:
ungedolt die stoeret,
sie dempfet und doeret
waz man gutes duen sol,
sie git we und niemer wol.
nu merke groze smacheit
die an dich, jhesus, wart geleit!
sie worfen an dich reinen
dicke mit den steinen
< scheltwort> mit< versmehe>.
ir zorn waz an dich gehe.
daz duolte du gar guotlich,
jhesus, guter friderich!
din gedultikeit die waz bar,
du engelrich! du engelmar!
ir bosheit und ir ubermuet
kempfte din unschuldig bluot
umb drissig phennige.
ach welich ein krank gedinge
da judas jhesum umb gab!
er aller schanden urhab!
was hat den falschen huent glust?
er sunden sun! er sele verlust!
doch waz, herre, dir wol kuont
daz verraden dich wolte sin muont,
als er det doch sieder,
die da knieten fuer in nieder
und wusch im sin fuoße:
din zarten hende suoße
griefen an daz bose tier
daz dich verriet dar nach schier.
kranker mensche, nue nym war
wie guetig und geduoltig gar
in siner not din schepfer si.
noch wonet dir alles hohfart bi
und blewet uf din gemuete.
in ungedulte gluote
enbrinnest du in kurtzer frist.
nu bist du doch ein fuoler mist
ein obtach, ein ziegel.
siech an der dugende spiegel,
der gute ein tuorteltuobe!
in din hertze kluobe
ob du vernemest ie,
der rihter ist dort und hie,
der doden und die hie leben,
und der daz urtel sol geben
der guten und der bosen tat,
daz er vor den gekniet hat
der sines lebens ehter waz,
der blut gießer judas.
ach mensch, bloder worm!
noch tribet hohfart in dir storm.
neige dich und bocke,
scham dich und smocke
glich einer meisen,
merke daz dich bleisen
ein wint mag do hin als ein stro.
wez bist du geil? wez bistue fro?
siech an die demuetikeit
die jhesus hat an sich geleit
durch dinen willen, nit durch sich.
du maden az, waz hohst du dich?
ich heben aber an als e:
wann siner gute der waz me.
dez frides ellenden
enwolte du nit schenden:
er wart guetlich gemant.
du gebe im, herre, von diner hant
dez lebens brot und den win.
wie mohter so falsch gesin?
sagen an, ir engel lucifer!
warn ir so schon? und sit ir der
der in dem himel wirtschaft pflag?
an uch dez himels zirde lag.
warumb vielent ir so fru?
warumb legtent ir der hofart zue?
warumb wart ir gode wider?
dar umb waz uwer val nider.
warumb ließent ir daz golt
und wart dem stank und miste holt?
dar umb sit ir dez fuores wint
und der finstern helle kint.
von uch sprich ich, her judas,
ir himels val als sathanas.
ez ist war, als man giht,
ez mag daz ubel bliben niht
bi dem gueten zu aller zit.
daz guete gueten glast git,
daz bose kennet man da bi.
nu merkt wie der rede si:
ez waz reine waz da waz
wann der boese judas:
der mueste sich uz fuorwen
als ein fuwer huorwen.
da wart der bronne luter clar,
vil lieht als ein cristelle clar.
die bruderschaft wart so gancz,
an iren truwen waz nit schrancz.
gedrencket und gespiset,
geleret und gewiset
wart die bruderschaft aldo.
< ich bin trurig und unfroe>
spreche du, herre,< biz yn den dot.>
sage an, herre, waz waz die not
die so trurig machte dich?
nu lide ez allez willeclich
und nyt uber dynen willen nye.
du vil nyder an die knye:
din antlitz uff daz ertrich
du bede den vater tugentlich:
< abba, vatir, mag ez syn,
so nymme von mir des dodes pin!>
ez scheyn gar genczlich wol
daz du were ganczer sorgen vol.
daz bedute wol der sweyß,
der blut rot var und heyß
von dyme zarten libe viel
...
herre, du herschere,
von wannen quam die swere?
wannen quam der sorgen leyt,
des sweyßes ubirflußikeyt
und die bitterliche bede
die dyne menscheit al do det?
jhesus, loesere, nu sage an:
hastu ez nit willeclich getan?
hastu dem vatir nit gegeben
eyn opper dich umb unsir leben?
waz din wille und din gedank
willeclich und ane getwank?
ja du, jhesus frideman,
du hast ez willeclich getan.
ez ist glose und ein tuete:
ob wir kranken luote
etswanne komen in arbeit,
daz der drost uns si bereit,
ob dem libe ihtes wider var,
daz er iht verzwifel gar,
ob daz fleisch wider seit,
daz der geist si bereit.
herre, du tede ez umb daz
daz wir gedenken deste baz
an diner gnaden huolde,
daz wir nach unser schulde
gedenken mohten deste baz,
ob daz fleisch worde laz
und der geist were bereit,
so dingen wir an din menscheit
bi der selben rede nach,
so din goetlicher muent sprach:
der geist der were gehorsam
und daz fleisch krang, vorhtsam.
daz bezugte du da bi
daz der dot dez fleisches si,
dez geistes nit. daz weiz man wol
daz du nit an smertzen dol
den dot fur uns hast erlitten
und daz dich smertze habe vermitten.
nein, ez giht der wissage
von der wisheide clage:
< wer uf dem wege gee
der sehe ob ieman sy so wee,
ob ieman solichen smertzen
lide an sime hertzen
als min smertze den ich dol:
min lip ist alles smertzen vol.> von judas kuesse und von sinen valschen rate.
judaz waz nue bereit
vollenden sine bosheit.
er braht mit im luete vil.
der verreder gap ein zil:
< wen ich kuesse an den muent,
den suelt ir vahen an der stuent.>
umb die groze bosheit
die jhesu do wart an geleit,
da sueln alle augen
offen und taugen
mit zehern uber fließen.
mit swerten und mit spießen
kamen sie getruongen,
gelaufen und gesprungen.
ez waz dief in der naht.
sie haten ungefuogen braht.
du ging engegen in aldar
und zeugte dich in offenbar.
da judas der helle hunt
bot dir einen valschen muent,
da det du reines gotes lam
guotlich, als dir wol gezam: dez gotlichen mundes guote.
den muont, du aller selden hort,
den muont do dez vater wort
huenig flußig uz floz,
den munt den meil nie begoz,
den hebte du zu dem muende
der vor zu aller stuende
waz von bosheit ungesmag.
sin laster muendes vach
riet nieman lutzel gudes.
sin muent waz vol bludes:
da gebe du dinen munt an,
jhesu, du liehter frideman!
du mante in doch durch fruntschaft
da mit er e waz behaft.
von dinem muende wart vernomen:
< judas, warzu bist du komen?
o juda, hast du gegeben
dez menschen kindes leben
mit dem kuosse, der ane list
dez gantzen frides zeichen ist?>
da wart in an der selben stunt
dine kraft und din gotheit kunt.
da sie daz wort horten,
ir glider sich zer storten,
sie vielen uf die erden nider:
du lieze sie uf komen wider.
nit durch kein spehe,
dan daz der mensche sehe
daz er niht enmoehte
und daz im niht endoehte
wider in mit kreften streben,
wann daz im urlap were gegeben
oder verhengt von got
oder in zornes gebot.
wer solte daz iemer horen sagen
ane weinen und ane clagen,
da dich judas verriet,
wie die mort grimme diet
mit morder hende dich vahent,
wie sie ilent und gahent,
hinden uf den ruocke
mit stozen und mit druocke
die gesegenten hende din?
sie furen als ein eberswin
und zogen dich nach irm sin
als einen morder do hin.
mit scheltlichem spotte
smehte dich die rote.
dannoch wer du gutdig,
gedultig und demuetig.
der kneht malchus waz genant
dem din gesegente hant
sin ore mahte wider heil
ane mase und ane meil,
daz im petrus abesluog,
da die juden in ungefuog
mit grimme zu dir druongen,
die alten und die juongen.
du worde da vor die fuorsten braht:
da wart dez dodes dir gedaht.
daz urteil uber dich geschach,
da din munt die warheit jach
du werst dez hohen gotes suen,
als du mit warheit muste duon:
daz waz den pfaffen fuersten zorn.
din leben solte sin verlorn,
jahen sie alle gemeine,
beide groz und kleine. von der grozen smacheit.
ey reiner man jhesus,
wie manig bitter zorn sus
vor dinen oren wete!
wie gutlich du in dete,
so waren sie eiter bitter.
der hinder und der mitter
druengen her uf dich.
din antlitze minnenclich,
daz der werden engel schar
und dez himels her gar
gerne sehen zu aller zit,
daz den selen freude git,
daz alle keiser ane beden,
wie lesterlich sie an im teden!
ir stinkenden speichen,
die fuolen und die weichen,
spuowen sie im in sin augen:
daz lide du vil daugen.
din gotlichen wangen
worden dir uber hangen
mit einem duch als einem diebe:
daz lide du durch der menschen liebe.
hals slege und stozen vil,
schrei, smacheit ane zil
duelte du von den veigen.
sie waren doch din eigen
von den soliche smacheit
vertragen wolte din menscheit.
du goettelich figuore!
wie wol alle creatuore
geschaffen hat din hant,
du wurde anders nit erkant
dann als ein schedelicher man.
spotes wart dir me getan:
sie fuorten dich gebuonden
zu den boesen huonden
die unbesniden waren.
pylatus bi den jaren
waz da ir rihtere.
durch dez spotes gevere
worde du herodi gesant.
er gap dich wider so zuhant
mit smacheit und mit leide
in einem wißen kleide
( gebuonden fuorten sie dich do)
wider dem rihter pylato.
fuer einen schechere
bat daz sinne lere
volk, der hiez barrabas,
der ein boser morder was:
den selben solter lazen leben,
jhesum solte er in geben,
daz er mit schemelicher not
an dem cruoce lege dot.
dez wart in gevolget do:
dez wart die valsche diet fro.
cristin mensche, nu nim war:
twinges in din hertze gar,
den wehsel der do ist geschehen,
so maht du wol mit warheit jehen
daz der wehsel unglich si.
sol jhesus der gar suonden fri,
der aller bosheit ledig waz,
glichet sin barrabas?
o wehsel vil unselig,
an rehter maze velig
nymest du den morder hin dan
und doedest einen reinen man,
der bi sinen tagen nie
deheine sunde nie begie!
der wehsel dir nit wol gezam,
nimest du den wolf fur daz lam,
fuer daz golt den bosen mist:
wie unglich ez geteilt ist!
barrabas der sol nue leben:
jhesus der wart schier gegeben
in dez gespotes zwangen.
die reinen, kuschen wangen
worden bitterlich geslagen,
der slag muste den slag jagen.
din lip wart gar zezerret,
mit slegen gar zeflerret,
uf dinen herlichen nak
hie gie do slag uber slak.
o jhesus, uz erwelter man,
gotes kint, nu sage an:
wo hete du verdient daz
daz man dir trug so grozen haz?
waz hast du lasters getan,
waz hast du bosheit began,
dar umb alsolich smacheit
an dich, herre, wart geleit?
nihts, herre, als umb ein hare:
waz ich mensch mine jare
bosheit han begangen,
dar umb worde du gevangen.
ich mensch, zu verlust gezalt,
bin dar an schuldig manigfalt.
aller diner smacheit
und dines dodes bitterkeit
bin schuldig ich eine.
jhesus, mensche reine,
daz suewer winber az ich,
din zene worden slegelich,
ich meinen ve oder sle.
daz du nit enpfinge e,
daz muste du vergelten doch.
ich sprich da bi< du truge daz joch.>
dar nach worde du gegeben
den heiden, die dir daz leben
lesterlichen solten nemen,
den bosen hunden ungezemen.
daz sie dich nit dodeten e
biz irs gespotes worde me,
sie brahten zue gerihte dar
der luote ein ungefuge schar.
sie zugen dir abe din gewant:
ein purpur rot wart dir gesant,
ein mantel von balmat siden
zugen sie an den lip din.
von bitterlichem zorne
ein krone von scharpfen dorne
wart uf din heubt gesetzet:
din heubt wart geletzet
mit dusent wuonden oder me.
sie sprachen< kuenig, ave!
rex judeorum, nim den gruoz!>
sie knieten nider uf den fuoz.
im wart ein ror in die hant
geben, do bi waz gemant
daz er ein kuenig were.
mit spote lasterbere
sie spiten an in und slugen dar
an sine wangen klar.
sin zart heubt wart geslagen
mit dem ror daz er getragen
hade vor daz scepter ris.
sie spoten sin in alle wis.
sie namen im daz spot kleit:
im wart wider an geleit
sin gewant, daz er ee drug.
dez spotes waz da me dann gnuog,
me dann ieman kan gesagen.
er mueste daz cruoce selber tragen
uf sime ruocke zu golgata.
an daz cruece wart er da
genegelt und gestrecket.
da wart uf gestecket
die banier, unser gnaden trost,
da von wir alle sin erlost
von beelzebuobes handen
und von dez dodez banden.
sie truegen dar im einen drank,
der waz bitter und krank,
gallen, mirren und win:
daz moht wol bitter drinken sin.
zuhant do ers versuohte,
dez drinkens er nit ruohte.
zwen schecher sint gevangen:
der eine wart gehangen
jhesu zu der rehten hant:
zu der linken man vant
den schecher der hiez jesmas.
( der ander der hiez dismas.)
aller unser selden hort
sprach ein gnaden volles wort:
< vater, got in himelrich,
vergip in, dez bit ich dich!
laz sie kumen in suone:
sie enwißent nit waz sie duene.> wie die juengern fluohen und maria zu sime tode lief.
wer sol nuo clagen diesen gast
der mit so grozzer schanden last
an alle schulde ist uber tragen?
in soellent sine frunde clagen.
frunde werdent do bekant
da die not get in die hant.
wo fruent? wo nu mage?
nach wem sol sin sin frage?
ez waz nieman bi im bliben,
die sorge hat sie gar vertriben.
da sie sahen an der vart
da jhesus gevangen wart,
sie fluhen allesampt gar:
sin nam nieman do war.
petrus swuer einen eit
daz er in bi siner warheit
nie me hete gesehen.
wie waz johanni geschehen,
daz in die juden kamen an
und wolten in gevangen han,
daz er den rok abe zoch
und nakt dannen von im floch?
die bruder alle suonderbar
fluohen uf der fluohte schar:
do bleip nieman gueter.
ach got, wo ist sine muoter,
die in an alles mannes var
drug ein reine magt clar?
ach, wo ist nue die reine?
er muoz die presse eine
treten, als die wissagen
kuenten e vor manigen tagen.
johannes kam dez nahtes do
jamers vol gein magdalo,
do er sin lieben muomen vant.
do erkante sie zuhant
wie in dort were ergangen:
ir kint were gevangen.
ez waz ein wenig vor dage.
alrerst hub sich jamers clage
und jemerlich gebaren
von den frauwen die da waren:
ez waren da maria dri,
cleophe und jakobi
und maria von magdalo
( sie waren jamers rich und unfro)
und maria sin mueter.
sie sprach< johannes, guter
frunt und mag min,
sahen es die augen din
daz min suen gevangen si?> -
< ja, mueme, ich waz nahe da bi.
man wolte auch mich gevangen han:
bloz ich von in endran.> -
< we mir> sprach sie< uber we!
sol ich min kint niemer me
lebendig gesehen an?
gang mit mir, lieber johan:
wir suln dort erwerben
daz wir mit im sterben.>
da wart langer nit gespart,
die frauwen gingen uf die vart
gein jherusalem die rihte.
laufen waz ir pflihte
baz dann wege reise.
vorhte, schrecke und eise
wont in bi zu aller stunt.
ir hertzen waren alle wuont
mit jamer und mit rießen.
augen uber fließen
mit tropfen uber tropfen,
an ir hertze klopfen
daz pflagen sie die wile
wol von der stat eine mile,
biz sie begunden nahen
und die stat sahen.
da waz luodem und schal
in der stat uber al.
alrerst sorge sie begoz:
ir hertze wart gar freuden bloz,
da sie in die stat kamen
und die warheit vernamen
daz die rede also lag.
da wart manig herter slag
geslagen zu irm hertzen.
sie haden grozen smertzen
daz sie nit komen mohten dar
daz sie sin selber nemen war.
die strazzen worden enge
von grozem gedrenge,
da man dez lebens uber gelt
uz fuerte an daz velt.
maria ging alles mite
mit vil clegelichem site.
sie mohten dannoch zuo im niht:
dez gap ir hertze jamers pfliht.
dez lebens holtz wart dar getragen:
da wart daz leben uf geslagen.
man legte in uf daz cruce nider:
da worden sinen reinen glider
und sin geeder uf gezogen
als die senewe uf den bogen.
zwen nagel ungefuoge gnuog
mit hammer slegen er do slug
durch sine hende suoße,
den driten durch die fuoße.
maria stuont hin dan:
sie mohte do vor manigem man
nit zu irm kinde komen,
daz ez sie wol mohte gefromen
daz sie neme der martel war,
die grimme waz sicher und zwar.
doch horte sie alle wege
die bitterlichen hammer slege.
sie waren bitter und groz:
ie der slag ir durch daz hertze schoz.
daz cruce wart gezwicket
in einen stein gesticket.
ez waz lang und hoch:
mit seilen man in uf zoch,
daz uober roz und uber man
mohte in wol gesehen an
wer do reit oder ging:
so hoh er von der erden hing.
do in maria so gesach,
ein swert ir in daz hertze stach
daz ir her symeon gehiez.
von unmaht er sich nider liez
zu der erden halp dot:
sie wart bleich und rot.
da sie kam wider zu der kraft,
da waz ir hertze behaft
mit jamer und mit bitterkeit.
der blic ir in ir hertze sneit,
da sie in vor ir hangen sach.
in jamers hischen sie sprach
mit clegelicher stimme:
< o aller gute ein gimme!
o zarter lip! o reine fruoht!
o aller demuete uber zuoht!
o reiner mensch an allen meil!
o liebes kint an suenden teil!
waz hast du, sun, begangen,
daz man dich hat erhangen
als gar lesterliche,
einem boesen diebe gliche?
ich weiz wol daz din lip nie
deheine bosheit nie begie.
ach we mir, we und iemer we!
ach we furbaz we und iemer me!
ach we mir! in min hertze
ich beger daz der smertze
bringe mir alsolich not
daz ich bi dir lige dot.
ach zarter jhesus, reiner lip!
o lieben frauwen, reine wip!
nu lant uch erbarmen
mich aller gnaden armen!
ich bin aller gnaden bloz.
wer getrug ie jamer so groz
alse ich trage alleine?
hertze min, nuo weine,
daz du brechest fuer mir abe,
daz man mich trage zu dem grabe,
daz ich lige mit im dot!>
die hende sie zu berge bot
und wolte an grifen do:
do waz er leider ir zu ho,
daz sie in nit mohte erlangen wol.
< ich freudelose jamers vol!
daz ich ie wart geborn!
wie han ich min kint verlorn!
johannes, lieber frunt min,
siech an die jemerliche pin
die er lidet ane alle scholt,
( er waz dir ie mit hertzen holt)
und la dich erbarmen!>
er ving sie bi den armen.
entwichen warn ir die glider,
sie viel vor dot nider,
daz sie gehorte noch gesach.
johannes zu marien sprach
< maria, liebe mueme min,
la din bitter weinen sin!
gedenke wez er dir verjach
und dicke wider uns sprach:
« dez menschen kint sol werden
erhohet von der erden,
dann zuht er alles daz an sich
von himel und in ertrich
und uz der helle grunde. »
er sprach uz sinem muonde
« sehent, wir gen ietze da
uf gein jherosolima.
daz uch allen zwifel birt:
dez menschen kint gevangen wirt,
er wirt enbloeßet aller wat,
geslagen bi der schriat.
er wirt », als ich in horte sagen,
« an daz cruoce geslagen
und erstet an dem driten dage. »
maria reine, la din clage,
die so gar unmeßig ist:
beide biz an die selbe frist!
mit mir mazzen clage stille!
ez waz sins vater wille
und der wissagen wort:
er ist nue komen uf ein ort.
ez solte und muste sin:
dar umb la die clage din!>
die rede gab ir einen trost:
doch stekte ir dez jamers rost
mitten in dem hertzen.
sie blikte uf mit smertzen
und sach wie ir kint hing.
die suele sie niden umb ving
da daz bluet ab her floz
daz uz irs kindes fußen doz,
da durch der nagel wart geslagen.
alrerst wolte sie verzagen:
ir clage waz so jemerliche
daz da waren etteliche
der augen uber flozen
und zeher dar uz dozen.
sie blickete aber wider dar
und nam irs wunden kindes war.
da det er uf die augen
krenklich und daugen.
da er sie beide ane sach,
getruwelich er zu in sprach
< maria, muter min,
johannes sul din sun sin!
johannes vil gueter,
maria si din mueter!>
da bevalch er die muter magt
dem der an kuosche nie verzagt:
daz waz johanni dem tegen.
er nam sie fuerbaz in sin pflegen.
jhesus wiste nu gar wol
daz die zit het irn vol,
und ez komen waz zu den tagen,
und daz der hohen wissagen
beide ir rede und ir wort
waren komen an ein ort,
daz die schrift alle gar
erfullet worde und offenbar.
jhesus an dem cruoce ho
sprach ein wort< sitio>.
(< mich dorstet> also betutet ez sich.)
zuhant lief ein wuoterich,
der nam ein ror in die hant,
einen swam er dar an bant,
in dem swam er verbark
suoren eßich und gallen ark.
er bot ez im zu dem munde:
da nam er in an der stuonde.
die schrift waz gar erfuollet her.
< consummatum est> sprach er.
< ez ist alles vollebraht,
waz von mir ie wart gedaht.>
mit einer stimme er luote rief,
daz manig man dar zu lief.
die wort die waren< eloe,
lamazabatany?>
< got, min got, vater min>
daz ist die rehte betute sin,
< warumb hastu gelazen mich?>
< minen geist den bevelhe ich,
vater, in din hende.>
zuhant nam er sin ende:
sin lip waz dot uber al.
daz heupt neigte er ze tal.
ein heiden quam dar zuhant,
der waz longinus genant.
dem brahte man ein scharpf sper:
< gebt mirs in min hant her
und setzt mirs an sin hertze
( mir duet we sin smertze),
so vollendet er sin not
und gelit von dem stiche dot.>
daz sper nam er in die hant
und stach also den heilant
durch die siten in die brost.
da er vollendet die jost,
do zoch er die lantzen groz.
ein ronse nach der lantzen floz,
bluot, wazzer als ein bach.
der selbe ritter nit gesach:
do floz daz sper hin zu tal
dez doden blutes ein michel zal,
daz im die hende worden naz.
ich weiz nit ob er sich vergaz,
daz ers an ein auge streich:
daz vel zuhant dannen weich
daz im daz lieht het benomen,
sin sehen waz her wider komen.
dez wart longinus vil fro.
er bestreich daz ander auge do:
da wart er an der selben stunt
an beiden augen wol gesunt.
er sweig und ging von danne
und sagtes niemanne.
er gedahte in sinem muote:
< die man sint hie zu huote;
dun ich ez ieman ietze kuent,
so dodent sie mich zue stuont.>
er kam doch heimlichen sieder
zu den zwelfboten wider.
er neigte sich zu schulde
und gewan auch gotes hulde. der sele manunge umb dez reinen jhesus smacheit und dot.
o menschen sele, nu erschrik!
siech an dez hertzen jamers strik!
in gantzer gotes minne
leges in din sinne!
siech an, sele, nuo siech an
mit liebe disen werden man,
den wir alles bi uns sehen,
so wir dez siges im jehen.
armer mensch, nuo siech
( nym die bitterkeit an dich!)
din got, wie er gekronet gat,
do mit man in versmeht hat!
o sele, laz dir dun we
daz dusent stiche oder me
sin zartes heubt hant zerslagen.
den purpur rot must er tragen:
daz wart im durch smacheit,
nit durch ein ere an geleit.
daz scepter wolter auch tragen
do mit sin heubt wart geslagen.
in laster spoten viele sie
zu der erden uf ir knie:
< wiz gegruoßet, kuenig her
von israhel! du bist der
der den tempel wirfet nider
und in schier machet wider
gantz als e in drin tagen.>
sin hals, sin heubt wart geslagen
und sin zarten wangen:
die waren uber gangen
mit speicheln und mit slime.
ez mag nieman mit rime
die smacheit alle gar duon kuont
die sie im daten zu der stunt.
sich, sele, wie dez himels wirt
gelestert und gesmehet wirt!
in bitterkeit soltu daz clagen
daz er daz cruoce muoste tragen
biz an die stat do er sin leben
umb uns menschen solte geben.
mit mirren win getrenket,
galle wart im geschenket.
gezogen an dez cruces banc,
an dem cruce waz sin dranc
ezzig suor und stark
den man in den swam bark.
bi aller dieser smeher sluot
waz er gedultig und guet.
ein wort uz sinem muende gie,
daz uf ertriche nie
gehort wart dem wort glich:
er sprach< got, min vater rich,
vergip in diese schuolde
und laz sie haben hulde!
sie wißent waz sie haben getan:
du solt in ir schult verlan.>
armer mensch, nu siech an,
merke diesen guten man,
der in aller siner not
nye kein wider rede gebot!
ez wart nie von im gesagt
daz er trauwet oder clagt,
noch daz er wer unschuldig:
so gar waz er geduldig
und guotig zuo allen stuonden
gein den verfluchten huonden.
sele min, du must jehen
daz du mit augen nie gesehen
habst so guotlichen man.
mensch, in din hertze schrib an:
nakt ist er gestanden
in schentlichen banden,
sin huot durch geselt und geslagen:
sele min, daz soltu clagen.
zwischen zwein schecheren
hingen sie den meren.
an dez heren crueces stam
genegelt wart daz gotes lam,
und nach dem dode ein scharpfes sper
wart durch sin hertze gestochen her,
daz man daz bluot fliezzen sach
von funf wuonden als ein bach.
ach, arme sele, nu zuor smiltz!
lege dich uff der buße filtz!
gip zehende und stuore
mit der buße fuore!
ir augen sult dießen,
zeher her uz gießen,
slahen uf den herten stein,
daz hertze, daz ez werde in ein
mit sele und mit dem muete
wie ez dem reinen blude
gedankt werde an der stet,
daz crist durch unser suonde det. die grozen zeichen und wunder die an cristes dode geschahen.
o sele min, nuo soltu jehen
wie du vollen hast gesehen
waz martel, scham und leit
jhesus crist het an under scheit:
der hat doch erbarmet dich.
nu siech und nim in dich,
uber dich und under!
fur allen dingen wunder
die groze kraft und die maht
die der vater hat betraht!
als man an der schrift laz,
do der sun dot waz,
betrubt worden schiere
die elementen viere.
die sunne und der mane
worden liehtes ane.
von der sehsten stuonde
vinstern ez begunde,
glich biz uf die none:
do schinen sie aber schone.
die vinsternisse gie glich
gemein uber alles ertrich.
der umhang in dem tempel
gap ein groz exempel:
von einander er wart
glich mitten zer zart.
die erde bibte gliche:
die herten steine spilten sich,
die greber worden uf getan.
do erstuent manig doter man
der do noch manige vart
zu jherusalem gesehen wart.
o mensche, gedenke zu dieser frist:
weist du nu wol wer der ist
mit dem erde und himelrich
so gar sere betruebt sich?
sin dot den doden leben git.
von dem daz tempel duch sich wit
zerzerret ab her,
merk, mensche, daz ist der
der eine durch dez menschen heil
geborn wart an suenden meil,
jhesus der loesere,
mensche und got were.
er ist mit mordern gezalt,
do er an daz cruece wart gestalt.
er wart verworfen und verkorn
als daz zue untziten ist geborn,
von der unseligen judischeit:
sie hat doch jamer und leit
uf sich selber gnomen,
da von sie niemer mag komen.
die schonste forme, als man laz,
von allen menschen kinden waz:
der ist worden uns geneme,
den jueden wider zeme.
er ist vor uns worden wont,
uf daz wir wuerden gesont,
durch unser suende geslagen:
dez suelle wir im dank sagen.
er ist worden vor uns pfant
und ist ein opper gesant
dem vatir gote von hymelrich:
dez oppers, mensche, frawe dich!
wir warn alle gar verlorn:
do zer fuerte er den zorn
do mit wir in sunden strebten,
und daz wir mit got lebten. manunge zu dem vater.
siech ab her, hoch gelobter got,
siech ab her, deus sabaoth,
von diner wonuenge ho,
de celorum habitaculo,
von dez himels throne.
got, der rehten krone
wir nigen an dine fuoße.
nu siech an diese bueße:
wie der ungemeilte,
unschuldeclich verdeilte,
din heiliges kint jhesus crist,
der unser erbe furste ist,
lidet zu urkuende
fuer siner bruder sunde.
nu wiz uns gnedig und guet!
siech wie unsers bruder bluot
von dem cruce ruofet
zuo dir, und wie ez wuefet
umb unser veige missetat,
die er uf sich geladen hat.
got herre, vater! erkenne,
nim in, din genenne!
dez, rehten josebs wat,
die man im abgezogen hat,
gar rein, luter, heilig,
bluet var und meilig
wart er, do er die pressen trat,
daz caritas in duen bat.
< ein lasterberes, boses dier
hat joseph, minen sun zier,
zer zerret und erbißen
und hat sich da geflißen
daz ez sin schon varwes kleit
blut var hat an geleit.
ez hat zu allen stuonden
funf clegeliche wunden
gelan an siner reinen huet.>
wir wißen wol doch uberluot,
herre, daz din suen noch lebt
und in hohen wirden strebt,
der in daz ellende
von siner bruder hende
gekauft wart vor eigen.
der wil noch erzeigen
daz der draum sol werden
war. in himel und in erden
der drauom sol her fur treten.
ich muz gentzlich in an beten
der suenne und die mane
wider redens ane
und die zwelf sterren clar.
er gelebt, daz ist war,
er richset in egypten lant
und waz ir me wirt genant.
in himel und uf erden
wir sehen auch den werden
daz er an allen steden stet
da din gewalt uber get.
pharaones zuo kunft
hat er mit richer sigenuenft
gewelteclich er uber hert:
er hat sin volk von im ernert.
mit der goettelichen juegent
und mit der himelischen dugent
hat er die himel gar durch varn.
man sieht der reinen megede scharn
zu sines vater rehten hant
richesen, kuenig in ober lant,
in sines vater ane blike,
daz er dicke und dicke
der barmherzikeit wone bi,
daz er fur uns do si,
daz er unser bruoder ist
und unser fleisch, herre jhesu crist. sant bernharts rede.
< siech her abe, got herre!
emanuel! rex soter!
ein gruont feste aller witze!
nu siech in din antlitze
jhesu dines kindes,
dez kempfen dins gesindes,
der vil gehorsam wolte sin
und in dez herten dodes pin.
laz von dinen augen niht
die wunden mal von geschiht,
dar umb daz du gedenkest wol
der wunden und dez smertzen dol
do mit er dir zu bueße stat
vor uns und unser missetat.
woltest du, herre, gerehter got,
nach dines rehtes gebot
daz uf ein wage were hie geleit
dines kindes dodes bitterkeit,
do jhesus der zarte tegen
fuer uns hat gewegen
umb die sunde die wir han
gein diner gotheit getan -
werlich so were die not
und der bitterliche dot
grozer ferre danne daz,
daz du, herre, dinen haz
durch sinen willen liezest wol,
ob man dich gnaden manen sol:
beheltest du dann dinen zorn,
so sin wir alle gar verlorn.
waz hilfet dich daz? nue nym war:
wir sin doch din geschepfede gar.
gnade und ere si dir gesaget,
sit uns die selde ie wart betaget:
du hast din einig kint gegeben
in den dot durch unser leben,
der zu allen ziten
nahe bi diner siten
nach unser notikeit
ein fuerspreche were bereit
und worbe uns nach hulde
und ledigte uns von schulde.>
die rede hebe ich wider an
do ich sie vor gelazen han.
do jhesus an dem cruece erstarb,
sin dot daz leben uns erwarb.
zu dem rihter pilato
ging ein edel man do,
joseph waz sin nam erkant,
von arimathia genant,
getruwe und gewere:
er bat den rihtere
umb jhesu, den doden man.
der rihter sprach< ez si getan.>
er sprach< doch ist er ietzunt dot?>
die warheit man im dar enbot,
er were dot sicherlich:
daz duhte sie alle wuonderlich.
do ging der getruwe man
den ich hie vor genannt han,
sinen kneht er mit im gen bat.
do er kam an die selbe stat,
bi dem cruce stunt alda
die trurige maria
( johannes stuent auch do bi),
ander reinen frauwen, dri
maria( cleophe und jakobi
und magdalena und salomi)
und juoden, heiden ane zil,
die dannoch spotes driben vil.
leitern hiez er dar tragen,
die bosen hiez er dannen jagen.
etlichen blibens waz gedaht
biz er zuer erden worde braht.
die leitern man hin uf zoch:
wann er waz von der erden hoch
daz in nieman kunde gelangen.
hammer und zwangen,
seile, strike warn komen,
da mit er worde ab genomen.
die nagel warn als groz
daz sin die diener verdroz.
wurgen und rudeln,
ziehen und schudeln
mit zwangen, und mit hemmern
klopfen und demmern
muosten sie do pflegen vil.
die nagel waren uber zil
getriben in dez cruces bogen,
mit noten worden sie uz gezogen.
do liezen sie den werden
mit seilen zu der erden.
der edel joseph zu in ging,
in sin arm er in enpfing.
mit bluot begozen und bloz
legte er in marien in ir schoz.
do sie in vor ir dot sach,
daz ir daz hertze nit enbrach,
daz nam sie selber wuonder.
ieglich glith besuonder
beschauwete sie behende.
sie sprach< ich gar ellende,
wie han ich min kint verlorn!
daz ich wart ie geborn!>
da schauwete sie im die fuoße clar,
die waren im durch slagen gar,
zer zerret und zer stochen.
< waz hant sie gerochen
an dir, dugentricher man?
nu hast du sunde nie getan.>
sie sach im an sin heubt:
daz waz so gar verteubt,
zerstochen mit den dornen.
< nu we mir verlornen,
mir ellenden armen!
woelte sich ieman erbarmen
uber mich und neme mir daz leben!
daz woelt ich gern durch dich geben.>
da sie die siten an gesach,
ein swert ir durch daz hertze stach.
< ach jamer, leit und groze not!
daz ich nit mag geligen dot,
daz muoz min groze clage sin.
ach hertze liebes kint min,
jhesus, du reiner junger tegen,
nu ist din reiner lip mit slegen
zer slagen und zer bluowen!
jamer und den ruowen,
die wile ich leben, sol ich tragen.
ey lieben luote, helfent clagen
diez groz leit und diesen mort!
ach liebes kint! ach reiner hort!
ach aller freuden anger!
du weist wol wie ich swanger
din von dez engels muende wart
an alle mal, ane suenden vart.
waz hastu, du kuoscher man,
an diner menscheit getan?
du hast dich gern gegeben
in diese not. ach, daz ich leben,
daz ich dich doden sehen sol!
lieber sun, du weist doch wol
wie du geborn worde
von mir an smertzen borde:
du bist dez hohen gotes kint.
ach wie daub und wie blint
die boesen jueden sint gewesen!
hedest du gewoelt, du werst genesen.>
sie sach im an der siten
den grozen stich den witen.
sie sach sin hertze gar durch bort
mit der starken lantzen ort.
zuhant daz swert in sie stiez
daz ir her symeon gehiez,
do sie in in dem tempel druog.
slege sie zu dem hertzen sluog.
dez libes craft ir gar entweich:
sie wart gruen und bleich
und seig zu der erden nider.
von leide krachten ir die glider.
ir hertze daz leit groze not
und waz an kreften halber dot.
johannes der getruwe man
nam marien hin dan.
er sprach< maria, la daz clagen!
ez geschiht noch in kurtzen tagen
daz du in mit freuden leben sihst,
daz du der warheit mir gihst.
er sprach zu maniger stunde
mit sinem gebenedieten muonde
daz er diesen smehen dot
wolte liden durch dez menschen not:
doch muz ez uns ein jamer sin.
ach zarter herre! ach fruent min!
nehtin spate daz geschach
daz ich dich in der gotheit sach,
da ich uf diner brueste entslief.
da laz ich der wisheit brief
und daz heimlich wuender
daz got mit dir besuender
wirket in der menscheit im:
du mensche, er got, du got mit im!> marien magdalenen klage.
maria magdalena sprach
< du lieber gast, owe mir! ach,
sol ich nuo leider niemer me
din wirtin sin, als ich waz e?
ey martha, liebe swester min,
wie clagest du den gast din?
lieber bruder lazare,
billich soltu clagen me
und fuer uns gar besuender!
ach got, waz sint die wunder
die an dir begangen sint!
ich weiz wol daz du gotes kint
bist an alles zwifels bont.
du bist fuer den menschen wont,
dot erslagen worden.
du mensche in gotes orden,
du bist der sunder bejag!
nu we mir daz ich an diesen tag
ie gelebt han biz her!
nu lit hie dot mins hertzen ger,
min gast, min herre und min trost,
der mich von suenden hat erlost.>
die marien swestern waren,
die sach man auch gebaren
mit clegelichem ruowe.
manige clage nuewe
waz da nider und hoch,
biz ez uf den abent zoch.
joseph der vil guete
clagte in sinem muete:
er waz jesus juenger auch.
mirre und wirauch
hiez er bringen dar mit fliz.
ein duch, daz waz sne wiz,
do wart er in gewuenden.
er druckent im die wuenden.
da wart sin lip, daz ist war,
schon wis und clar,
und der kleinen wunden meil
waren allesament heil,
daz er der schonste tote waz
von dem ie kein man gelaz,
wie wol er vor were
bleich und unahtbere.
nit wann die fuonf wuonden
blieben offen und unverbunden.
joseph hatte einen sark
gezuget mit vil maniger mark,
da nie kein lip waz in geleit:
er waz von marmelstein bereit
in einem schoenen garten.
dar druegen sie den zarten
mit jamer und mit clage vil,
daz were geschriben uber zil.
der waren wisheit buoch
wart gewuenden in ein duch.
man leit in in einen sark stein.
do wart joseph in ein
daz er uber daz grab leit
einen stein waz groz und breit:
daz geschach von dem manne.
da gingen sie von danne:
jhesus quam alleine.
der frunt si, der weine!
do jhesus nu begraben wart,
do gie der bischof kayphas,
und die pfaffen fursten waren
bi den selben jaren,
zu dem rihter pilato.
ir aller rede stunt also:
< wir gedenken wol der mere
daz der truogenere
dicke und manig warbe sprach
und manigem menschen verjach
er wolte ersten in drin tagen.
herre, nue sol dir wol behagen
daz du dez grabes huodest wol
mit hude, baz dann man sol.
da von, herre, nim sin war:
ez quemen lihte sin juengern dar,
heimlich und verholn
worde er lihte verstoln.
so sprechen sie danne ueffenbar
ez were gentzlich und war
daz jhesus were erstanden:
daz zelt man uns zu schanden,
und were der lesten irrunge zil
boser dann die erste vil.>
do sprach der rihtere
< ich versten wol die mere,
ir redent dar an vil rehte.
nement ritter und knehte
und huedent dez grabs: daz ist min rat.>
sit er so gesprochen hat,
sie namen sariande
die in der rihter sande,
ritter und armigeri.
dar kam ein michel rotte schiri
in den garten fuer daz dor.
der hueder bleip ein deil da vor,
daz ander teil waz dinne:
sie huten wol mit sinne.
nu seht ob sie niht wueten:
waz hilfet sie ir hueten?
der alle ding beslozzen hat
in siner hant, der neme den rat
mit yme selber und quam dar:
er nam synes eygen sones war.
do wart ein lieht und ein glast
daz dez sehens in gebrast.
ir reden wart zer storet,
ir sin der wart verdoret.
sie horten doch die richen wort,
aller wort ein uber hort:
< im wart gegeben der gewalt
in himel und erde manigvalt
und in der helle feste>
( die heimlichen geste
gewonnen daz boden brot):
< er lebt nu der e waz dot.>
dez waz groz der engel schar
riches lop mit stimme clar,
da waz himel wonne.
noch liehter dann die sonne
wart alle die mittenaht.
vor dot und in unmaht
lagen do die heiden:
sie waren nach verscheiden.
crist und der himel schar
furen mit einander dar,
hin abe zu der helle dor.
mit gewalt fuer dar vor.
er stiez an die porten
mit diesen hohen worten:
< attollite portas
principes vestras!>
dar nach waz der rede me:
< et introibit rex glorie.>
daz ist in dutsche< dunt uf die dor,
der eren kuenig ist da vor!>
der fursten sprachen< wer ist da?
wer getar komen uns so na?
wer ist der da vor
so vaste stozet an daz dor?
wer mag daz sin?> sprachen sie.
< duet uf der eren kuonig hie!>
er stiez daz dor, daz ez zebrach.
adam in uz der vinsternusse sach.
die helle die wart luter var,
lieht als der tag clar,
daz alle die gesahen,
die verren und die nahen:
ez wart himelrich do.
die gevangen worden alle fro:
adam und auch eva,
manig heilig man waz da,
der viel vor tusent jaren
alda gevangen waren.
adam sprach< ich sehen die hant
do mit der heilant
mich maht in dem paradise
mit gotlicher wise.>
ein groz geludem wart vernomen.
sie sprachen alle< do ist komen
der gewuenschte lange trost.
freuwet uch alle, ir sit erlost!
uns ist die freude nue betagt
von der uns lange ist gesagt.>
adam nam er mit der hant
eva ging mit im zue hant
mit adames kinden.
do bleip nieman hinden
der in siner e mit gotte lebt
und nit in boser bosheit strebt.
sie fueren hin mit freuden wis
in der wonnen paradis.
da warn sie inne bis an die zit,
als ez an der schrift lit,
bis der hohe gotes barn
zu sinem vater wolte varn. wie jhesus von dem dode erstunt.
die gesegente engel schar
und jhesus sele fuoren dar
do man in begraben hat
zu jherusalem in der stat.
die engel namen ab den sten.
do wart lip und sele ein
gantzer mensche und got.
der hohe vater sabaoth
hat in uf gewecket.
sin lip wart bedecket
mit gantzer goetlicher kraft:
er waz worden sigehaft.
der dot waz mit im erstorben.
nu hat sin urstende erworben
uns ein urstende.
der fluch hat ein ende:
wir mogen bas gedingen.
nu solle wir alle singen
< crist ist erstanden
von dez dodes banden!
dez solle wir alle fro sin,
wann er uns von der helle pin
gerettet als ein kempfe hat:
gelobt si sin majestat!> sant anshelmes rede.
anshelmus schribt daz
( man sol sin auch gleuben baz
dan anders iht: daz duenkt mich,
der warheit ist ez wol glich)
daz jhesus aller erste wart
zu siner lieben muoter zart
an der selben zit zuhant,
da er sie in grozem jamer vant.
der braht er liebe mere,
daz er erstanden were.
dar nach erzeugt er sich do
marien von magdalo.
dez grabs huotere
sageten diese mere
wie sie heten gesehen
daz lieht und daz clare brehen,
< und der starken engel schar
kam ein michel teil dar.
den obern stein sie worfen abe,
jhesus stunt uz dem grabe
lebendig und wol gesuont.
er fuer do hin zu stuont.
er waz clar und lieht,
daz in berueren mohte nieht
weder zunge oder muont.>
die juoden sprachen an der stunt
< lat die rede also ligen
daz sie blibe verswigen,
dar umb geben wir uch solt,
beide silber und golt.>
die huter gern taden
daz sie die juoden baden.
ez half sie doch nit umb ein har,
wann ez wart uber al offenbar.
da der sabbat fuer kam
und die vire ein ende nam,
maria magdalene,
jacobi und salome,
den druerig waz gar ir mut,
sie kauften salbe, die waz guet,
und wolten jhesum den begraben
in dem grabe gesalbet haben.
die frauwen redten wider ein
< wer sol uns den grozen stein
welgeln von dez grabes dor?>
da sie kamen hin vor,
da waz der stein ab getan.
sie sahen einen juongen man
sitzen zu der rehten hant:
do erschraken sie zuhant.
sne wis waz sin kleit,
do mit er waz an geleit.
er sprach zu in< wen suecht ir?
daz sult ir, frauwen, sagen mir.
ir suchent jhesum von nazareth,
der an daz cruocze wart gebret?
er ist erstanden: wesent fro!
gent hin und sagt petro
und den andern juongern da:
« er kuemet zu galylea
fur uch. alda sehent ir in. »>
sie worden fro und gingen hin.
maria von magdalo,
sie stuont druorig und unfro,
sie clagte und weinte,
jamer sie bescheinte.
frauwe caritas besunder
hatte der liebe zuonder
besloßen in ir hertze.
irs zarten frundes smertze
und sin bitterlicher dot
waz ir ein bitter hertze not
mit jamer wol bewollen.
daz bezeigte sie in vollen,
da die juongern fluhen gar:
da volgte sie in der juoden schar
in den dot bis in daz grab.
sin dot irm hertzen smertzen gab.
man sach die claren reinen
duen anders nit dann weinen.
mit suftzen und mit ungehabe
stunt sie hie vor, bi dem grabe.
in jamers smertzen hatte sie pfliht
und kam auch von dem grabe niht.
diz schribt uns johannes.
so gloset ez orienes
in der heiligen omelia.
er fragte warumb maria
in solichen jamers banden
bi dem grabe si gestanden?
er fragte aber da bi
warumb ir groz weinen si?
ob uns ir do sten solle fromen,
oder von irm weinen freude komen?
die liebe hiez sie do uf sten,
daz leit hiez weinen mit ir gen.
sie sach umb her und dar,
und nam vil druriclichen war
ob ir die liebe jehe
daz sie jhesum sehe.
ein nuowes weinen hub sie an:
sie fuorhte daz ir der zarte man
jhesus genomen were,
den sie da suohte in swere.
ir jamer daz wart zwifach.
ein jamer rede sie do sprach:
< der dot hat dich mir benomen.
herre, wo bist du nue komen?
ach, daz ich ie wart geborn!
han ich dich uz dem grabe verlorn?
nu ist min jamer nuewer.
jhesu vil getruwer,
lebendig het ich dich verlorn:
nu ist unfreude mir geborn,
daz ich dich doden nit mag haben.
von freuden bin ich gar geschaben
und alles drostes bin ich an,
nu ich din lip nit funden han.>
da sie dez libes nit envant,
ein schrek kam ir so zuhant:
sie vorhte daz die karitas,
die stark in irm hertzen waz,
verduerbe in irm hertzen baz
und worde an siner liebe laz:
funde sie den lieben lip zu stunt,
so worde ir hertze baz entzunt.
maria brahte salben:
sie wolte in allenthalben
zertlich gesalbet haben.
sie wande in vinden da begraben:
do waz er in entzuocket
und wart ir drost verruocket.
als maria die suße
salbte sine fuoße
in symons hus zur wirtschaft
mit zeher und mit ruwen craft,
also wolte sie den begraben
in dem grabe gesalbt haben,
gebalsempt und gewortzet.
ir freude wart gekortzet.
do sie irn lieben nit envant:
mit clage sie ir hende want.
als wir an der schrift lesen,
ir clage die waz e gewesen
allein umb ir missetat:
daz sie nu geweint hat,
daz waz umb irs meister dot,
do von ir hertze in nuwe not
mit kraft waz gedrungen.
< ach, wie ist mir geluongen!
daz ich ie wart geborn!
han ich den doden lip verlorn
der mir von gnaden hat geben
dez libes und der sele ein leben?
min salbe ist verdorben:
die verlust hat mir erworben
daz ich iemer weinen muos.
weinens wirt mir niemer bues:
wann min sorge ist nuwe,
zwifalt ist min ruwe.> wie johannes und petrus zu dem grabe lieffen.
die heilige schrift stet alsus:
johannes und petrus
warn mit grozzer ungehabe
mit ein komen zu dem grabe.
da sie sin nit funden,
sie gingen zu den stunden
und ließen sie alleine.
maria zart, nu weine!
weinens ist dir worden zit:
die jamerkeit dir weinen git.
maria stuent mit ungehabe
und weinte sere vor dem grabe.
die hende sie zu himel bot:
sie sprach< ey herre, were ich dot,
so hede ich drost funden aldort,
den lieben herren und den hort
der doder hie verlorn ist,
lebendig dort. ey sußer crist,
du weist doch wol, du sele bejag,
daz ich an dich nit leben mag.>
ir augen warn bluet rot.
< die liebe ist starcker dann der dot.>
ir wangen bleich und sal
die zeher wiltzen zu tal.
krank wart ir daz heubt,
die sinne wart sie beteubt:
sie wist nit ob sie gesach;
enpfinden, horen ir gebrach;
sie waz sinne lere,
sie wist nit wo sie were:
doch waz sie allessampt da
bi irm liebe und nit anders wa. von marien undrost.
sage an, maria, reines wip:
waz undrostes hat din reiner lip,
da du keme zu dem grabe
und dir die juongern gingen abe?
ir warnt doch an einer schar:
du blibe alleine.< an alle var.>
warumb det du dez?< nim war:
daz waz von grozzer minne gar.>
nu sprech ich aber als e:
diner liebe waz noch me.
maria kuende anders niht:
zu jhesus liebe waz ir pfliht.
alles daz uf erden ist,
daz waz ir alles als ein mist.
vorhten sie sich vergaz,
zu allem kennen waz sie laz:
sie kante nit uf erden
dann den reinen werden
jhesum, aller selden gueft,
den sie suochte bi der krueft.
daz waz doch besunder
ein gierliches wunder
daz sie sin nit enkante
biz er sich selber nante.
gleubt mir: het sie gedaht
an die wort vollenbraht
die er uz sinem muende sprach,
da sie in horte und sach,
< ich wil an dem driten tage
ersten von dez dodes slage>,
so het sie nit geweinet
nach trurikeit bescheinet.
het sie baz bedaht sich,
so were sie gewesen frolich,
daz uns daz ellende
von siner werden urstende
der helle were gevirret,
und daz der duefel geirret
worde an siner veikeit,
die er zu dem menschen dreit.
er sprach uz sinem muende
do vor zu maniger stuende
daz sin dot in daz leben
solte mit sigenuenfte geben.
der rede hade sie vergeßen
von jamer ubirseßen.
sie weinde als sie ging.
ir gesiht sie geving,
daz sie sach in daz grab.
ein schrek ir daz sehen gab:
sie sach zwen wol gezirte man
zu dem heubt und zu den fueßen stan,
ir kleit waz wiz als der sne;
ir schreken waz dannoch me:
ir antlitze waz mit wuender
als dez blickes zuender.
zu der frauwen sprachen sie
< wip, waz weinest du nue hie?>
maria, du hast zu stuenden
bezzern trost fuenden
dann du selber dehte
da du die salbe brehte.
du hast gesucht einen
mit jamer und mit weinen:
du hast zwene fuenden do.
einen menschen sucht du jo:
zwen engel hast du funden,
die diner clage wunden
mit troste wollen heilen
und weinen von dir teilen.
mich dunkt, maria, gar wol,
ob ichs mit urlabe reden sol:
den du mit clage hast gesuecht,
daz er luetzel hat geruecht;
mich duenkt daz er din weinen
nit neme in sin meinen;
mich duenkt daz im din smertze
iht ge zu sime hertzen.
du rufest im: wo hoert er dich?
du bidest in: daz ist dir glich;
und suchest in zu allen stuonden,
und hast in nirgent funden.
du slehest faste an daz dor:
er duet nit uf, du stest da vor.
du volgest nach: er fluht dich.
wie hat diz ding verkeret sich!
eya leider, waz ist daz?
sol die liebe in einen haz
ane schult sin gekeret?
so wirt din leit gemeret:
der dich lieb hat gehabt,
daz sin liebe vor dir snabt.
du hede sie liep, do du so
vor symon phariseo
sie entschuldigte sich und schonte,
da sie symon honte
und sprach sie were ein sunderin:
da neme du sie in den schirm din.
du legte ir abe ir swester clage
mit diner zertlichen sage.
wilent e do lobter dich,
da du, maria, rueweclich
wusche sin fuße zart
mit zehern, do din har wart
den fussen sin ein wusche duoch:
da benam er dir den fluch
da du mit were gebuenden
von fremden und von kuonden.
er sante dicke nach dir
und sprach< martha, bringe mir
mariam, die swester din!
die sol huote bi uns sin.>
ir rede waz so vil me:
< magister adest, vocat te:
jhesus, der meister sinne rich,
der ist komen. sicherlich
er heischet dich, nuo kuom zuhant!>
da sie der kuonfte enphant,
sie enpfing dich mit grueßen
und vil zu dinen fueßen.
du droster, guter jhesus,
zu marien spreche du alsus,
da du sie drurig sehe
umb lazarum, du jehe:
< lieben frunt, waz druerent ir?
wo ist sin grab? daz sagent mir!>
da du sie sehe weinen,
da kuende du wol meinen
daz ez dir were in druewen leit.
du weinte, als die schrift seit,
und durch din rehte truwe,
die alt waz und nuewe,
grife du an der truwen rueder
und erquickete in iren brueder:
du breche ir trueren und ir leit,
daz in freude wart bereit. dez meisters frage.
o jhesus, sueßer suene man,
waz hant din juengern getan?
haten sie ie die sueßekeit
die in din hertze waz geleit,
betrubet ie mit ihte?
nein, sie zwar mit nihte.
sage du, sueßer jhesu, mir,
warumb fluhest du dann von ir?
sol dann daz ein sunde sin
daz sie durch die liebe din
gingen da du were begraben,
als wir e gelesen haben,
vor den allen andern dar,
neme dez doden libes war
mit salben und mit aromat,
als die schrift gesagt hat?
da sie din da nit envant,
da lief sie truorig do zuohant
und sagte daz den juengern gar.
sie ging mit in wider dar.
da sie dar mit ir kamen
und sin da nit vernamen,
sie gingen hin. maria bleip.
vil zeher gießen sie da dreip:
ander sunde det sie sit nie.
ist daz sunde, daz det sie ie:
weder offen und dauogen
mag sie sin nit gelaugen.
ist ez dann nit suende,
jhesu, du drost, so kuende,
warumb fluhest duo dann die
die dich mit truwen suochte ie?
du liezest dich noch suochen
vinden die din geruochen.
du spreche uz dinem muonde
< wer zu der morgen stuende
wachet mir, der vindet mich.>
o jhesu, nuo bedenke dich
wie dis gar getruewe wip
gar fruehe dinen reinen lip
suehte in jemerlicher pfliht:
dar umb liez du dich vinden niht?
warumb hastdu der zeher floz
die sie durch dich in druewen goz,
nit getrostet, reiner man,
als du da hette vor getan?
da sie dich umb den brueder bat,
da droste du sie an der stat.
bruder jhesu, ich spreche me:
hetest du sie liep als e,
du enliezest sie nit lange
gen in jamers twange. manuenge zu jhesu.
o werder mensche und gezueg,
die rede in din gnade bueg
die du spreche zu einer zit,
als ez an der schrift lit:
< maria einen deil erwelt
daz vor daz beste wirt gezelt,
daz von ir nit wirt benomen.>
also ist die warheit an uns komen.
werlich sie hat daz beste teil
erkorn, daz ist ir heil.
sie saz zu dinen fußen
und horte die gar sueßen
wort von dinem muende,
nit eins: zu maniger stuonde.
sie hat daz beste erkorn:
daz were du, jhesu hochgeborn.
sie hat allein erkorn dich:
ir kiesen daz waz wislich.
wie? ist daz war? sage mir:
ez wirt benomen nit von ir?
sit daz du genomen bist
von ir, sueßer jhesu crist?
ist dann daz sie dich nit verloz,
daz beste teil daz sie erkoz,
dich selber, herre: waz meinet sie
daz sie sere weinde hie
mit so grozer ungehabe?
waz ist ir suechen bi dem grabe?
zwar du bist ir nit genomen:
wann du bist nie kein zit komen
von irm hertzen noch von sinne,
sie habe die ware minne
beide offenbar und taugen.
du were wol irn augen
entzuecket, als ich sage hie:
du keme ir uz dem hertzen nie.
maria vil getruwe,
du spreche in jamers ruewe
< ist daz ich von hinnen gan
und bi dem grabe nit bestan,
daz muz bringen mir den dot:
so ist daz min ander not,
blibe ich hie, daz ist ane trost.
sus twinget mich der sorgen rost.
ach ich freudenloßes wip!
wie dorehte was myn krancker lip,
daz ich von ime ie bekam,
do man in von dem crucze nam
und man in leget in daz grap!
ey aller selden urhap!
ach daz ich ie wart geborn!
sit ich minen herren han verlorn,
ich wil ersterben alhie:
so getruwe ich wol daz si
mich begraben hie bi,
daz ich dem grabe nahe si.> wie er marien erschein.
maria weinte und clagte,
wann jamer ir hertze jagte.
von aventure daz geschach
daz sie uber rucke sach:
do erschein ir ein man
als ein gertener getan.
sie enwiste nit wer er waz.
er sprach< mulier, quid ploras?
wip, sage an, waz weinest du?
wen suchest du? daz sage nue.>
o bone jhesu, trostes hort,
war zu waz gut daz frage wort,
daz du die frauwe reine
fragtest umb ir weinen?
sie weinte, als sie selber jach,
da sie in mit iren augen sach
smehen und vahen
und schemlichen hahen
an ein cruce als einen diep,
den sie hate von hertzen liep:
und fragtest doch die reinen
warumb sie dete ir weinen?
sie sach die reinen hende zart
da mit sie gesegent dicke wart
von sinem muende sueße,
sie sach daz sine fueße,
uf die sie mit jamers lost
hatte geweint und gekost,
mit nageln wart durch slagen:
solte sie nit weinen und clagen?
doch fragtest du die reinen
< wip, waz ist din weinen?>
sie sach daz din sußer geist,
aller selden volleist,
schiet von dinem libe:
da sprech du zu dem wibe
< weinest du? waz wirret dir?
wen suchest du? daz sage mir!>
den sie wiste so begraben,
den sie gesalbet wolte haben,
den wande si verstoln sin,
daz gab irm hertzen smerzen pin:
doch fragtest du die reinen
warumb sie tede ir weinen?
du were den selben morgen
vor irn sinnen verborgen,
daz sie dich nit erkante:
in gute sie dich mante,
sie wande an alle vere
du werest ein gertenere.
sie waz dar an nit unsleht:
er was ein gertener gereht
der dem garten rehte dut.
er pflantzet manig kruodelin guet
uns sewet vil gueten samen:
sit er evam und adamen
pflantzet in dem paradise,
nach siner hohen wirde prise
er hat gepflantzet noch me
in alter und in nuewer e,
manigen werden gotes tegen,
den er gab den himels segen.
wissagen und zwelf boten,
den alle bosheit waz verboten,
sie sint auch dienere
din, vil hoher gertenere.
die selben habent sit gesewet,
gepflantzet und abe gemewet,
gerudet nider und getreden
daz boese krut uz gejeden,
daz edel krut begozen wol
mit maniger lere gnaden vol.
der garte hat auch baume vil,
edel krueter ane zil:
sin bauem sint auch worden groz,
daz im kein garte ist genoz.
< sage an, wo ist der garte breit?>
ez ist die werde cristenheit,
die selbe crist gepflantzet hat:
dar zu nam er sins vater rat.
da waz auch inne verdorret
vil manig baum verstorret,
biz daz fruht riche saf
der dorren baume wortzel traf.
ich meine daz minnen heiz blut
daz crist uz den wunden wuet,
daz manig dorre hertze sider
brahte in reines leben wider. wie man got vindet.
nu merke, mensch, nue merke:
din hertze in dugenden sterke!
ist daz din hertze begert
jhesum, dez wirst du gewert.
neige dich in demuet,
wiz barmhertzig und guet,
wiz stete an dinem sinne,
habe gantze gotes minne,
als maria hat getan:
so trost ich dich an allen wan
daz er naht nach morgen
vor dir nit wirt verborgen.
nimest du got in dinen sin,
er zeugt sich dir, du vindest in,
er wil sich vor dir nennen,
daz du in maht erkennen.
du darfst auch nit fragen me
wo jhesus si? und wo er ge?
bist du nit in dugenden laz,
so maht du in gezeugen baz
den do trueg ein reine magt:
dem si lop und ere gesagt!
diese rede laz ich stan,
diz buch heben ich aber an. wie jhesus retde mit marien.
maria magdalena
bleip nach den andern da
und ging in den garten
( und clagte den vil zarten)
von den andern hin dan.
do ging gein ir ein einig man
reht in der gebere
als ein gertenere.
do sprach sie so zehant
< herre min, du mir bekant,
sage mir: hast du in genomen?
oder war ist jhesus hin komen?
zeuge mir, herre, an die stat
dar man in gelegt hat!>
da sprach er zu stuonde
uz sinem sußen muende
mit sußer stimme< maria!> -
< min trost! min herre! bist du da?>
sie fiel im zu den fuoßen
und wolte den vil sueßen
begriffen haben dugentlich:
er drat ein wenig hinder sich.
sie vil aber fuer im nider:
er drat hinder sich wider.
sie sprach< herre und min got,
wie grundeloz ist din gebot!>
er sprach< maria, ruore mich niht
biz an die zit daz geschiht
daz ich zu minem vater komen.>
da sie die rede hede vernomen,
sie stunt ein wenig hinder sich
und sprach< herre, nuo wol mich
daz dich min augen hant gesehen!
nu muz ich fur war jehen
daz du bist mensch und got.
herre, ich sten in dinem gebot!
daz du gebuodest, daz sol sin,
got, trost und lieber herre min!>
er sprach< maria, gang zuhant
und sprich ich habe dich dar gesant,
daz sie mit siten wesen fro.
und sage dem weinenden petro
daz er sich furbaz wol gehabe,
du sist gewesen bi dem grabe:
ich kuemen zu galylea,
da sie mich alle sehent sa.>
zuhant verswant er von ir.
do stund ir hertze und ir gir
daz ez die juengern wisten gar
und die freudelose schar.
petro wart ez kunt getan:
johannes der getruwe man
liefen mit einander dar
und namen zu dem grabe war.
johannes lief im verre vor:
petrus lief in sime spor,
so im beste dohte:
nit wol er laufen mohte.
maria von magdalo
kam gegen in aldo.
< maria, waz hast du gesehen?>
sprachen sie< daz soltu jehen.>
sie sprach< daz waz ein engel schar,
daz grab waz ledig und offenbar,
ein wißes duch und cleit,
do mit er ins grap wart geleit.
der ueber zarte jhesus,
dez grab man vant alsus,
der ist erstanden sicherlich.
er sprach selber wider mich,
daz wil ich uch fur war jehen,
zu galylea sult ir sehen
in lebendig und wol gesunt.>
dez freuweten sie sich zu stuont.
zu jherusalem wart wuonder:
sie freuweten sich besuonder
waz sie gemeine sahen.
diese und jene jahen
< wer mag dieser man gesin?
die sunne bark irn schin,
die steine worden zer cluben,
daz ertrich muste toben,
der umb hang zerzart sich:
diz ding ist gar wuonderlich.
so wirt fuer war nue gejehen
er si lebendig gesehen:
daz muoz sin von gotes kraft,
daz er mit gote si behaft.>
die andern sprachen< ez ist niht:
ez ist ein zeuberlich geschiht.>
also ging die rede in twer
beide dort und her.
doch liez jhesus besuender
die starken gotes wuonder
sine lieben fruonde sehen,
die mit uns der warheit jehen
und die zu der großen hoch gezit
geladen waren in der zit. wie jhesus mit den juengern ging.
als ich ez an der schrift laz,
do der oster tag nu waz,
uf der strazen gingen do
zwen guete man gein jhericho.
sie retden alle besuender
von dem grozen wuender
daz in der stat geschehen waz.
der eine hiez cleophas.
do ging jhesus fuer in dar
als ein bilgerin gevar.
er sprach zu in< waz redent ir
mit einander? sagent mir
uwer rede als sie lit!
als druorig ir beide sit:
waz sint die fremeden mere?
und waz sint uwer swere?> -
< in nomine domini!> sprachen sie.
< du bist ein bilgerin; allein hie
zu jherusalem in der stat
ist dir niht kuent die groze tat
die die jueden hant getan
an jhesu dem vil guten man.
sie habent in gevangen
und an ein cruce gehangen.>
do sprach jhesus zu in
< ey, wie krang ist uwer sin!
ist uch iht die schrift kuent
die der wissagen muent
gesprochen hat von dieser not?
« cristus der muoz ligen dot,
der nach sol der here
varn in sin eigen ere. »
ez waz geschriben bi den tagen:
« dez vihes hirte wirt geslagen,
dez hirten schaf gestrauowet,
die werden ungefrauwet.
als ich dann wider uf gesten,
so wil ich fur uch gen:
zu galylea do sieht man mich. »
die rede ist allen dingen glich
daz komen si uf ein ort
der alten wissagen wort:
in uwern sin daz dribet.
salomon der schribet:
< in einem nit haz buoden
sprachen die unmilten juoden:
« wir suoln den gerehten man
mit gantzem unreht bestan.
er ist unsern werken wider.
wir suln in slahen der nider.
er giht er si gotes suen.
wir suln in von der werlte duen
und legen ein holtz in sin brot,
und einen lesterlichen dot
sollen wir im legen an.
ist er gotes suen dan,
er ledige in von unser hant. »
an die wort sint gemant.>
er sagte in der schrifte me,
der wissagen wunder e:
die schrift er in uf sloz.
mit wiser rede er sie begoz,
daz sie die warheit sahen
und der warheit mit im jahen.
do erbot er sich fuerbaz.
sie sprachen< laz ez ane haz,
lieber herre dugende rich,
blip mit uns! dez bitten wir dich:
der dag hat sich geneiget,
der abent sich erzeiget.>
do sie in begunden biden,
da bleip er mit guten siden.
mit lere er sie ubet.
do waz ir sin betrubet,
daz sie sin nit erkanten.
dez huses wirt sie manten
daz durch sine zuohtikeit
daz eßen schiere wurde bereit.
der wirt schuoff daz gar getrat:
dez ezzens waz da voller rat.
sie sazen zu dem tische:
do waz huenig und fische
und ander spise gar gnug
die der wirt dar truog,
beide win und brot.
gutlich er sich erbot.
da sie da gesaßen
und ezzens sich vermaßen,
da nam jhesus der heilant
daz brot in sin milte hant.
er brach ez uf und leit ez dar,
dez namen sie gar wol war.
daz waz glich nach dem siden
als ez schone were gesniden
mit einem schonen meßer glich.
alrerst sie erkanten sich
bi dem brot daz er brach.
der eine zu dem andern sprach
< verstest du nit zu dieser frist
daz der herre bi uns ist?>
nach der rede zuhant
jhesus vor in verswant.
daz waz in leit und unngemach.
der eine zu dem andern sprach
< ey, lieber frunt kleophas!
wie wol uns mit einander waz!
unser hertze bran als ein gluet:
sin suße rede waz so guet,
die wir von im enpfingen
uf dem wege da wir gingen.>
da daden sie die rede kuent
cristes fruenden da zu stuont.
ez stet geschriben also
in dem heiligen ewangelio
daz die juengern mit sorgen
waren heimlich verborgen
mit beslozzener tuore:
sie getorsten komen nit dar fuer.
da kam jhesus zu in drin:
er stunt mitten under in.
< pax vobis! ego sum> sprach er zuhant.
< fride si mit uch bekant.>
sie erschraken sere.
er sprach< nolite timere:
ich bin ez selber, vorhtent uch niht.
habent ir aber zu ezzen iht?>
so worden sie alle freuden var.
sie truegen huenig seym dar
vor in zu dem tische.
von einem bratfische
ein teil er az mit in do:
dez waren sie allesament fro.
sin suoße rede gap in drost
und nam sie von der sorgen rost.
< gehabt uch wol, ir bruder min:
ich wil dicke bi uch sin.>
als uns daz ewangelium giht,
thomas waz alda niht,
do jhesus komen waz aldar.
dar nach sagten sie im gar
daz jhesus bi in were.
er sprach< ez sint mere.
ich sehe danne der wunden vorch,
da die nagel gingen durch,
und min hant in sin siten
lege, in sine wunden witen,
so mag ich sin gleuben niht.
lat die rede! sie ist ein wiht.>
dar nach gar kuortzlich
da kam jhesus heimlich
da sie beslozen sazen
und mit einander azen.
do er thomas ane sach,
guotlich er zu im sprach
< thomas, gang her und nim war
miner hende und fueße gar
und stoz an diesen stunden
din vinger in mine wuenden
hie an der siten min:
du solt nit ungleubig sin.>
thomas erschrag sunder spot:
er sprach< min herre und min got
bist du: daz erkenne ich wol.
din barmuenge mir vergeben sol.>
< selig bist du, thomas,
daz du ez wol gesehen hast
gar nach dem willen din.
selig sueln auch die sin
die ez niht hant gesehen
und doch nach dem glauben jehen.
ez sol die zit schier komen
( ir habt ez wol vernomen)
daz ich zu minem vater varn.
dar nach wil ich uch bewarn
zu sture und auch zu volleist
mit dem heiligen geist
den uch min vater senden sol:
der macht uch der gnaden vol
und leret uch alle warheit,
soliche kuenst und sicherheit.> wie jhesus kam mit beslozener tur zu den juengeren
nu merkt reht waz ich sage:
dar nach uber kurtze tage
die eilf juengern saßen
und mit ein ander azzen
in eim huese verborgen.
sie warn niht ane sorgen.
do kam jhesus zu in:
< pax vobis!> sprach er< ich bin
ez selber: nue envorhtent uch niht!
daz ich uch sage, daz geschiht:
paraclitus, der warheit geist,
den sende ich uch zu volleist,
der uch alle warheit
lere und bescheidenheit.
der ist ein gezug mir:
so sint auch gezuege ir,
wann ir bi muegt gesin
in der versuchuenge min.
ich wil ietzunt duen kuent:
ez kumpt zu ettelicher stuent
daz eim ieglichen zympt
der uwer leben nimpt,
er habe got gedient mite.
dar zu habt gute site!
in ist der gnaden nit gesant,
sie hant dannoch nit bekant
minen vater noch mich:
da von duenkt ez sie billich.>
jhesus der suoße wise
az mit in ir spise.
er verbot sinen gnemen
daz sie von jherusalem iht quemen.
< ir habt zu maniger stunde
gehort von minem muonde,
johannes min frunt baptista
der dauft mich in dem wazzer da:
ir werdent schier uber gozzen
mit dem heiligen geist uber flozen.
da nement ir in dez geistes dugent,
sin wisheit gewinnet in uch juegent.
ir sult mir in judea,
zu jherusalem und samaria,
an lesten deil der erden
min gezuge werden.
gent in die werlt al,
so wirt gehoeret uwer schal,
und prediget die rihte also
von dem heiligen ewangelio:
wer sich zu mir nahet
und auch den dauf enpfahet,
und der von hertzen gentzlich
gleuben wil an mich
und mich in sin wesen lieset,
an libe, an sele er genieset.
wer nit gleubt, daz ist war,
der wirt verdampt sunder var.
die mit dem glauben sint bestalt,
die hant der zeichen gewalt.
sie endorfent sich ir nit schamen:
sie tribent uz in minem namen
die dufel die da hant behaft
die luote, in mines namen kraft.
nuwe sprache wirt in kuent;
und nemen sie vergift in den munt,
beide natern und slangen,
dehein schade mag in gelangen.
uf die siechen bi den wegen
sollent sie ir hende legen:
sie werdent von in an der stunt
in mines namen kraft gesunt.> wie jhesus von sinen juengern in den himel fuer.
jhesus der gnaden bronne,
der selikeit wonne,
nam sin erwelten alle gar
zu einander an ein schar,
sin usserwelten holden,
und die ez sehen solden:
maria sin muoter zart,
die waz die erste an der fart,
und maria magdalena,
lazarus und martha,
die eylfte und die junger gar
( zwenne und siebenczig waz ir schar),
joseph von armathia;
waz muome hatte maria
und ir swestern waren myd,
nichodemus mit gütem sied,
longymus und ander man
die jhesus wolte by yme han.
sie gyngen noch eynander da
die richte gegen bethania.
jhesus gyng in allen vor
uff den oleyberg enbor.
sie wordent nit gesünderet,
ir warent zwenczig und hunderet.
jhesus hup uff taugen
gegen dem hymel hoch sin ougen.
zü der selben stünt
sprach er uß zarttem mond
< vater myn, die zit ist komen,
herluhte dinen sun nach frommen
mit diner gnaden fuehte,
daz er dich auch erluhte,
als du im gewalt hast gegeben
uber alles daz nue hat daz leben:
daz alles daz du im hast gesant,
leben enpfahe von siner hant:
daz ist daz leben ewiclich,
daz sie, got, bekennent dich
waren got, wand ewig bist,
und du sente jhesu crist.
ich han dich uf der erden
erluhtet also werden:
din werk daz du hast gedaht
mit mir, daz hast du vollebraht.
gip, min erluohter vater, mir,
erluhte mich mit selber dir,
mit lieht, do mit ich waz bedaht
e dann der werlt worde gedaht.
dinen namen han ich gekuondet
und der werlt durch gruondet.
sie warn eigentlich din:
du gebe sie mir, sie worden min.
sie hant gehalten din gebot
und bekanten dich warn got,
und daz ich von dir bin komen.
du sente mich in zu fromen:
ich bit dich, vater, umb dine kint,
die mir von dir gegeben sint.>
do er die rede also getet,
beide segen und gebet,
aller selden urhab
mit den henden uf sich gab.
nach der rede die rihte
zu ir aller an gesihte
wart er von in gezuocket,
in die wolken uf geruocket.
mit siner gotlichen craft,
mit der er gantz waz behaft,
fur er in den himel hoch.
den sun der vater an sich zoch
als daz ysen der adamas:
wann er von himel komen was,
also must er wider dar.
sie sahen uf wo er var,
da wart er genomen in,
gevarn durch die wolken hin.
da sie also uf sahen,
da stunden bi in nahen
zwen man, die heden wiz kleit,
da mit sie waren an geleit.
sie sprachen zu in da
< ir man von galylea,
waz dunkt uch hie besuender
diz ding so grozes wuender?
jhesus, dez hohen gotes barn,
ist zu dem vater sin gevarn.
waz seht ir in den himel sider?
wißet daz er koemet wider:
als er von uch gevarn ist,
also kuomt er wider crist.>
sie baten al gemeine aldo
und worden auch von hertzen fro.
sie gingen wider in die stat,
als er sie selber dun bat,
und beiten, als in gelobt wart,
dez heiligen geistes zuvart. wie jhesus in den himel enphangen wart.
jhesus, du hohster himel man,
war hast du din fruent getan?
wem hastu sie gelazen?
du verst da hin din strazen
zu dinem vater in din lant.
du hast reht als ein gygant
dinen lauf vollebraht,
als sin din vater hat gedaht:
von dem hohen himel wart
her abe zu uns dine vart.
so wart din offart aber syder
uf den hohen himel wider,
als uns der edel david
an der schrift geschriben git:
< der herre vert uf in jubilo,
in der busune stimme ho.>
< got in der heiligen syna
vert uf in gantzer gloria
mit zehen dusent gotes wagen,
mit vil dusent die wol behagen,
mit freuden und in froelicheit.
gut ende hat sin arbeit:
er vert do hin ane wer
der gevangen werdes her.>
also sagt uns die schrift:
do jhesus durch dez luftes drift
fur, daz man sin nit me sach,
ein schar von engeln zue im brach.
die enpfingen in mit wirde,
in freuden, mit begirde.
da waz himels gesang,
do nam er sinen umbswang
die rihte zu dem paradise.
do er in sußer wise
nach siner heilikeit urstende
sin frunt uz dem ellende
in daz paradis verbarg,
da er als ein lewe stark
die helle het zebrochen
und sich an in gerochen
und sine frunt erlost -
die nam er nuo mit troste
und furte sie mit im alle
mit freuden und mit schalle.
ey, welch ein sußes singen!
wicha, wol ein dringen!
da der himmel wirt vert
mit richem gesinde wol behert,
da enwaz kein swigen:
singen, harpfen, gigen,
horn, busunen, brummen,
beide zymbeln und drummen,
harpfen und auch zytoln,
psalterien und welsche fioln,
die kobus mit der luoten,
dambuoren mit den bucken,
flach ror und die schalmeyen,
mit richer wal schameyen,
rotten und metzkanone
waz in vil suoßem done:
auch klungen da die schellen.
die engel mit den hellen:
der freuden luedem waz so groz
daz er in dem himel doz.
etteliche engel fragten mere
wer der geweltige were
der mit solicher hofart
gein himel so gefuret wart.
ez warn drue und drißig jar
und ein halbes, daz ist war,
daz von himel wart gesant
jhesus, der werlt heilant.
david der kuenig hat gelesen
daz dusent jar vor gotes wesen
sint noch kuertzer dann der tag
der gestern verging der wesens pflag.
da von, als ich lesen hoer,
der engel etteliche koer
heten sin vermisset niht:
daz kam von grozzer freuden geschiht.
herlich wart er enpfangen.
gein im wart gegangen:
ieglicher suonderlich
enpfing in gar herlich.
an dem alle ding sint,
der vater enpfing do sin kint
lieplich in gotlicher dat,
als er der sinen sun hat
zu einem kempfen uz gesant
zu vehten in ein ander lant,
striden umb sin erbeteil.
ist daz er gewinnet heil,
daz er den vinden an gesigt
und gantzes sigenuonftes pfligt,
ez verstet wol ein ieglich man
daz ez billich ist getan
daz er in wol enphahe
und setze in bi sich nahe.
siges wart im wol gejehen:
doch wart der kempfe gesehen,
daz zerhauowen waz sin wapen kleit,
daz er an sich hede geleit,
zer fuoret und zerflozen,
mit bluote uber gozen.
doch bleip im der sigevan
mit sigenuenfte an der ban.
ist sin kleit worden naz
mit sinem blute? waz schat daz?
dez sol werden guet rat,
sit ers uberwunden hat.
ey, wie wol der suße zart
jhesus do enpfangen wart!
alpha et o, dez vater muont
sprach von dem sun an der stunt:
< hie ist min suen enborn,
den ich mir het uz erkorn,
in dem ich mir gevalle wol.
eygenlich im dienen sol
himel, erde, der helle grunt.
den sol gebieden sin muont
und waz der engel ist genant.
er sol zu miner rehten hant
sitzen glich gewaltig
mit mir, ein und drifaltig:
der gewalt ist im gegeben,
ewig richsen und leben.
alle engelische knie
sollent sich bigen vor im hie.> der engel enpfahen.
zuhant hub sich ein schal
in dem himel uber al.
die engel sungen schone
in einem sußen done
beide nider und ho:
< gloria in excelsis deo!
got si gesagt ere
in dem himel iemer mere
und uf der erden gotes kint,
die mit gutem willen sint.>
die engel dort und hie
vielen nider uf ire knie.
sie suengen allesampt glich:
< wir loben und gesegenen dich,
wir an beden dich und eren,
din lop wir iemer meren:
gnade und wirdikeit
durch din ere si dir geseit.
got herre, kuenig in himelrich!
got vater, herre almehteclich!
got herre, ein geborner suen!
hoher crist uber alle duen!
got herre! und auch du gotes lam,
dez vater sun in kuesche kam!
du bist heilig ein!
du bist herre allein!
du bist allein der meiste
mit dem heiligen geiste
und in dez vater ere.
wisheit und lere
ist von dir gegozzen.
din hant die hat beslozzen
himel, erde und ir gruent.
gesegent sistu zu aller stunt!>
dez suenes stul wart benant
dem vater zu der rehten hant.
der sun, der vater sint in ein,
der heilige geist in der gemein.
in drin personen ein vater got,
uber alle ding get sin gebot!
nu dringet dort her swinde
daz edel her gesinde:
aller der werlte vater adam
und die muter eva alsam
und nach in manig heilig man.
der heilige teufer sant johan
und die heiligen wissagen
hant vollendet nue ir clagen,
die swere gevangen waren
me dann vor tusent jaren;
dar nach edeler heiden me,
die schone in der nature e
dienten flißeclichen got
und waren ane wandels schrot
und huetten sich vor sunden spot
und gyngen glich in syme gebot,
als der edel job waz.
ich getruwe got daz ypocras,
ptolomeus und pitagoras,
galienus und senecas
wonen mit im in der zal:
daz ist doch in gotes wal.
so wundert mich gar sere wes
engelten solte aristiles,
dem got den wisen geist gab
uber aller kuenste urhab?
dez sueln wir jhesus getruwen wol
daz er sie mit im bringen sol,
da die andern gotes kint
mit freuden in dem himel sint.
die geste enpfingen gar schone
got in dez himels throne.
ez were freuden uber floz,
herschaft gnuge, uber goz.
ie der sele wart da zu ruom,
zu lon alda ir furstentuom,
als sie ir krone solte tragen.
da waz lust zu wol behagen.
beide ir herschaft und ir ampt
enpfingen die engel allesampt
in maniger wuenneclichen schar
von jhesus hant zu lehen dar:
wie sie dienen solden
die werden gotes holden. wie die jungern den heiligen geist enpfingen
jhesus der werde heilant
sitzt zu dez vater rehten hant
eben glich und eben her.
nach der cristenheit ler
sol er kunftig werden
zu rihten hie uf erden
an dem juengsten tage,
als ich schier her nach sage:
so wil er lonen ie der man
waz er hie hat getan.
die heiligen sint in freuden dort;
die juengern sint so sere bekort:
sie wartent der glubde alhie
zu jherusalem, alda sie
der zarte jhesus beiden hiez.
ir keiner dez selben nit enliez,
ir ieglicher sines gebetes pflag
biz uf den lesten pfingst tag.
da waren sie mit versparter tuer,
da die pfingsten kamen fuer,
allesampt an der stat
da sie jhesus bliben bat:
da si sazzen in dem haus,
da cham urberinge en saus
von dem himel ab her
als ein geist sneller ger.
in flammen viueer gebere
alz iz enzundet were...
si wurden alle genaden vol:
daz bedeute ir rede sider wol,
dar zu dez gotez wunder,
dez heiligen geistes zunder,
da mit ir sel, ir leip, ir munt
mit voller gabe wart enzunt
und von der gnaden salben naz.
des heiligen geistes chraft besaz
igleichem besunder seinen muet,
daz er enzundet wart als ein gluet
mit dez heilgen geistes viwre.
da wart in von zu stiwre
daz in an der selben stunt
alle sprach warn chunt.
si lobten got mit preise
in maniger sprache weise.
iz waz maniger laie schar
von manigen landen chomen dar.
iz waz da selbe ir hochzeit,
als uns di schrift geschriben geit:
nach dem gueten alten site
dienten si got da mitte.
da warn von capadocia
und von mesopotamea,
da pei in von judea,
sie selbe von galylea.
von ponto und von asya,
von treces und von arabya,
die pilgereim römer waren da.
dez heiligen geistes weishait
waz an di jungern geleit,
daz sie in manigen zungen
got lobten unde sungen.
di zu der hochzeit warn chomen
und ier sprach da vernomen
hetten, do nam wunder
iegleich volck besunder.
si sprachen unde jahen
die iz horten unde sahen
< sint die nicht von galylea
di unser sprach redent da?
in unser sprach horte wier
daz si mit gotleicher gier
got lobten und erten
und sine craft mit lobe merten.> wie sant mathias an judas stat erwelt wart
an judas stat wart genomen
ein heiliger man vollekomen,
der waz genant mathias.
under den juongern was
daz sie got alle beden
und ein reht loz deden.
mathias namen sagt ich e:
der ander hiez von bersabe
joseph der gerehte.
die zwene gotes knehte
baden umb daz apostelnduom:
mathias der behilt den ruom,
daz loz wart im zu teile.
daz waz an sime heile
daz er der zwelfer einer waz:
die ere versmahte judas.
die zwelfe lebten bruoderlich.
sie kriegten umb daz himel rich:
ir leben daz waz reine,
ir habe die waz gemeine.
die cristen schar wart geeret,
die cristenheit gemeret.
die cristum jahen, der waz vil:
den dauf enpfingen sie ane zil.
der heilige geist nam ir war:
die sine gabe gap er dar.
die siechen trug man vor die dor
da die juongern gingen vor:
die worden alle an der stuont
von ir siechtum gesunt.
geteilt worden sie in die lant,
als sie cristus hat gesant.
sie lerten nach der sele fruem
daz heilige ewangelium.
die cristes e nam erlich auf:
vil manig lant nam den dauf.
zu jherusalem bleip jacobus
vil manig jar episcopus,
biz daz er sinen dot genam,
als er cristo wol gezam.
johannes fuer gein asya
und pflag der nidern india:
in die uzern fuer thomas,
do guendofer kuenig waz,
da pflantzet er die cristenheit,
daz sie zuem glauoben wart bereit.
petrus zu alexandrie;
er enpfing die babstie:
er wart siner arbeit ergatzt,
sin erster stul wart do gesatzt.
bartholomeus in mathaya
lert den cristendum alda.
paulus, der gotes kempfe zart,
dar nach do er bekert wart,
do bekert er die krichen,
zu atthenis manigen siechen,
der an der sele wart gesunt:
der heiden lerer waz sin muent.
dar nach bezide kam petrus
zu rome, dar nach paulus:
die stiften da die cristenheit,
dez noch huode ist gemeit.
die blieben bede alda dot,
als ez cristus gebot.
die andern juengern sint gesant
gar witen in der heiden lant:
in aller der werlte hort man ir wort,
von eime ende an daz ander ort,
also daz der cristen - duem
noch hude hat den hohsten ruem.
der romer riche mit voller craft,
kuenige, fursten, ritterschaft,
den babst, bischof, pfaffen wis
hat cristen e mit hohem pris.
sit daz rome daz heubt ist
aller der werlte, die hat crist
nit an gar langen stunden
mit kranker tat uberwunden.
sit daz er die starken dat
mit kranker uberwuenden hat,
daz ist ein zeichen wol daz crist
ein starker uberwinder ist.
der helf uns durch sinen dot
daz wir alle unser not
mit im gar uberwinden,
und helfe uns daz wir in finden
da er hin ist gevarn,
und wolle uns gnedeclich bewarn
uns vor dez dufels stricke
und vor sinem aneblicke. hie get an daz dritte buoch.
sit daz nach der nuewen hant
< gotes zukuonft> ist genant
diz buech, so ist ez billich
daz man wiße gentzlich
wie got si komen oder war,
und daz man ez schribe dar.
uz den buechen ist genomen
vier stuent sie sin zu komen:
dez ersten von dem himel hoch,
wie in die liebe her abe zoch
daz er in gotes orden
mit uns ist mensche worden,
als ir e habt wol vernomen.
so ist daz ander zu komen
in reine hertzen und gedang;
do ist er inne ein anevang
der dugende und der reinikeit:
bi wem er ist, der si gemeit!
die drite zu kuenft ist der dot
den er fuer unser sunde bot.
die vierde zu kunft ist vorhtlich,
stark, bitter und gruolich,
so er fur gerihte gat,
und ie der mensche fur im stat,
zu rihten umb sin missetat,
die er in der zit begangen hat.
von den drin ist gesagt
hie vor. ob uch nuo wol behagt
daz ich von dem vierden sage,
von dem juengsten tage?
daz erst mal min muet ist
sagen wie der ende crist
wirt geborn, und wie er lebt,
und wie er wider got strebt.
wann daz selbe ist geschehen?
so moegt ir fuer war jehen
der endecrist si geborn.
zu jamer und zu not erkorn,
gotes vient, der boese man
wirt geborn de tribu dan,
von den zwelf geslehten ein.
< ist er ein ekint? sage an!> nein:
er wirt in unfuere
mit boesem uber huere
von zwein gesippen geborn,
an alle duegent ein hagedorn.
in die mueter zuohant
wirt ein boser geist gesant,
der bi im blibet zu aller zit.
die wile er in der mueter lit,
im wirt gesant ein gueter geist
zu aller duogende volleist,
daz er in behuede,
lere alle guede;
daz wirt an im verloren gar,
er nimpt der dugende luetzel war.
er wehset uf mit bosheit,
in boser tat ist er bereit.
er wirt in babylonia
geborn und nit anderswa.
die mueter lidet arbeit,
jamer und bitterkeit
mit dem dode uber hert,
wann sie erschriket und zervert
in der geburt uf der stat:
ir leben dann ein ende hat.
er wirt mit der duefel craft
also behangen und behaft
daz er in kintheit und in juogent
fluehet guete und alle dugent.
er wirt geheißen, daz ist gewis,
< filius perdicionis>,
daz spricht< der verlust ein suon>,
als ich den luoten kuont duon.
so in die bosheit under tuot,
so fluht von im der engel gut:
der e waz huoter,
der wirt dann ruoger.
als wir die schrift hoeren sagen,
zu er kuempt zu mannes dagen,
so wirt der unmere
der tufel schuolere,
so lernt er zauberie,
die kuonst nigromancie,
so daz im nieman enkan
mit keiner kuonst wider stan.
er duet alle kuonst auf,
der sterren gang, der suonnen lauf.
die tufel sint im under tan:
waz er wil, daz muez er han,
ez si golt oder hort,
verborgen hie und dort,
daz mußent sie im bringen.
daz wil doch got verhingen:
das duet got danne umb daz
daz got uz cluobe dester baz
sin uzer welten reinen kint
die stete an ir truwe sint.
die kranken werdent uz gejeten,
an dez dufels disch gebeten. wie der endecrist enphangen wirt zu jherusalem von den juoden.
wir suoln aber me sagen:
als er kuempt zu den tagen,
so lebt er in hohfart.
gein judea uf der vart
uz von babylonia
zu jherusalem wirt er alda
enpfangen von den juden wol.
er spricht< ich bins der da sol
uch zu troste komen her.>
er giht< ich bins der
der uch loeset ane strit
von den ir da gevangen sit.
ich bins auch der messyas:
von mir ysaias
und vil prophete hant geschriben.
ez ist biz an die zit bliben
daz gezalt sint die jar:
sie habent ende, daz ist war.
ir gewinnent von mir richen trost,
ir werdent von eigenschaft erlost.
ich bin der gesalbete, crist,
der uch hie vor gelobt ist
in der schrift zu maniger stunt
von der propheten muent.
israhel, nu frauwe dich:
messyas daz bin ich.
wißet, sie haben alle falsch gelesen,
waz ir for mir ist gewesen.
die schrift ist verkeret:
sie hant unreht geleret.
die rehte wisheit daz bin ich.
der himel und daz ertrich
stet in minen henden.
min vater wil mir senden,
wann ich wil, wol tusent schar
durch minen willen engel clar.>
die juden werdent alle fro:
sie swueren wol, ez were also.
beide wip und man
bedent in voer got an
( er nimpt sich an er si got)
und lebent alle nach sime gebot.
dez uber hebt er sich gar.
im volget nach ein michel schar.
offenbar ertzeigt er sich
heilig und geistlich.
daz ist doch alles umb daz
daz er sie triege deste baz.
er ist geheißen endecrist,
wann er wider got ist:
< endecrist>, der< wider got>.
wider crist ist sin gebot
und waz crist an gehoeret:
daz ewangelium er stoeret
und der zwelf boten drift.
er zerfuert die rehten schrift,
dez heiligen cristes glauben.
sin lere kan berauben
manigen uzer welten man,
daz er wirt abtruonig dan
von der werden cristenheit:
er stiftet jamer und leit. wie er die cristenheit stoert.
cristus kam demuetig,
gedultig und guetig.
den armen sunder braht er wider
der gevallen waz der nider,
die demuetigen hub er auf.
der heilige geist und der dauf
und sines vater ere
waz cristus gantze lere:
so verdruecket der endecrist
waz der guoten luote ist,
er hoehet den suendere.
die gitigen sint im mere,
er git in silber und golt:
da von werdent sie im holt.
wie truwet ir? ob man fuende,
der wol suechen kuende,
e ein huen si gesoden,
ob man dez endecristes boden
fuende in diesem lande iht?
ich weiz zwar, ich wen, sin niht:
iedoch hoert man alle tage
rehten jamer und clage,
arme luete wurgen,
zu valschem rate schuergen,
verraden, rauben und steln,
mort, diepheit und verheln.
unreht geriht, meineit
maniger uz der schrannen dreit.
ettelich mensche hat den muet:
ez neme nach sinem willen gut
und blibe hie uf ertriche
und liez got sin himelrich.
ir sult furbaz hoeren:
kirchen, closter stoeren,
mueniche, nuennen schreien,
und reuber, diebe heien.
daz boese volk verworhte,
daz vil suendet ane vorhte,
umb alle sin missetat
weder andaht nach ruwen hat,
die priester nit enerent
( ir rede sie in verkerent)
und in den sunden alt betaget,
an gotes barmuonge verzaget,
wer do hordet unreht guet
und daz ane vorhte duet:
die sint mit allem rehte
dez endecristes knehte
und sint selber endecrist.
ach, got herre! was der ist!
zuo babilonjen wirt der endecrist,
als hie vor geseit ist,
geborn. zu bethsayda
( corrosaym daz ist da na)
da wirt dez dufels kint gezogen:
von im wirt manige sele betrogen.
jhesus spricht von im also
in dem heiligen ewangelio:
< ve tibi, betsayda!>
so stet geschriben auch alda
< corrosaym, tibi sit ve!>
daz spricht< we! dir werde we!>
da wirt dez dodes suen geborn:
von im wirt sele und lip verlorn.
der endecrist nimpt an sich
alt, jueng, arm und rich,
kuenige, fursten, pfaffen.
er kans also geschaffen
daz im nieman wider mag.
daz henget got uf einen dag:
er git der zit auch ein zil.
waz sin ieman nemen wil,
die gitigen werden dez gemeit.
die gebent truwe und irn eit
daz sie gehorsam wollen sin.
er spricht< lieben frunde min,
der werlte gute, dez himels segen
sol uwers libes iemer pflegen.
wez ir mogt gedenken,
da mit wil ich uch schenken.
ir sint min fursten, nit min knehte,
wann ir der warheit von mir jeht.>
sin ander sin stet also:
mit grozer vorht und mit tro
uberwindet er die kranken,
daz sie muoßent wanken.
die driten werdent verkort:
valsche rede sueße wort
kan er in wol reichen.
starke, groze zeichen
duet er, die nie gesehen sint;
da mit macht er sie blint:
doden heizzet er uf sten,
von den grebern uz her gen.
die jehent dann gliche:
got von himelriche,
er habe in her zu uns gesant,
er si der gotes suen genant.
er machet alt und kint
die nie me gesehen sint,
beide man und wip:
bluot rot wirt gar der lip
und wunderlich geschaffen.
also truget er die pfaffen:
mit sinen worten schaft er
daz sie dunt nach siner ger:
also wirt fuer sie gegozen.
er giht< ich han beslozen
die helle und auch der erden lant,
die himel sint in miner hant:
alda suelle wir freuden pflegen.
die enpfahen minen segen,
die mit mir in der warheit stent
und minen willen hie begent.>
die rede wil ich sagen gar
warumb die luote bluot var
sint die er da machet:
unser herre dannoch wachet,
er wil daz er zu iht duege
daz er den menschen gemachen muege
so schone als der wise
got in dem paradise
maht evam und adamen
mit allem sinem samen
in der wisheit norme,
nach so gotlicher forme:
daz mag der schalg getuen niht,
also iedoch er giht
ez si sin goetliche craft,
sin wisheit und sin meisterschaft,
daz er die forme wilde
gebe an menschen bilde.
er heißet die baum bluomen tragen
die duorre sint und abegeslagen,
und die gruonen dorren:
beide stocke und storren
heizt er gruones laup tragen.
er heizt daz mer uz jagen,
daz ez muez uf die berge sten:
er heizt ez wider abe gen.
er machet dicke und dicke
beide duenre und blicke:
daz weder sueße oder suer,
sne, wint, hagel und schuer,
daz kan er bringen, wann er wil.
der zeichen kan er duen vil:
den dag vinster als die naht,
die naht lieht mit zaubers maht.
ez kan uch nieman gesagen
waz er dut bi sinen tagen,
daz etteliche uz erwelten,
die gotes uz gezelten
zwifeln beginnen
und zwifels sinne gewinnen,
wann sie gedenkent da bi
ob er der rehte crist si,
den got her abe senden wil
an der werlte ende zil. diz ist die rede wie der tempel zu jherusalem wart wider gemaht und gezimmert.
der tempel zer brochen wart:
der wirt gemaht an der vart
nu von den juden wider.
ende crist wirt da sider
gehoehet und geeret.
er dichtet und leret
ein e, die er git dan:
da werdent sie betrogen an.
er storet auch die cristen e:
in wirt ach und we
die er da uberwindet
und der e da vindet.
sin stul wirt uf gerihtet,
kostlich geslihtet
in dem tempel mit gewalt,
mit grozer richeit manigfalt.
er wirt nach juden art besniden.
ez kuempt gegangen und geriden
waz in den landen ist,
wan sie wenent er si crist,
dez lebendigen gotes kint.
< ich heizze messyas, er ist blint
wer sin nit glaubet>
sprichet er;< er wirt beraubet
dez libes und dez lebens gar.>
er schaft daz man nimpt war
wo man sie kuenne vinden.
vahen und binden
heizt er die cristen die da sint,
sie sin alt oder kint.
mit gabe macht er undertan
die kuenige im und alle man.
fursten, graven, hertzogen
sieht man dar nag gabe zogen.
so er die betwinget
und mit gute an sich bringet,
dar nach wirt die arme schar
von im betwungen alle gar.
dar nach under windet er sich
dez salomones tempel rich,
daz er in wider buowet:
die stat er gar ernuowet.
sine boden werdent gesant
in vier ende in die lant,
da die suenne uff stet,
biz alda sie under get.
so wirt der jamer also groz:
dem jamer wart nie me genoz.
sich hebt kuember und not,
daz in dusent stunt der dot
lieber were dann daz leben.
die sorge kan in kuommer geben:
sie wunschent auch in allen
daz die berge uf sie vallen.
wer da dann gefliehen mag,
der fliehe: wann ez ist fliehens tag!
ez mag nieman gefliehen wol:
etteliche luete vindent hol
in den grozen bergen,
da sie sich inne verbergen
biz daz die not ein ende hat:
sie lident armut und unrat.
wißent, ez geschiht dan
daz beide wip und man,
alte grise und kint,
die dann in cristes e sint,
beide offenbar und daugen
ir cristenheit verlaugen
und cristen ee vermiden:
oder sie mueßent liden
so bitterlich martel pin
daz sie lieber wolten sin
vor drin jaren begraben
dann sie den jamer wolten haben. zeichen wie der ende crist kuomen sol.
paulus apostolus
schribt von der rede alsus:
daz alle kuonigriche
die e festecliche
roemischem riche warn under tan,
< die mueßent alle vor zer gan,
dem roemischen riche verlorn:
alrerst wirt endecrist geborn.>
ez schribt ein lerer
von im ein ander mer:
ez solle gar sicherlich
ein kuonig von frankrich
krone da zu rome tragen
zu vil jarn und dagen.
< dar nach vert er uber mer
mit eim ungefuegen her,
und daz heilige lant
betwinget er zu siner hant.
er gewinnet daz heilige grap,
do sich cristus dot in gab.
in der starken heidenschaft
wirt er mit eren sigehaft.
mit gewalt gar schone
vert er gein babylone.>
ez ist geschriben, nit ein trauem:
< er henkt an den dorren bauom
sper, schilt mit dem adelar.
daz hat er gantz aht jar:
er furt daz cruce mit gewalt.
manig heiden wirt gevalt
in egypten und syna,
in turkelant und capadocia,
zu jherusalem in judea,
in dem lande galylea.
die twinget in gotes lone
er zu der romischen krone,
die und zu monte synai
und die lant da nahe bi.
dar nach wirt sin kere
gein jherusalem mit ere.
mit grozen freuden stet er abe
zu dem heiligen gotes grabe.
da blibt er etteliche zit.
ein berg nahe bi der stat lit,
der heizt mons oliveti
( die wingarten engaddi),
der winriche olyberg.
da lit manig furwerg,
gethsamani, mons syon:
der lit ein lutzel da von.
da get der romer kuenig auf.
da enpfehet maniger den dauf
der e der abgotte pflag.
der kuenig uf den selben tag
opfert sine krone
uf dem berge schone
und git uf daz riche
cristo gar willecliche.
der kuenig vert gein lande
mit eren an alle schande,
und die mit im kamen dar,
die varent alle und doch nit gar:
ettelicher blibt durch got,
ettelicher durch dez keisers gebot.
daz lant stet in gantzem fride:
sie dienent alle bi der wide,
heiden und juoden gar
mit grozem fride cristes schar.
jherusalem und daz lant
stet alles in der cristen hant.
zuhant nach den selben tagen
hoert man nuewe mere sagen:
messyas der si geborn
( daz ist den juden nirgen zorn),
ich mein den valschen endecrist,
der aller bosheit urspring ist.> wie in der tufel furte in dez heiligen geistes wise.
nu merkt waz me geschiht,
daz die heilige schrift giht:
da sine juengern alle
sint mit grozem schalle,
sin nehsten dienere
und sin hohsten lerere,
die der endecrist hat,
geschiht ein wuonderlich getat,
die daz volk gemein siht.
als in apokalipsi giht
johannes fuer wirt gesehen
von dem himel her abe brehen,
dar inne vert der bose geist
in sin lerer aller meist
mit dem fuere wilde
in dez heiligen geistes bilde.
dez fure ist lende als der regen:
da inne wirt in der segen
dez dufels, daz sie alle
mit ludem und mit schalle,
beide alte und die juengen,
redent alle zuongen
die der himel hat bedaht.
dar nach hebt sich ein braht,
mit rumen und mit gueten brünft:
sie jehent ez si die zu kuenft
dez heiligen geistes in der brehe,
daz alle die werlt sehe
also geschach den zwelfen niht
die mit cristo haten pfliht:
mit beslozener tuer,
ir deheinre kam do fuer,
daz ez die luete sehen,
die der warheit jehen.
wir sin dez gnaden geistes vol,
daz habt ir alle gesehen wol.
ez waz ein trugenheit:
daz ist die gantze warheit.
ir habtes alle wol gesehen,
da von sult ir der warheit jehen. wie helyas und enoch komen.
als uns dez wissagen muont
dut an der heiligen schrift kuont:
vor e dann ez si komen,
und e sin predigen si vernomen,
und auch e er an gefenget
sin lere, der got verhenget,
in den ziten sendet got
zwen kempfen nach sime gebot,
zwen propheten wise,
die er in dem paradise
biz an die zit behalten hat
in siner hohen maiestat:
das ist helyas und enoch.
die wissagen lebent noch,
daz sie gezuege suoln wesen
gotes, als wir horen lesen.
die seligen lerere
sint gotes predigere.
sie lerent reht gotes wort
der werlte in die vier ort:
ir lere, ir predige reht ist.
sie dunt auch kuent daz endecrist
schier uf erden komen sol,
der aller falschen lere ist vol.
sie predigent alle warheit,
gemert wirt die cristenheit
von juoden und von heiden.
si kuonnent wol uz scheiden
die suende und auch die missetat,
als sie ez got geleret hat.
die cristenheit gemein
wirt so guet und so rein,
gehorsam gotes lere gar,
als von cristes zit biz dar nye so reynes volck wart.
gitekeit und hohfart,
hat sich alles in guet gekart
verraden, mort ist dann niht:
zu guoten dingen hant sie pfliht. wie der endecrist nach gog und nach magog und nach den roden juden sendet.
als ez an der zit ist,
die mere vernimpt endecrist.
< daz ist mir wider und unwert:
ez endet kolbe und swert.
mir ist die rede unmere
daz zwen alte beltenere
sich sueln setzen wider mich.
ich bin geweltig und rich,
caspi daz beslozzen lant
daz ist gar in miner hant,
die roden jueden, daz volg gog,
amazones und magog,
und waz der himel hat bedaht,
daz muez dienen miner maht:
das hat got mir gegeben,
got, mit dem ich iemer leben.
in den selben ziten
heizt er gen und riten
nach luoten verre in die lant
die hie vor sint genant,
daz sie komen wol bereit
mit harnesch an geleit.
ez wirt in allen kunt getan:
er spricht daz zwen alte man
tribent vor mir iren spot!
zuhant wirt gesant ein wider gebot
enoch und helyas,
daz spricht « hat messyas,
dez lebendigen gotes suon,
sin rede alsus kuent duen,
daz ir ietze uff der vart
uwer leben wislich bewart:
erent in und hoert sin wort,
oder ir werdet zu dode ermort,
und nement daz in uwern sin
daz ir nit moget wider in. »> der propheten rede und worte wider den endecrist.
enoch und helyas
sprechent< ez ist messyas
jhesus der losere,
der die burde swere
dez dodes fur uns an sich nam,
der von dem himel ab her kam,
geborn wart von einer magt
von der uns gnade ist betagt,
der von dem dode, als ich sage,
erstunt an dem driten tage,
der die helle duor zer brach
und den alten zorn rach
den pharias der slange riet:
jhesus den selben zorn schiet.
der sigeman, der kempfe balt
nam uz der helle mit gewalt
adam, evam und ir kint,
die noch vor gotes augen sint.
der selbe kempfe wise
hat in dem paradise
uns getrostet manige stuont
( uns ist die warheit wol kuent),
die got hat uns behalten her
zwei dusent jar und dannoch mer
in dem irdenischen paradise.
do wir von himel spise
da lebten bi unsern tagen,
do horten wir die engel sagen
daz der loeser jhesus crist
dez hohen gotes sun ist.
marien kint der kuonigin,
dez gezuoge suoln wir sin.
vor dem juongsten tage
ez wirt ende unser clage
schier mit dez dodes strik,
daz wir den klaren ane blik
jhesum dort in himel sehen
zu sines vater rehten hant brehen.
uwer herre, dez ir jeht,
der ist beelzebubes kneht,
der sele und dez libes hagel
und der helle tur ein nagel.
er bluodig dier! er cristin schuor!
ez wirt im alles noch zu suor:
in kuortzer zit ez noch geschiht
daz man in in der helle siht
mit dufels knehten roten:
dem si von cristo wider boten!> der wissagen wider bot.
wider bot wird uz geleit:
dem endecrist wirt geseit
daz wider bot an der zit.
alsus hebt sich der strit.
helyas und enoch
die nemen uf sich daz joch
daz crist den sinen gebot,
do er gen wolte in den dot:
< iugum meum super vos tollite.>
dar nach waz der rede me:
< iugum enim meum suave
et onus meum leve:
min joch ist suoße> spricht crist,
< min burde gut zu tragen ist.>
sie werdent senden in die lant
da cristes name ist bekant,
wer sin sele wolle nern,
daz der mit truwen helfe wern
jhesu cristo die cristenheit.
manig cristen wirt bereit
durch cristum in die herfart,
uf daz ir sele si bewart.
< wo nue schilt! wo nu sper!>
daz wirt danne gotes wort gewer.
secke nement sie an sich,
demutig und geistlich
ist ir predige alle zit.
nu hoerent wie die schrift lit:
dusent und zwei huendert tage
sehs und sehtzig, als ich sage,
wert ir predigen alle frist
gein dem falschen ende crist. wie der endecrist ein bilde heißet machen daz antwoert git wez man ez fragt.
als ich vor geschriben han,
endecrist, dez dufels man,
zuht an sich volkes vil,
kuenige, fursten ane zil.
johannes ewangelista
in apocalipsia,
in dem buoch der heimlicheit,
schribt von im jamer und leit:
< dez himels sterren daz drite teil
nympt der veige an sin seil
und zuht sie an die erde nider.>
dar nach spricht er aber sider:
< ich sach ein dier uf gen
von dem mer und fur mir sten,
daz hatte sieben heubt>
( der rede ir wol gleubt)
< mit langen zehen hornen.>
( er meint den verlornen.)
< daz dier hat einen langen zagel:>
er meint der cristen hagel.
der zagel, horn und daz heubt,
daz ist daz maniger wirt beteubt
die er vazzet an sinen sil.
die wil sin got verhengen wil,
er duet so groze zeichen
die nieman kan gereichen
mit witzen und mit sinnen.
in jherusalem innen
heizt er ein bilde machen
mit zeuberlichen sachen.
daz stet uf einer sul enbor.
da muoßen sie alle beden vor.
kuenftig ding daz bilde sagt,
wez ez ie der mensche fragt.
ein zeichen macht der valant
den sinen an die rehten hant
und vornen an die stirne.
die juengen und die virne
mußent dann daz zeichen tragen,
daz man sie kenne bi den tagen.
er zerstoret alle wege,
die bruecke und auch die stege
die cristus hat gegangen.
von im wirt begangen
martel bitter ane zal,
brennen, schinden und qual,
gederme uz zihen, binden, vahen,
mit den fußen hohe uf hahen:
vil dribt er der martel ach,
daz ir nie so vil geschach
bi cristes ziten oder me.
ez wirt nit anders dann ach und we
die dem valande wider sint,
ez sin die alten oder die kint. wie er die lute twingt daz sie in an beten.
er gebuotet in den landen
( nieman getar daz anden,
sie mußent leisten daz gebot)
an beten in als got.
wer daz nit zuhant enduet,
dem schaft er dez dodes gluet.
endecrist der schanden rich
uber alle goete erhohet er sich.
ez spricht sant gregorius
von diesem dufels suen alsus:
< wez sol man dann gedenken?
man mohte vil lihte gewenken.
wann ein milter merteler
mit bitterlicher swere
sinen lip in die martel git,
und daz der doter alle zit
vor im groze zeichen duet:
merke, wie wirt er gemuot?>
ez werdent dann vil manige blint
die gar vollekomen sint.
die pfaffen muoßent stille tagen:
weder singen oder sagen
getar von cristo danne
nieman als in dem banne.
die lute gar versmeht sint
die sint dez werden gotes kint.
er giht< ich wil dot ligen
und mit dem dode an gesigen
allen den die mir wider sint.
ich bin dez hohen gotes kint:
zu dem wil ich uf varn.
ir sult den doden lip bewarn
und hebent an in huete,
biz ich nach minem muote
den vater min besprechen,
daz er uns helfe rechen
an allen den die mir wider sint.
ich bin sin ein gebornes kint,
messyas und emanuel.
nu frauwe dich, volk von israhel:
du hast freude fuenden!
erledigt und enbuenden
bist du zu dieser zit:
du besitzest freude an wider strit. wie der endecrist stirbet und an dem driten tage wider uff stet.
dar nach wil ich her abe varn
und min liebes volk bewarn
und an dem driten dage ersten
und wol gesuont hie vor uch gen.>
er macht mit zauberie
und mit nigromancie
daz er drier tage zit
reht als ein dote vor uch lit.
als gesagt hat der zage,
er erstet an dem driten tage,
und mit zauberie guoft
heizt er sich fueren in die luoft.
die dufel, sine knehte,
dunt ez wol mit rehte,
sie fuerent in zu der erden nider.
er spricht< ich bin komen wider,
und von dez dodes banden
bin ich mit got erstanden.>
daz nimpt daz volk wuender:
ir iegliches get besuender
und bet in an als einen got.
diesen valschen grozen spot,
daz den got verdulden wil.
daz ist wunder ane zil.
den jamer und den anden
sieht man in den landen,
da der mane ueber stat
und die suenne under gat.
die dez veigen boten sint,
die sint auch dez dufels kint.
ez ist auch umb sie gestalt:
sie hant allen den gewalt,
gantz den ir meister hat.
sie wirkent alle sine tat
ane wunder und ane zeichen.
wen sie dann gereichen
der irn willen nit enduet,
der hat lip und guet
gesetzt uf die wage,
sin frunt und sine mage.
si gebent eim ir erbe,
daz er dar umb verderbe.
sie tribent crefteclichen
die kuenige von irn richen;
graven, herren, hertzogen
mußent sten vor in gebogen.
wer zu irn hulden nit wil komen,
dem wirt zuhant von in gnomen
beide buerge und lant
kerent sie zu fremeder hant
dem der sterker ist dann er:
alsus gent die ding in twerh. wie der endecrist stridet wider helyas und enoch.
nue sint die luete gar bereit
von den hie vor ist geseit,
daz volk daz da heizzet gog,
und daz ander magog.
zehen der geslehte sint
und kamen von japhetes kint:
nie volk gruesenlicher wart.
in dem lande sint sie verspart:
der starke alexander
dreip sie mit einander
durch die berge caspie.
sie enmohten sieder niemer me
her uz zu den luoten komen:
daz under stet nach irm fromen
die kueniginne amazonum
riche in hohem ruem:
daz heizt in der megde lant.
der endecrist hat dar gesant:
dez werdent sie alle gemeit
und zu dinste im bereit.
ir ist worden als vil
daz ir zal ist ane zil.
man sperret uf die strazen:
sie werdent uz gelazen
und varent also da hin.
gein jherusalem ist ir sin:
ir muet ist daz sie wellen
beide stozzen und vellen
gemeinlich alle cristenheit.
ir her ist groz und breit.
so sie komen vor die stat
an daz dal zu josephat,
so vert auch dort von dem mer
helyas do mit cristes her.
enoch muz dar auch komen.
nu wirt der strit uz genomen.
die zeichen werdent uz gegeben.
ieder man der were sin leben!
die cristen sich rotieren.
sie hant an irn banieren
daz cruce, daz ir zeichen ist:
sin zeichen fuert endecrist,
daz man da vor an der hant
und an der stirn geschriben vant.
ez wirt jamer bi den tagen:
beide erstochen und erslagen
wirt alda vil manig man,
der zal nieman vinden kan.
cristen volk, nue were dich!
hilf in, crist! ez ist billich.
die bose diet wirt alle erslagen
von cristi kempfen bi den tagen,
ich mein daz ungestalte volk gog
und ir geslehte magog,
zu josephat in dem tal:
nieman wißen mag ir zal.
die got zu kempfen erkos,
die werdent doch sigelos.
helyas und die cristen schar
werdent do erslagen gar,
enoch blibt auch da dot:
do wirt not vor aller not.
helyas und enoch
habent sich verzinset doch.
die herren beide also erslagen
werdent vor die stat getragen
und geleget an die straze.
nu rufent ane masze
dez endecristes knehte:
< in ist geschehen rehte,
daz sie sich an uns wetzen
und sich gein messyas setzen,
den got selber hat gesant
von himel ab her in diz lant.>
ir rede muez wol gevallen.
sie wuedent und schallen
und sint allesampt fro
mit dem veigen endecrist do
mit lob und mit gesange.
ir gueden werd nit lange:
nit wann funfzehen tage,
so endet sich der werlte klage.
die heiligen getar nieman begraben:
die luete mueßent vorhte haben
zu den gar verwazzen.
die liegent an der strazzen
gantzen vierden halben dag,
daz nieman getar noch enmag
zu dem grabe senden.
da mit wil er nue schenden
cristum und die cristenheit:
daz wirt im schier dar nach leit.
an dem virden tage zu none
hoert man ein stimme schone:
< helyas frunt und enoch,
ir sult mit gote leben noch!
uch wirt fuer hie daz leben
von gote ein ewikeit gegeben.
dar nach wirt uch zue lone
die himelische krone.
nu vart sicherliche
zue cristo in sin riche!>
die engel fuerten sie zuhant
gein himel in ir erbe lant,
daz ez manig man an siht:
die habent dann zu cristo pfliht.
der veige lebt, daz ist war,
drissig und drue ein halbs jar:
die habent dann ein ende.
nu spricht der ellende
endecrist, dez dufels barn,
< ich wil uf zu himel varn
zu mines vater rehten hant.
der engel ist nach mir gesant,
michel mit nuen scharn,
die minen lip also bewarn
daz mir kein wider driez geschiht,
e daz min vater mich gesiht.>
uf dem berge monte olyvet
mit sinen juengern er get.
dem veigen schalke volget dan
der sinen manig tuesent man
die sin offart wollent sehen,
daz sie im lobes mueßen jehen.
in der stat do jhesus crist
gein himel uf gevarn ist,
da trahtet er sin geverte.
ez wirt im doch zu herte
und siner sele tuwer kauf:
auch get sin boses leben auf.
tyfel koment da zu schin,
reht als sie klar engel sin.
sie furent in zu angesiht
in den luft geriht:
ir geverte daz ist gach.
die luete kaffent alle nach.
so wirt gehoert ein stimme,
die ist zornig und grimme.
die stimme sprichet dri stunt:
sie wirt den lueten allen kunt.
michahel der engel clar
kumpt mit einer grozen schar.
er sleht im einen grozen slag,
daz er nit me geleben mag.
er vellet ab her als ein bloch.
die tuefel machent alda ein loch
und fuerent in in der helle gruent.
daz wirt allen den wol kunt
die alda gewesen sint.
< er ist dez rehten dufels kint>
die sprechent dann gemeine,
beide groz und kleine.
< er hat sich gotheyt an gezogen,
er hat uns alle gar betrogen.
herre, nue erbarme dich
über uns: du bist gnaden rich!>
endecrist wirt erslagen
von michahel. wer sol daz clagen
( dem heiligen engel ez waz reht)
daz duen sin diener und sin kneht?
doch sprechent sin diener
und sin hohsten lerer
< unser meister der ist dot:
waz ist dar umb? welche not?
wir haben noch wol den gewalt
den dirre hette manigfalt:
wir duon sin zeichen alle.>
sie lebent mit dem schalle
an andaht und ruewe.
daz urteil daz wirt nuewe
uber die verdampten gegeben.
beide lip und ir leben
kumpt in dez dufels bant
( die tufel koment al zuhant
und brechent in die helse abe),
die rihte zu dez dodes grabe,
gar abe in die helle.
so wirt dann ir geselle
dem sie do vor gedient han,
endecrist, dez dufels man.
daz ist ein gruelich geschiht:
daz volk gemeinlich siht
in der selben stuende
daz sie in der helle gruende
dort mit irm meister sint
dez dufels gumpelman und kint.
so erschrikt aller meniglich
von der dat gruewelich.
die jueden kerent sich zu got,
sie gestent auch cristes gebot.
beide jueden und heiden
mag nieman gescheiden.
der heilige tauf nimpt uber hant
und cristes e uber alle lant.
ez wirt ein glaube gantz
in cristes orden ane schrantz.
von suenden hort nieman sagen:
sie werdent gut bi iren tagen.
unser herre hat in gegeben
funf und virtzig tage zu leben
nach endecristes valle,
daz sich die werlt alle
bekenne ir missetat,
und daz ir sele werde rat. von dem juengsten tage.
sit daz nu geschriben ist
wie der valant endecrist
sich messyas hat genant,
und wie er gelestert und geschant
wirt bi den lesten tagen,
so solle wir fuerbaz sagen
in rimen und in gedihte
von dem juongsten gerihte.
wir suoln schriben, daz stet wol,
waz da vor geschehen sol
maniger ley zeichen,
do mit got wil weichen
die hertzen die versteint sint
und an bekantnisse blint.
ez schribt sant jeronimus,
der vant sie geschriben sus
in der juden annalibus
( daz spricht zu tutsche alsus
< in der jar buochen>:
do wolte er sie suochen):
funftzehen worden im bekant,
die hat er in der schrift genant.
ob sie nach ein ander gent,
als sie do geschriben stent,
glich in fuenfzehen tagen,
daz horen wir die buoch nit sagen.
daz erste zeichen ist also:
daz groz mer wirt so ho
uber alle berge virtzig eln.
dez horen wir die buch zeln:
ez stet uf einer muoren glich,
und get auch nit fuer sich,
ez kumpt auch niht hinder baz.
daz ander zeichen daz ist daz:
daz mer get hinder sich hin wider
und setzt sich so gar nider
daz man ez kume gesiht.
daz drite zeichen daz man giht:
alle die merwuender,
wie sie sint besuender,
die in dem witen mere sint,
alle ir geslehte und ir kint
die laufent uf daz mer enbor:
gesehen werdent sie hie vor.
sie gebent groze stimme
mit jamer und mit grimme,
daz so luete erhillet
und in den himel schillet:
ir schrien daz kan nieman
dann allein got verstan.
daz virde daz ist clageber,
gar grulich und swer,
wer sich nit wol versinnet:
daz hohe mer brinnet,
fuwer und rote flamme
die andern duont alsamme.
daz ist jamer und not:
ez lit alles glich dot
daz in dem wazzere hat gelebt
und in dem mer hat geswebt.
daz fuonfte zeichen, als ich sage,
bringet jamer und clage:
bauome, graz und alles kruot,
offenbar und uberluet
uf dem allem lijt gar
ein dau, der ist bluotvar,
reht als ez von hitze
rodes blut switze.
an dem selben fuonften tage
alle fogel habent clage:
sie fliegent alle uf die velt
und habent clage wider gelt
und ander dier wise,
an drinken und an spise,
biz sie an ezzen liegent dot.
sie vorhtent auch die groze not,
den starken rihtere.
diz sint starke mere
und ist ein michel wuender.
ieglich gesleht besuonder
stellet sich an ein jamer clage
gein dem engstlichen tage.
daz sehste zeichen ist gar groz
und ist auch aller freuden bloz:
groz dunre und blicke
die laufent stark und dicke
vol fures, do die sonne uf get.
und sie dar nach nider get,
so gent die duenre slege wider.
dez dages vellet gar dernider
waz buowes uf der erden stete,
ez si torn oder glete.
daz siebende ist gar freislich,
vorhtsam und gar eislich:
uf erterich alle steine,
sie sin groz oder kleine,
rißent sich gar schiere
in glicher stuecke viere.
zu samen sie sich stozen,
beide krachen und bozen,
klopfen und demmern,
als mit dusent hemmern
man sluge uff einen aneboz:
also ist daz krachen groz.
dar nach an dem ahten tage
so hebt sich jamer und clage:
ez wirt ein ertbibunge.
uf erden nie kein zuenge
kunde daz gesagen niht
waz grozer note do geschiht.
kein dier, kein mensch mag gesten:
sie mueßent alle von ein gen
und vallent ane witze
nider uf ir antlitze.
daz nuende ist gar gruelich:
berg und tal werdent glich,
die werlt wirt als ein plan
sleht, als ich gesehen han.
daz zehende ist jamers vol:
ez ist bliben ettelich hol
uf der erden als ein tuer:
da slefent dann die luete fuer
die dar geflohen waren
vor ettelichen jaren,
beide wip und man.
sie sehent einander an
und mogent doch gereden niht:
daz ist ein jemerlich geschiht.
daz eilfte ist der zeichen ein:
ez koment alle toten bein
uf ir greber her vor.
sie duent sich uf als ein tor,
wann daz mensch fuor her gee,
daz sin grab offen stee.
der zwelfte tag hat sorgen:
an dem selben tage zue morgen
so vallent von dem himel clar
die stern allesament gar.
ez schießen stral blicke
von dem himel dicke,
die brennent als ein fuewer rot:
so ist jamer und not.
daz dritzehende zeichen dan
ist daz wip und man
und alles daz da lebendig ist,
daz stirbt alles ane frist:
sterben muz an in ergen,
uf daz sie von dem tode ersten.
daz vierzehende ist sorgen bar:
himel und erde brennet gar.
dar umb brennet die erde,
daz sie gereiniget werde,
wann in ir ist gewesen mein:
himel und erde werdent rein.
daz fuonftzehende ist an ruowe:
wann ez wirt alles nuowe,
der himel und der erden plan,
und daz die doden uf stan. von der urstende.
do daz fuore uber get
daz zwischen himel und erde stet,
so kumpt dann der strenge tag
von dem nieman entwenken mag.
die wege die sint enge,
der rihter der ist strenge,
gewaltig, bermig und sleht:
sin geriht daz ist reht
gewaltig uber alle tat;
guetig der ez verdient hat;
gereht und auch swere
ist er dem suendere.
ie dem menschen volget dar
waz er stille und offenbar
guoter dinge hat getan:
die bosen sint geschriben an,
daz sie alle die werlt siht,
er mag ir do verbergen niht.
so wil der hoch globte got:
mit dez engels gebot
und mit der bosuonen stimme,
die luote ist und grimme,
die toden muoszen uf sten
und fur den rehten rihter gen,
gantz und ungeteilet,
unverhaltzet und ungemeilet,
gantz an allem libe,
daz im niht uz blibe.
als ich die buch han gelesen,
sie sint in rehter lenge wesen,
reht als crist wart gestalt
da er waz drissig jar alt.
sie habent alle glider gantz,
ane bruch und ane schrantz.
in get nit abe, daz ist war,
weder nagel oder har,
und waz den lip gezieret habe,
dez enget in nihts niht abe.
waz die nature geirret hat
an der rehten forme tat,
daz im die glieder sint abe,
oder ob ez nie glider habe,
oder falsch menschen bilde,
oder fremede varwe wilde,
ez si dor oder stuemme,
uf haltz oder krumme,
ez si zu juong oder zu alt:
ez wirt alles reht gestalt.
waz dran ist missewende,
daz ernuewet die urstende.
sie erstent zu dem male
alle mit rehter zale.
ir rehtes fleisch und ir bein
wirt zuhant alles ein
und hant den rehten orden.
weres zu stuppe worden,
und het ez der wint hin geweet
oder in daz mer geseet:
ez muz alles komen wider,
gantz lip und glider.
die da heißent gotes kint,
schone und wol gestalt die sint,
verre schoner dann sie
ie gewesen sin alhie,
doch in rehter gestalt.
wer eins huendert jar alt,
kruemp, lam oder blint,
oder wer es ein kint,
ez wirt an allen varen
als ez zu drissig jaren:
enmoege niht gereichen:
daz sint doch gotes zeichen.
die boesen die verdampt sint,
sie sint lamp oder blint,
sie sint siech var getan,
aller jamer lijt in an:
daz ist gotes wuender.
sie erstent uf besunder:
so in die busuene duet kuent,
so erstent sie glich in einer stuent.
der buesuenen stimme,
die man hort mit grimme,
die bezeichent anders niht,
als die heilige schrift giht,
daz crist dan den sinen
guetlich wil erschinen,
und dar nach den veigen
wil er sich ubel zeigen. von dem vorgebote dez juengsten tages.
dri stunt nach fromen und schaden
vor geboden und geladen
vor den strengen rihtere
wirt der gute und der suondere.
dez ersten sint die wissagen
die vor gebieden und clagen.
also giht der wissagen munt:
< wir riefen ie zu maniger stuont,
daz woltent ir do horen niht:
ez ist reht waz uch geschiht.>
dar nach wirt in fuor geboden
von cristo und den zwelf boden
und von manigem prediger gut.
wer sin leben niht hat behuet,
daz wil got an in anden:
der wirt alda zu schanden.
daz drite ist die buesuene
die zu der selben luene
sagent daz groze fuer gebot.
die selben wil rihten got,
do er den menschen an der zijt
lon nach sinen werken git.
nu wirt dem suondere
sin lip, sin fleisch so swere
daz er zu gerihte nit enmag:
er muez dar uf den selben tag,
ein engel bringet in aldar
( er teilt in zu der boesen schar:
daz ist zu der linken hant,
da die verdampten allesant),
als abacuc gefuert wart
gein babilonie die verre vart
von dem engel gabriel
in der lewen loch zu daniel.
nu we dir, armer sunder, we!
nu we dir huete und iemer me!
du sihst den rihter ob din
und under dir der helle pin
und in dir din gewißen,
die dich bizzet und hat gebizzen,
uzer halp sihst du nit guet:
die werlt brennet als ein gluet;
du sihst zu der rehten hant
der dich rueget und mant,
die din lip begangen hat,
die suende und die missetat;
zu der linken hant der tuefel schar,
die sint so freischlich gevar
daz keins menschen angesiht
mohte sie gesehen niht
ez mueste da von sterben,
an dem libe gar verderben.
so spricht der suondere
< wolte got daz ich were
in der helle verborgen!
so were ich uberig der sorgen,
daz ich nit an sehe
daz laster und die smehe
die ich armer liden sol,
und den rihter zornes vol
und daz freislich urteil,
so mich die tufel an ir seil
vazzent und ziehent hin.
daz ich ie geborn bin!
verfluchet si der selbe tag,
der sele und dez libes slag!
ir berge vallent uber mich,
daz ich daz urteil freislich
niht enhore noch ensehe!
ich weiz nit waz ich jehe,
sit daz ich selbe han getan
daz ich hie verdampt stan.> wo gotes gerihte sin sol.
daz urteil sol geschehen,
daz hoere wir die schrift jehen,
ez wirt an einer kleinen stat
in dem tal zu josephat.
ez lit einhalp da bi
der berg mons olyveti.
daz tal were gar enge
und worde ein groz gedrenge,
ez wer der werlt niht genoz,
und weres dusent stunt so groz,
sit da man und wip,
beide sele und ir lip,
mit einander koment dar:
den weres e zu enge gar.
die rede sult ir versten,
ez muez auch also ergen:
crist der rihter ist dor,
hoch vor sie alle enbor;
der fule sundere
ist von sunden swere
da niden uf der erden stat,
die er liep gehabt hat;
die gar uzerwelten,
die seligen uz gezelten
enbor in den luften swebent,
die dar nach mit got lebent.
allenthalben umb daz tal
sint die luote uber al.
die gueten zu der rehten hant
mit gueten worten werdent gemant:
< venite benedicti!
wol dan, ir aller sorgen fri!
zu der rehten hant, ir selige art:
wol uch! wol uch iemer wart!
wol uch! wol uch iemer me!
wol uch! wol uch, niemer we!
ir sult hie freude biten.>
zu der selben siten
dez himels her wirt gezalt.
die vier und zweintzig herren alt,
mit in die zwelf boten gar
sint do in der rehten schar.
wo sint ir nue, her judas?
ir bluet ruens! ir maden as!
ir valscher kus! untruwen schrin!
nu soltent ir bi den zwelfen sin:
ir sit in der verdamme
und in dez duofels flamme.
sagt an: ist ieman alhie me
der mit uch alhie beste?
judas mit dat und mit namen,
der muz sich vor dem rihter schamen.
ist ir iht me? nue sprich< ja!
ez sint judas vil alda.>
da, valscher judas! da, valsches rich!
die gueten sint dir ungelich. wie got zu gerihte sitzet.
got sitzet in dem throne.
daz cruece und die krone,
daz sper und der wuenden meil,
geiseln, besem und daz seil,
und womit crist gesmehet wart,
daz wirt gezeiget an der vart.
daz cruoce wirt so lieht gevar
daz ez die liehte suonne clar
von sinem liehte gelischet
und ir clarheit mischet.
dar nach der volle mane
wirt auch sines liehtes ane.
nu merke die grozen wunder
der got duot vil besunder.
johannes crisostomus
der schribt diese rede alsus:
< suender, nu sage, fluhest du?
du maht nit hin: ez get dir zue,
dez dufels gast! du helle biz!
dir get zu der ittewiz
den dir der rihtere
git, er wirt dir swere:
« huengerig bin ich geseßen,
ir gabt mir nit zeßen;
ich waz dorstig und krang,
ir teiltent mir nit uwern drang;
ich waz nacket und bloz,
min armut waz unmazen groz,
darumb waz uch nit gar leit,
ir gabt mir schuohe noch daz kleit,
ir gebodent mir nie uwer hende;
ich waz gar ellende,
daz ir mich nit herbergtent do. »
die verdampten sprachen so:
« herre, wo haben wir dich gesehen
( daz sol din gnade uns verjehen),
daz wir nach bermede side
unser gut nit teiltent mide? »
dez antwortet in schone
der do sitzet in dem throne:
« ir moegt nit genesen:
ir habt daz dicke gehort lesen
in minem ewangelio,
do stet geschriben also:
waz ir minen armen duot,
daz nim ich alles wol vor guet,
reht als ez mir si getan.
der barmkeit sint ir an,
daz ist uwer unheil:
ir suolt mit mir nit haben teil.
ich han uch uber mich erhebt,
dez ir mir luetzel dang gebt:
ich waz got gewaltig,
durch uch wart ich einfaltig
ein mensche und uwer aller kneht.
ich lerte uch guet und reht:
ir enhortent miner lere niht,
ir hedent zu den suonden pfliht.
ich waz mensche und got,
ich leit fuer uch smehen spot,
ich wart fuer uch gefangen,
geslagen und gehangen
( daz ist gar an uch verlorn:
we uch, daz ir ie wordent geborn!),
verurteilt und gebuonden:
seht an hie sint die wuenden
die ich durch uch erliten han;
seht die grozen zeichen an
die durch min hende sint erslagen
und durch min fuße; bi den tagen
ich han vergozzen gar min bluot,
daz uz miner siten wuot
uz henden und uz fuoßen.
ich wolte fuor uch buoßen:
min lip waz aller sampt wuont,
ich hade nirgent glit gesunt.
uf die erden vart verzet
min blut: durch uch ichs det.
wo ist miner martel fruht,
die ich auch leit durch gnuoht?
wo ist mines bludes gelt,
daz ich vergoz uf daz velt?
waz gebt ir mir zu lone
umb die dornin krone
die man mich fuor uch tragen sach,
die mir min heubt gar zerstach
tusent wunden oder me?
wo dankt ir mir der martel we?
min lere wurft ir hinder sich,
ir hadent lieber dann mich
und min e die bosheit:
da von wirt uch daz fuower bereit. »>
crisostomus der guote man
hat diese wort geschriben an. wie sich die verdampten weinen.
nu hebt sich ein weinen:
wern alle hertzen steinen,
die mohten do von krachen
und hertzen wunden machen.
zum ersten weinent jueden
mit hiesch und mit jamers luoden,
daz sie den rihter an sehen,
cristum( dez mußent sie jehen),
der lebt und leben git,
den sie do vor bi der zit
versmehten und luogen an,
er were ein falscher trugen man.
sie slahent zu dem hertzen:
sie moegent mit dem smertzen
noch mit dem jamer wecken
ir veikeit nit bedecken.
nu weinent auch die heiden,
daz sie sich mueßent scheiden
von dem klaren ane blike
den sie do vor gar dicke
vor ein gespotte hatten gar,
als man in sagt fuer war
daz crist an dem cruece starb
und sin sterben uns erwarb
zu himel leben ewiclich.
dar nach weinent sie sich
daz sie vor den waren got
nach dez dufels gebot
die abgote beten auf,
und daz sie nach der stern lauf
alle ir sache slihten,
und aller ir kunst verstrichten
mit loyca und mit valscheit:
daz ist ir jamer und ir leit.
die cristen suender weinent sich
( ir weinen daz ist billich),
daz an in verlorn ist
daz reine bluet daz jhesus crist
an dem cruce fur si goz.
sie weinent faste: ir clage ist groz.
sie sollent weinen und sich schamen
daz sie versmaht hant den namen
cristen, den in crist erwarb,
do er an dem cruece starb.
ir helle wiz und pin
sol grozer dann der heiden sin:
wann sie horten alle tage
beide an predigen und mit sage
cristes werk und zeichen groz:
dez sint die heiden alle bloz.
die ketzer sieht man weinen,
die bosen und die unreinen,
die valschen muonsere,
dez glauben velschere.
in die cristenheit sie haben
ir valsch ysen gegraben,
da sie valsch slahent mite
und rat nach ketzerlichem site.
do von werdent sie geschant,
beide hie und dort gebrant:
ez get das urteil uber sie
beide dort und hie.
ir glaube ist gar an ende;
sie gleubent nit urstende,
doch sint sie dort erstanden:
dez stent sie mit schanden.
dar nach wirt ir weinen groz:
dez jamers weinen ist genoz,
alle die werlt weinet sich,
dem weinen nie weinen wart glich:
ich meine die verdampten kint
die von aller der werlte sint
und allem dem geslehte geborn:
sie weinent daz sie sint verlorn,
wann sie mogent sich nit erwern
noch vor got ernern.
da mag nieman enpfliehen
noch gotes craft verziehen.
der ruwe hat da nirgen stat,
die bezzerunge ist alle mat.
in alle ir ding verborgen
ist clagen und sorgen:
in blibet nihtsnit uber me
dann clagen, weinen und we. dru ding rugent den sunder.
suender, nu mohte krachen
din hertze alsam die spachen,
so dich dru ding ruegen
und dir den dot fuegen
dez libes und der sele.
mit dez dodes quele
der erste ruoger herfuer zogt,
beelzebub, der helle fogt,
und ander sin geselleschaft,
den du were ie dinsthaft.
der selbe ruoger der sagt,
dem rehten rihter er clagt
alles daz wir hie han
bi unsern tagen getan
offenbar und taugen.
er wirft ez in under augen:
mit wem? wie dicke? wanne?
so ruegt er alles danne
daz wir trege sin gewesen
horen singen und lesen,
und gütte ding gelaßen han,
die wir solten han getan.
ir sult die rede merken
und faste dar an sterken.
wer der helle uber wesen
welle und an der sele gnesen,
der sol gerne bihten
und an der sele lihten.
bihten ist ein reiner hort:
niht bihten ist der sele mort.
mit ruwen gantze bihte
macht sele und libe lihte;
bihte die sele heilet
und macht sie ungemeilet.
waz wir suenden began,
daz schribt der tufel allez an:
in siner mazze ers ihtet,
biz man sie gebihtet.
wann man sie gebihtet hat,
so weiz er nit umb die getat.
ach, verfluchter suondere!
dir wirt die suonde swere
an dem juengsten tage,
so man hoeren muz die clage
umb die bose missetat
die din lip begangen hat.
dez du nit bist bihtig worden,
dez ruogt dich der dufel orden.
o starker rihtere!
du kennest den rugere,
gotes kint, du sußer crist,
daz er unser vient ist.
den dufel hort man do jehen
< ir rihter, lant mir reht geschehen!
wann ir rehter rihter sit,
urteilt daz reht, als ez lit!
dirre ist min von schulde:
der nie nach gnaden hulde
niht enwolte wesen din,
er ist von rehten schulden min.
er ist din von naturen,
von menschlicher figueren:
min ist er von suenden
die in hant uber wuenden.
er ist din und getauft,
mit diner martel gekauft:
er ist min als er do stat,
wan er dir nie gedankt hat
diner not und arbeit,
die din lip an dich leit.
er hat mit craft gevolget mir:
er wolte nie gevolgen dir.
waz ich im ie geraden han,
daz hat er alles gern getan.
ich bin loener, er min kneht,
er ist min mit allem reht:
min lon ist der helle pin,
er sol mit mir verdampt sin.>
nu we! owe! und iemer we!
wo getar der sunder iemer me
iht reden mit dem muonde
der mit dem helle huonde
ewiclich gesellet ist?
nu we dir! we, du fuler mist! der ander ruger.
der ander rueger herfuer gat:
daz ist sin selbs missetat,
sin sunde und sin bosheit,
die er uf dem hals treit:
mit der hant haft gevangen
alsus kumpt er gegangen.
da wirt sin suende offenbar,
die er alle sine jar
von kintheit oft hat getan:
die sehent alle heiligen an,
der engel schar und selbe got.
alda wirt er dez dufels spot.
ach sunder, an der selen lam!
waz grozes lasters und scham
ist, da du vor die herren gast
und do du lesterlichen stast
in so gar wider zemem namen!
wolte du dich nit schamen
da du die sunde tete
und keine schamme hete?
dine suende selber sprechen
< der rihter sol ez rechen:
du wolte nie von uns gelan,
du hast uns alle gar getan,
wir sin din dat und din werg;
wir sin dir swer als ein berg;
wir bringen dich in der slihte
mit gewalt vor gerihte;
wir gen mit dir, wo du gest;
wir sten mit dir, wo du stest.>
gidekeit und hohfart
und aller boesen suenden art,
schemlich unkuoschekeit
zu gende sint ietze bereit:
< du suendete ane alle vorhte:
we dir, du verworhte!
druenken vol und niemer wan!
niemer got geruofen an!
« fuelle, guez in! » du wider sluoch!
du fraz! din got waz din buoch:
der dag were heilig oder wie,
den wolte du gefasten nie.
du weist wol daz die fasten hielt
crist, der aller der werlte wielt.
hinder reden und haz
waz in dinem hertzen waz
wann daz pater noster gut.
vergießen gar unschuldiges blut!
mit witwen und mit weisen
hast du gestellet freisen.
pfaffen, kirchen storen!
du wolte nie gehoren
dem man gewalt tet, ir clagen,
und gerehtes geriht versagen:
unreht geriht waz din pflug.
boses guetes het du gnuog.
almusen barmhertzigkeit
din hus und din hof vermeit:
wer sol sich dann erbarmen
uber dich verfluochten armen?> der dritte ruger.
der dritte ruegere
wirt dir altze swere:
das ist die werlt uber al.
nu we dir, suonder, welich ein schal!
der himel clagt uber dich;
dar nach clagt daz ertrich;
die suenne und der mane
sint nit clagens ane;
wazzer, fure und luft
sint der elementen guft:
die schrient alle uber dich,
daz du so gar unnuotzlich
genuotzet hast bi dinen tagen
und wolte got nit dang sagen,
daz dir der mane und die suenne
richtuemes gaben wuonne.
ez clagt die naht und der tag
uber dich, du sunden sag,
daz sie dir dinten ie,
und daz du dinem schepfer nie
gedenkte, als du soltest han
nach grozer gute an under stan.
zu starkem urkuonde
rugt dann die suonde
alle die werlt gemeine:
du armer sunder, weine!
lazzen wir die rede also ligen:
ob diese ding alle swigen,
unser werk und unser gedank
die da sint gewesen krang,
sie clegten und ruogten,
der selen dot sie fuogten. von den drin gezugen die den suender rugent.
der rede ich nit enluege:
ez sint dri gezuege
die dich bezugen, armer sag!
der helle fuere! der selden slag!
der erste gezug ist selber got
uber dir und sin gebot:
der wirt dir zu swere.
< der ist gezug und rihtere.>
daz vil wol schriben kuonde
jheremias uz sinem muonde.
ein ander rueger ruoget dan:
din gewißen, die da kan.
wer sin gewißende hat behuot,
der weiz wol wann er ubel tuot:
gewißen leret guete ding.
da von stet sie an den ring
und ist ein gezug den nieman
in gezuegnisse verwerfen kan.
der drite gezug ist offenbar,
daz ist dez sunders engel clar
der im zu hude wart gegeben,
die wile er solte han daz leben.
der stet bi neben im aldo
und sagt wie und auch wo
er die suonde hat getan:
wann er hat sie gesehen an
( daz gezugnisse wirt dann herte),
her suender, uwer geverte.
her suender, waz redet ir nue?
uch get daz swere urteil zu.
uwer rede ist gar ein wiht:
ir kuennet da gein gereden niht.
ach, waz da werdent stuemmen,
beide torn und dummen!
ein hirte kan me reden da:
ez endaug alda nit loyca,
fursprechen noch sophismata,
philosophia noch rethorica:
ein gebure kan da reden baz
der niht hat verdienet gotes haz,
dann ein lesemeister hoch
der sin ding an got nit zoch.
ez spricht sant berhart
< got liep und zart,
ein reines hertze ist bezzer hort
dez dages dann besniden wort.>
der tag hat ein underscheit:
silber, golt und schone kleit
ist alda zu nihte.
ez get an daz gerihte
ein reines hertze vil me wol
dann ein buotel silbers vol. wie alles himelsch her erzittert und erschrikt.
diz gerihte ist gar gruolich,
strenge, ernsthaft und eislich:
von diesem vor gerihte
schribt lucas die slihte.
stoerig, voerhtig, ane wer
wirt dez himelriches her:
der erste engel cherubin,
mit siner herschaft seraphin,
mit allen engeln michahel,
der edel bode gabriel, michahel und raphahel der selen zuo bringere
die vorhtent den rihtere:
die vorhte ist in swere,
alle himelische craft
wirt mit vorhten dann behaft.
die ie gereht gewesen ist,
uz erwelt an alle frist,
der muez erschrecken und erkomen,
so daz urteil wirt vernomen.
wann daz ist zornig, vorhtsam,
unbermig und unfridesam,
ez ist gereht und billich,
schamig und leitlich.
so spricht der verfluchte,
an gnaden der verruchte
< ach verfluocht si der tag
do mins verfluchten fleisches sag
dem ewigen dode wart geborn,
da lip und sele ist verlorn!> von ordnunge dez gerihts.
in gantzer drivaltikeit
wirt daz gerihte an geleit.
merkent: in funf leye side
get daz reht dem urteil mide.
daz erste: got drifaltig,
einig und gewaltig,
in der gantzen trinitat
urteil und gerihte hat.
daz ander ist der gewalt
den mensche und got von der drivalt,
von dem vater der mensche enpfing
der an dem cruece hing
vor dez suenders missetat:
der vater im gegeben hat
gewalt im himel und auch hie
uf der erden uber al die
urteil und gerihte geben,
uber doten und die do leben.
do von rihtet cristus dan
als ein mensche und ein man.
daz drite urteil wirt geboden
von den heiligen zwelf boden.
wann cristus zu in sprach,
do er sie in noten bi im sach:
< den sol zu lone daz ergan
die mir nach gevolget han:
mit gewalt und mit witzen
sult ir schon besitzen
zwelf stul herlich
mit mir in mins vater rich
gerihtet han mit rehte
uber israhels geslehte,
der zwelfe do geschriben sint,
uber sie und alle ir kint.>
do von die zwelf rihtere
sint den sundern swere.
daz vierde urteil offenbar
git der heiligen engel schar
und alle gotes heiligen
uf der sunden meiligen.
daz funfte urteil ist schemlich,
versmeht und lesterlich:
aller der werlte an der stuont
wie ez dez suenders suonde kuont,
got und aller der suender schar
wirt dez veigen laster bar.
zware, daz ist jemerlich:
ie der suender urteilt sich,
und ein ander suendere
wirt alda rihtere
sins gnozen und uber sich.
er spricht< daz ist billich
daz ich verdampt si und er.>
daz urteil git er also her. weliche an urteil verdampt sin.
die gerehten und die gotes kint,
die do vor gotes augen sint,
die sehent in reht als er ist:
got got, got herre jhesus crist,
got in goetlicher figure,
crist in menschlicher creature,
in gantzer freuden volleist,
vater, sun und heiligen geist.
er schinet in der maiestat,
got einig in der trinitat,
lieb, senfte und guetig
und als ein lamp demutig.
der verdampte goteleit
mag got in der gotheit
nit gesehen an. warumb ist daz?
durch zwei ding: nue merkt daz.
daz erste daz im abget,
dem sunder der vor got stet,
daz er sich nit vereinet hat
mit got in gotlicher tat.
wann menschlich nature
an gnaden gabe stuore
mag sus noch so gesehen niht
got in goettelicher gesiht.
daz ander daz sie nit enmoegent
got gesehen noch getoegent,
daz ist umb ir missetat,
die ir lip begangen hat.
sant johannes schribt so
in dem heiligen ewangelio:
< got an sehen ist das leben.>
daz ist dem sunder nit gegeben:
dar umb moegent niht gesehen
die suender got in sinem brehen.
der suender sieht die menscheit
cristum, niht die gotheit,
dar umb daz sie vorhten sich
in vorhten als vreislich:
zeugt er sich in der gotheit,
so ginge in abe alle ir leit;
wann daz geschehe
daz der suender sehe
got in siner clarheit,
als creftig ist sin gotheit
daz dem sunder niemer me
von keiner wise worde we.
nu merke wie die rede stet,
und uber wen der urteil get.
die ersten vazt er an sin seil,
der tufel gar an urteil:
juden, heiden und die blint
der cristen e gewesen sint,
die sint gar verdampt e,
und sie gesehent niemer me
gotes freude richen schin:
zu helle mueßent sie ewig sin.
die bose cristen sint gewesen,
den wirt daz urteil vor gelesen
und werdent in daz fuere gesant
hin abe in der tufel lant:
daz sint die armen die vermeit
der weg der barmhertzikeit,
und die mit allem irm leben
wider got wolten streben.
den wonet daz swere urteil bi
< ite maledicti,
gent ir verfluechten,
mit gnaden unberuechten!>
daz drite urteil suln wir sagen:
die da vor bueße hant getragen
in den pinen nach dem leben,
den wil got den himel geben
zu lone fuer ir arbeit,
die ir sele in der pine leit.
got ist den selben lueten guet,
als ein getruwer vater duet,
der sin kint gestraft hat
mit gerten umb sine missetat,
und wil in dar nach ergetzen
und auch vil schone setzen.
der wirt gesetzt aldar
mit gnaden in der rehten schar.
die vierde schar ist uzerwelt
und zu der rehten hant gezelt:
sie sitzent alle schone
bi got in sime throne.
daz sint die mertelere,
die heiligen bihtigere
und die reinen juongfrauwen:
die sol man alda schauwen;
manige husfrauwen und wirt
den do der selden segen wirt;
reine muenich und nuonne,
die schinent als die suenne;
der ritter mit dem knehte
der sinen namen rehte
drug, als sin got gerte;
der rihter mit dem swerte
der dez gerihtes hat gepflogen
mit rehte: der wirt vor gezogen;
der babst und der bischof,
die zierent wol dez fuersten hof,
die gotes willen daten;
patriarchen und prilaten,
manig heilig einsidel
zierent wol daz gesidele
dez alhie vor ist genant,
crist zu der rehten hant.
an den heiligen stet daz heil:
sie gebent selber urteil,
ez get kein urteil uber sie.
wann sie habent ez verdient hie
daz sie daz urteil suln geben
zu dem tode und zu dem leben.
waz ich der heiligen han genant,
so sieht man zu der linken hant
hundert dusent stunt noch me
dann ir zu der rehten ste:
heiden, juden, ketzer viel,
der boesen cristen ane zil,
die nieman gezeln kan,
die der tuefel zuht dan.
da stet manig boese wip
die lesterlichen iren lip
zu unkuschekeit hat uz geveilet
und der werlte umb geteilet,
ane ruwe und ane vorhte:
nu we dir, du verworhte!
din leben waz unwise,
da von wirst du ein spise
den natern und den slangen
und lucifers gevangen:
da wirt dir boser lon gegeben.
du hast mit dinem boesen leben
manigen zu den suenden braht
dem niht sunden waz gedaht:
da wirt din buße zwifach.
du sele verluest, nue we dir! ach!
die tufel hort man schreien
beide pfaffen und leyen.
mit dem lesterlichen fuere
von unkusche und von huere
werden sie zu schanden
in beelzebubes handen.
an allen ruewen sint sie gewesen,
da von mueßent sie lesen
der vermalediten buech:
da stet an ir ewig fluoch. die bitter martel der sunder.
ir hant gehort daz vor gebot,
do rihter selbe sin wil got,
gezug und rueger:
nu sol daz urteil swer
den sunder hie verdammen
und geben in die flammen
die niemer minre wirt
und anders niht dann jamer birt.
her suender, sehent umbe
und sint nit ein stumme!
ez get uch ietz an die not
der sele und dez libes dot.
schauwet und speht
ob ir ieman seht
der uch zu vorsprechen doge,
und der uch iht gehelfen moge!
so hebt sich ein stimme
gar jemerlichen grimme,
bitter und clegelich.
die wolken zerrent sich,
die erde mohte erkrachen
von den jemerlichen sachen.
ir clage ist nider und ho,
ir geschreie ist also:
< maria, mueter und magt,
unser not si dir beclagt!
maria, hilf, ez ist an der zit,
wann alle gnade an dir lit!
du bist zu gnaden erkorn.
gedenke an dinen hohen namen
und laz uns nit in diesen schamen!
mediatrix, o maria,
ein scheide frauwe pia,
ein helferin in noten!
nu hilf, uns dann uz doten
die helle knehte, der dufel schar,
die unser ietze nement war!
du wider bringerinne!
maria, gotes minnerinne!
du helferin in sorgen!
du gnaden voller morgen!
du durchluohterinne!
du himel kueniginne!
du sihst in diese jamer schar:
maria, gotes mueter clar,
siech in diesen jamer tal!
siech diesen jemerlichen val!
mane din kint, ob ez mag sin,
maria, gnaden helferin!
maria alles jamers fri,
merke waz din ere si,
durch den sunder dir gegeben!
nu hilf du den die mit jamer streben!
nu hilf in durch din mildekeit,
du himel ere, du suße meit!> marien manunge.
< o kuenig uber aller kuenige kraft!
o herre uber alle herschaft!
davides kint emanuel!
fruht stark von israhel!
gnade, herre, liebes kint,
uber alle die hie gevangen sint!
gedenke in diner maiestat
daz sie din hant gemaht hat
in dem claren paradise
nach diner gotlichen wise,
evam und auch adamen
und dar nach iren samen!
du mehte sie in dinem geist
zu der ewikeit: daz du wol weist.
doch mohten sie ewig nit gesin,
herre, dann mit dem geiste din.
sie habent von dir ewig leben:
woltest daz dem dufel geben?
daz soltu baz bedenken dich.
liebes kint, gewere mich
und auch johansen dinen kneht:
gnade ist bezzer dann reht.
sit daz der engel mir verjach,
da er daz wort zu mir sprach
« maria aller gnaden vol, »
er sprach zu mir, daz weist du wol
« unser herre ist mit dir: »
ich bit dich, herre, wiz mit mir,
sit daz du mirs enboden hast,
und daz du dinen zorn last!
sit daz ich vol gnaden bin,
herre, so du gnade an in!
und detest du dez, herre, niht,
so were daz mins sinnes pfliht
mich het der engel betrogen.
als an din gnade si gezogen,
du bist aller wisheit vaz:
so stet diner wisheit baz,
die hochgelobte hant getat
die din hant gemaht hat,
und auch die edele sele da bi,
daz sie bi dir behalten si,
dann daz sie dir sint verlorn.
herre, nu laz dinen zorn!
fili mi, miserere!
ez were verre bezzer me
daz ir nie were gedaht,
nach zu der erden nie weren braht,
dann daz sie solten ewig sin
brennende in der helle pin
und in lucifers banne:
warumb hast sie geschaffen danne,
so du nit gnade wilt an in duen?
bedenke dich, got herre, lieber suen!
gedenke dar an, hoher got,
gnade kuenig sabaoth,
daz dich demutekeit abher zoch
uf erden von dem himel hoch
nach gotlicher gluoste
in diner dirne bruoste,
die hie mit bet vor dir stet!
suen min, jhesus von nazareth!
gedenk daz ich din swanger wart
kuesche an aller sunden art,
und dich an minen brusten drug!
herre, du hast gezornt gnuog
an dem armen volke din,
die do her in der helle pin
gebrant hant umb ir missetat;
herre, laz ir werden rat
und gip mir daz zu sture:
ez mohte in dem hellefuere
eins tages bußen sunder wan
der alle die werlt hat getan.
lieber sun, ich biden dich
umb din volk: gewere mich!
gedenk an den zarten dag
da ich din in der wigen phlag
mit minen kuschen brusten,
der du dich lieze luosten!
gedenke an liebe und an leit
daz ich in diner kintheit
mit dir, herre, han getragen,
daz du mir wollest nit versagen!
ich bit dich durch die jamerkeit
die ich, herre, von dir leit,
da daz swert durch mich stach,
da min hertze jamers verjach:
siech, herre, an der armen not!
gedenke an dinen herten dot,
daz er an in ir si verlorn!
durch minen willen laz den zorn!
du bist gereht, daz ist war:
doch gnade ist hie ane var.
herre, war zu ist dir guet
daz sie in der helle gluet
brennent furbaz iemer me?
gnade, lieber suen, e!
gnade! gnadens ez ist zit,
wann in sorge an lit.>
johannes baptista
und johannes ewangelista
triben auch die bet an
die maria hat getan. wie got siner muter antworte git
so spricht er in dem throne
goettlich und schone:
< maria frauwe, mueter min!
waz du bidest, daz sol sin,
daz diner bete wol an stet
und gein der gerehtikeit nit get.
ich bin got, dez lebens weg,
ich bin bruecke und steg.
himel und erde muest e nider
e min wort gingen wider.
ich bin daz ewige leben:
daz wil ich minen lieben geben,
und mit himel freude laben
die den weg gegangen haben
der ich bin, und den ich ging
do mich min menscheit umme ving:
den selben weg den gingen sie.
dez fluches kint die vor dir hie
ir bosheit hat gevangen,
gevolget und gegangen
sint sie nach dem willen gar.
sie enwolten der propheten schar
nit hoeren, die alle stuende
retden uz minem muende.
die sele die die sunde duet,
die muez in der helle gluet
von minen gnaden sterben,
ane gnade verderben.
min hoher lerer
und min hohen prediger
in reinem orden geistlich
mit petrus sluoßel werlich,
die habent dicke versmaht die:
da von sint versmaht hie.
sie habent die menscheit
versmeht und daz durch sie leit.
ich rief in: sie hortens nit;
ich lerte sie: sie envolgten nit.
alles daz sie verzigen mich
daz ich sie bat clegelich.
in waz wider und leit
gutdat und barhertzikeit:
hohfart waz in zeme.
min gebot waz ungneme.
wez sie die armen baden,
vil luetzel sie dez daden.
ich mante sie selber alle zit
mit dem ewangelio, als ez lit:
« kint, sit barmig alle frist!
got, uwer vater bermig ist.
selig sint die da bermig sint,
wann sie erbarmkeide kint
sint und auch erwerben
barmuenge, wann sie sterben. »
dez sele sol werden niemer rat
der nit barmuenge hat.
warumb solt erbarmen ich
uber den der nit sich
wolte gnedeclich erbarmen
uber min ellenden armen?
wer zuor hochzijt wirt geladen,
der sol nach fromen und noch schaden
gewinnen hochzijt gewant,
wil er nit werden geschant.
von dem wirte wirt vernomen
« fruent, wie bist du her komen?
du hast nit bruote wirde kleit:
daz mag dir wol werden leit. »
der wirt spricht schiere
« bint im alle viere!
wirf in mit zornes gueße
in die uzzern vinsternisse,
da smacheit, weinen ane frist
und zene grizgramen ist! »
muter und frauwe min,
also sol gerihtet sin!
daz volg geschuf ich reine:
so habent sie gemeine
der bosheit nach gevolget.
ir cleider sint besolget,
hinden, vorn, an allem teil
geleget an so boese meil.
die mogent sie nit ab nemen:
frauwe, dez mogent nit gezemen
bi dir in diner liehten schar.
sie sint so lesterlich gevar,
geswollen, wazzer suhtig,
uzsetzig, malat, sluehtig.
die zement nit in diner schar,
maria mueter! nue nim war:
bi dir zu der rehten hant
wirt klarheit dir bekant
mit maniger hande wuenne
noch liehter dann die suenne:
noch me dan aller sternen schin
hant die werden geste min:
din vater und din mueter;
joseph der vil gueter,
der min ammolf ist gesin,
do ich waz ein kindelin;
adam, dinen vater alt,
evam: so wirt manigfalt
din wirtschaft, so du bi dir sihst
die kint die du zu mage gihst.
dar nach hast du fremeder vil:
juengfrauwen vil ane zil:
dorotheam mit irn gespiln,
dar zu sol dich nit beviln
agnes und cecilia,
katherina und luocia,
margaretha und otdilia,
scolastica und sophia,
cristina und juliana,
clara und petronella,
kueniguent und gerdrut
und agatha die gotes bruet,
alheit und appolonia,
selbe eilfte tusent ursula;
und manigen seligen juongeling
die an mich liezen alle ir ding.
du sihst manigen schonen krantz
vor dir bringen an den tantz.
mit den sol dir wesen wol:
daz urteil fur sich gen sol.> wie got sine wunden dem suender erzeiget.
die heiligen und der engel schar
sprechent< herre, mache bar
die erden von dez tufels her
mit urteil und mit rehter wer!
die grunt feste der erden
mag niemer reine werden
biz daz dez sunders gestank
kumpt in der helle betwang>.
die buosuenen krachent,
grusen sie machent.
ach waz schreckens do geschiht
der die helle vor im siht,
do er inne wonen muz,
do im niemer we wirt buez,
beide jamer und clage
und in daz apgrunde alle tage
beide vallent und sigen!
nu wirt ein groz swigen:
wann der rihter crist,
der do starker rihter ist,
gibt daz urteil aldar,
dar nach der zwelf boten schar,
als hie vor ist geschriben.
daz ertgrunde beginnet biben
von siner grozen stimme
beide zornig und grimme.
cruce, nagel und sper,
die funf wunden zeigt er.
sin amblig wirt manigfalt:
er wirt so gruelich gestalt
den boesen daz sie wolten sin
gerne in der helle pin
dann daz sie suln an sehen.
als wir die schrift hoeren jehen:
ez schinet zu der stuende
zwei swert in sinem muende.
nu horent wie er sprichet,
als er sich selber richet:
< gent ir verfluochten,
an gnaden unberuochten
zu dem ewigen fuere,
da uch alle gnade ist tuere,
und iemer brennen ewig wirt,
und da ein pin die ander birt!>
da kuempt der engel seraphin
und der hohe cheruebin
vor die verdampten suendere.
beide jamer und swere
sehent sie da uber luet.
ein groze ungefuege huet
wirt vor den armen uf getan:
alda stet entworfen an
die freude und trinitat
die er mit sinen frunden hat.
sie sehent alle an der frist
waz clarheit in dem himel ist.
sie sehent vil vil schone
wie der sele krone
umb iren dinst wirt gegeben
und dar zu ein iemer leben.
sie sehent wie die engel klar
enphahent iegliche schar
mit her und mit gedrange,
mit lobe und mit gesange.
alrerst so hebt sich ruefen,
ein schrien und ein wuofen.
daz zeigen daz der engel tuet,
das ist nit umb ir guot:
daz betuedet in hie bi
daz ir jamer dester grozer si,
und daz sie sich fuerbaz senen
und an jamer clage wenen.
nu horent swinde mere:
waz dunt die suendere
und der swartzen duofel kint,
so sie gar verdampt sint?
so in abe get der trost
daz sie niemer erlost
werdent die wil got lebt?
welch ein fluch sich dann hebt
mit jamer und mit grimme,
mit bitterlicher stimme
und mit der tufel gebot!
< verfluocht si der selbe got
der uns sele und lip geschuof!>
daz ist der erste jamer fluch.
< waz er mit siner martel habe
erliden, daz si nue alles abe,
daz werde niemer geklaget
nach dank noch ere gesaget!
( daz er ie geborn wart!)
und waz er leit uf der vart,
und uf der erden hie ging,
daz man in an ein cruoce hing,
do in der dot an twang,
daz si im niemer dekein dang!
er verfluochter, swerer got!
nu sin wir hie der tuofel spot
und dez valandes affen:
wez hat er uns geschaffen?
verfluocht si dag und naht,
daz min zu menschen waz gedaht!
verfluchet sy das es was,
da min muoter min genas!
ez muoz iemer sin min clage.
verfluocht sint die selben tage
die ich gelebt han!
verfluocht und gnaden an
si tauf und die cristenheit
die ie wart an mich geleit!
dez muoz ich iemer me clagen.
pfaffen und wissagen
und lerer, schrift und buoch,
die muozzen haben vollen fluch!
fluech si nit ane
die suenne und der mane
und dez tages liehter schin
muozen iemer me verfluocht sin!
verfluocht muez werden
fuere, wazzer, luoft und erden,
die der geschepfede gruent sint!
verfluocht si regen und wint!
alles obs und baueme
sin in dez flueches gaueme!
die wazzer und daz drinne ist,
verfluecht si an dirre frist!
und fluch habe alles daz si,
und die smehen namen dri,
die man nennet trinitat,
die uns den fluch geben hat!
verfluecht muez wir iemer sin
mit den dufeln in der helle pin!> der sunder val.
da hebt sich ein rasteln,
ein krachen und ein brasteln
als alle berge vallen.
groz wirt der tufel schallen:
bla swartz fuere uf in stet,
rot flamme uz in get,
nebel, gestank und schimel,
daz ez rucht an den himel.
ez wirt ein engstlicher lauf:
die erde duet sich wider auf
und verslindet die alle gar,
der dufel und der suender schar.
da wirt geschruwen< ach und we!
daz lieht gesehen wir niemer me!> wie got sin lieben enpheht.
daz urteil ist ergangen.
die suender hant enpfangen
irn lon nach irn werken gar:
ir werke volgent in aldar
da man lon enphahen sol.
der loner kan do lonen wol:
ieglichem sin lon wirt bereit
reht nach siner arbeit.
wo gutes von dem man geschiht,
daz blibet ungelonet niht:
so hant die buch gesprochen
< ez blibt nit ungerochen
waz boeser dinge wirt getan.>
da mit lan wir die rede stan
und sagen wie gar guetlich,
senfte, sueße, lieplich
der suße jhesus wirt gestalt,
ein got gantz in der drivalt:
in dem glichen rame
als ein juenger bruetgame
der von dem bruetbette get,
und dem sin juegent wol an stet:
sin antlitze, als ez lache
und nuewe freude mache.
er spricht mit sußen worten,
gar senfte an allen orten:
< venite benedicti,
dilecti patris mei!
kuempt mit mir! ir sint gesegent,
mit voller gnaden uber regent
von dem hohen vater min.
ir suelt iemer bi mir sin
in gantzer freuden glich.
enphaht hie daz rich
daz uch ewig ist bereit,
daz uch niemer me kein leit
gerueret noch gestoeret
( noch gesiht noch gehoret),
daz uch zu selikeit ist braht,
sit daz der werlte ist gedaht!>
so hebt sich ein grozer schal
von den engeln uber al.
ir muent singet< sanctus
deus sabaoth eternus!
globt si din wirdikeit:
lob, ere, gnade si dir geseit
in diner hohen maiestat:
din lop, din ere nit ende hat.> wie clar daz ertrich wirt.
nach dem gerihte, als man list,
und der sunder von der erden ist,
so wirt daz ertrich uber al
luter clar als ein cristal,
die berge werden alle sleht,
gantz eben und reht.
der luft wirt liehter da bi
vil dann er e gewesen si.
ez wirt niht nebel, schuer noch blik,
noch von duenre slegen strik.
ez wirt nit wint noch regen,
noch rife, noch sturm von duenre slegen:
ez wirt als senfte gar.
dez menschen lip wirt so clar
als ein schoner spigel lieht,
daz sich der mensche besicht
in der claren gotheit,
dar nach der mensche ist bereit:
mit sußekeit befluehtet,
mit clarheit uber luehtet,
mit den heiligen geeiniget,
mit den engeln gereiniget,
mit den propheten offenbar
mit got ein gotliche schar
in himelischer freuden glantz:
so wirt dez himels freude gantz.
sich hebet freuden grozer schal,
gesang, getone uber al.
die vier und zweintzig herren alt,
schon an geleit und wol gestalt
und in schoner zirde vil
( ieglicher hat sin seiten spil),
die sieht man vorher dringen,
die seiten vil geklingen.
in der gezirde kuempt adam
und eva in dem selben ram:
sie enpfahent wol die geste.
in dez kueniges feste
adam enpheht sin kint:
hey wie freudenrich die sint!
dar nach die zwelfboten gar
und der wissagen schar;
dar nach die mertelere
und die liehten bihtigere;
dar nach die juengfrauwen fin,
ir klarheit git liehten schin;
dar nach manig ewirt,
dez wirdikeit da groz wirt,
mit siner lieben wirtin,
der werk also gewesen sin
daz in dort zu lone
gegeben wirt die krone
die man hie muez bejagen,
die da gotes kint dragen.
dar nach sieht man die frien,
die sußen magt marien
rilich und schone
under einem heren throne.
mit ir volget eine schar:
liehter dann die suenne clar
ir kleider sint gezieret,
gebluemet und florieret.
die geste fragent< wer ist die
die so rilich alhie
uf stet als der morgentrot,
da sich die suenne under bot?
gar schone als der mane
sie ist alles wandels ane,
als die suenne uzerwelt.
erschreksam und uz gezelt
als der starken burge her
die sich gesetzet hant zu wer,
ir volk ist groz und breit.
sie treit an ein riches kleit:
balsem, mirre und cassya
smackent von iren cleydern da.
die sieben gestirn umb sie stet,
uf dem manen sie get,
die sonne stet ir enbor
an der kronen da vor.
wer ist die da vert
als ein kuoniginne ungewert
uf durch die wustenuenge,
als schone und als juenge
als ein schoz gerte?
so rich ist ir geverte:
sie mag nieman geirren.
von wirauch und von mirren
smaket schon ir kleit,
daz die werde an treit.>
< ir sult mich wol erkennen;
doch wil ich mich uch nennen:
in einem hohen rueme
ich bin dez veldes blueme
und ein lylie uz dem tal.
ich bin schone und doch sal:
die sonne hat mich gebruenet.
min lip ist wol geluenet.
ich bin der selden barke.
ich bin dez himels arke,
da daz himel brot inne lag.
ich bin der selikeit bejag,
der schonen liebe ein mueter:
min got min son gueter
hat mich zu der wirde erwelt,
vor den andern uz gezelt.
der groezze und der erkenne
ein mueter ich mich nenne,
und der heiligen hoffenuenge
rich als juenge
und ein muter der vorhte.
ich trug in der mich worhte:
der ist min vater und min kint.
sin dohter und sin mueter sint
bin ich maget worden
ane mannes orden.
kuempt zu mir die min gern,
ich wil rilich uch gewern
mit dem den ich han geborn,
der mich zu mueter hat erkorn.
wer hat den lieben min gesehen?
der sol von mir im jehen
daz ich von liebe frauwe mich.
wo ist min frunt? zeuge dich!>
so brehet dort ein liehte schar,
der heilige got, die engel klar
mit lobe und mit gesange.
in dem selben gedrange
dez himels ingesinde get
und dem kuenige vor stet.
der kuenig in dem throne
spricht zu der mueter schone:
< du aller schonste, kum zu mir!
freude suln haben wir.
kuem her, du uz erwelte min!
kuem her, du schones liebelin
uber alle wip geschoenet!
kuem her und wirt gekronet!>
da wirt ein richer zu gang,
da wirt ein lieber umbfang.
so sich der suen in nehet,
freude uber freude sich wehet:
< frauwe muter, habent den gewalt
von mir in der drivalt
einer kueniginne glich,
gewaltig, her und eben rich!>
der kuenig und die kuenigin.
ey, waz freuden mag daz gesin,
da die freude in freuden swebt!
ey, welch ein kronen sich do hebt!
da wirt dem manne zu lone
nach siner wirde ein krone.
richer schappel ane zil
werdent da gegeben vil,
von schoner wat riche kleit
wirt da manchem angeleyt
mit mancher zirde rich.
sich endarff sicherlich
nyeman zu dienste neygen;
da ist nieman eygen:
diener ist genuge bereit,
der engel dinst bereit.
der abt noch der prior
hat nieman dem er si vor:
die munich alle worden sint
kuenige, fuersten, gotes kint,
die nuennen hohe kuenigin;
da ist nieman priorin
wanne maria die magt,
von der uns gnade ist betagt.
scepter, krone, riche kleit
manig gotes frunt da dreit.
ir kleider sint nit gra,
swartz, wiz noch duonkel bla:
sie tragent alle fursten kleit,
als ez der kuenig selber treit.
der kappen ist in worden buez,
die kappe enhat nirgent fuez.
daz hant mit gueten werken sie
und mit gedult verdienet hie
daz sie der kappen uber sint,
ledig fri und gotes kint.
sie sint geziert als die bruet
und als ein bruetegam truet.
da ist freude uber al.
freuden freude uber zal,
ein ieglicher wirt gemeit
von eins andern selikeit.
die der sieben kuenste pflegen,
die lant alle kuenste ligen:
gramatica und loyca
nach der zal, arismetica,
kuenden nit gesagen gar
waz freuden richer freuden jar
hant die do mit gote sint.
ey, sie gewuenschten gotes kint!
die freude ist da die nie gesach
kein auge, die nie durch brach
kein ore zu keinem horen
( sie kan nieman gestoren),
kein sin nie vernam,
noch in keins menschen hertz kam:
sie kan begriffen kein sin.
ein freude die ist uber in:
von dem minneclichen brehen,
do sie got an sehen.
under in sie frauwent sich
von der gezirde wuenneclich
der himelischen figuren,
von maniger edeln creaturen
an die got hat geleit
schone und wirdikeit:
uzen ist ir freude groz,
wann sie der engel genoz
sint und mit in wirtschaft
habent und geselleschaft,
und daz sie da ane zal
die lute sehent uber al
die mit in da geseliget sint,
beide ir frunde und ir kint:
innerhalp ist freude glantz
der sele und dez libes gantz,
daz in die gnade ist geben
mit einander ewig leben,
und do got bi in stet
und die funf sinne uber get.
got in gotes pflihte
ist ein spigel der gesihte;
in den oren harpfen klang
und aller seiten spil gesang;
huenig seim in dem muende
uber suße zu allen stuenden;
ein balsem an drehen,
dem nieman mag genehen:
mit craft also ist sin gesmag
noch sußer danne ein meyen tag;
ein blueme an dem enpfinden
ist er sinen kinden. von der grozen freude.
welicher hande freude si,
daz sult ir kennen da bi:
ein ubermeßig liehter schin
wil da vor gotes augen sin;
da ist dez ersten meyen zit,
die allen dingen freude git;
da ist herbst mit gnueht
mit maniger schonen sußen fruht;
winterlicher raste ist vil,
do ruwet wer da ruwen wil.
an alles missewende
siht man got an ende.
man liebt sich mit niezen,
man lobt in an verdriezen.
salomones wisheit
wer alda ein dorheit;
absolones schoene
wer alda ein hoene;
asaheles snellekeit
wer alda ein drakeit;
sampsones starker lip
were alda als ein krankes wip;
mathusalanes langes leben
wer als der dot da gegeben;
dez kuoniges augustus gut
wer al da ein armuet.
da ist leben ane dot,
junge juegent an alters not,
licht ane vinsternisse,
freude ane trurenisse:
friede, sicherheit ist da gantz.
der vollekomen glantz
in freuden vollekomens rich
blibt ewig und nit verkeret sich.
der geseligten lon
ist uber aller mazen don.
der gueten lon ist so vil
uber zal und uber zil.
ez ist so uber messig guet
noch nie kein ende getrueg.
ez ist so kosper bejag
daz nieman ez vergelten mag.
wez der mensche do begert,
dez wirt er an der stat gewert.
o sueßes leben lebelich!
o suoßes, liep und minneclich!
o minnecliche sicherheit!
o sicherliche wirdikeit!
o wuonneclich raste!
o ruwe in freuden glaste!
o freudenricher selden stift!
o ewicliche selden schrift!
o selden richer selden hort!
o zu lendig friedebort!
o selig sehen an ende!
o gnade nach ellende!
o selige wonuonge
mit got! ein wandelunge,
da richeit zu fluoßig ist,
wollust suoße an alle frist!
nu merkt die sußen wort:
sit daz aller suße hort
an liplichen dingen lit,
ey, waz liebe dann dir git
der wollust wol gegeben kann
in vollen freuden dann!
< meister, sage: waz ist daz « wol »?>
dem daz wol werden sol,
sicherlich: waz er wil,
dez wirt im me dann vil.
dez er dann enwil niht,
dez selben niemer rat geschiht.
in gnaden voller gnuege,
wie ez dem menschen fuege,
do ist guet uber guet,
minneclicher hoher muot,
daz kein auge nie besach,
noch kein zuonge nie gesprach,
daz kein ore nie vernam,
noch in kein hertze nie bequam.
wez sin hertze do begert,
dez wirt ez ie zuhant gewert.
begerst du der schone da?
die schoen ist nirgen anderswa:
die heiligen in der wuenne
brehent als die suenne.
wiltu haben langes leben?
daz wirt dir ewiclich gegeben:
da ist gesunde ewikeit
und ewiclich gesunt bereit.
wiltu wisheit begern?
daz wil die wisheit dich gewern:
der sun, dez vater wisheit,
der zeigt sich in do gemeit.
begerst du der fruntschaft?
der wirt dir do volle craft:
sie habent lieber got dann sich,
an einander ist ein liebe glich;
got hat sie lieber dann sie moegen
sich selber han; an alles zogen
sie hant in liep, als ich vernim,
und sich selber von im.
wiltu guet und ere?
daz wirt dir alles mere:
wann die da heißent gotes kint,
reht erben sie sint
dez himels allesampt:
die werdent gote genant.
wo cristus ist, da sint sie
mit freuden dort und hie.
wissent bi der warheit:
wer ein ander in der selikeit
da du selber inne bist,
hast du in liep ane frist,
so wirt din freude zwifalt.
die rede ist also gestalt:
din freude worde niemer glich,
so freuwet er von dir sich.
wern ir zwene oder dri,
so wer me freuden da bi,
daz ieglichem also vil
( wer dir voller freuden zil)
als von dir selber ist gelesen,
ob sie dir liep sint gewesen.
dar umb in der trinitat,
die ungemeßen iemer stat,
der engel und der luete zal
die da sint in der selben wal,
hat nieman minre dan sich
den andern: da ist freude rich,
sit daz von dem hertzen gantz
vil liebe da ist, ane schrantz
mit hertzen und mit gedenken,
mit sele an alles wenken.
so sol hertze und gedank
mit der sele anevang
sin in freuden selikeit
mit freuden uber flueßikeit. frage von den freuden.
jhesus, lieber herre min,
sol daz die selbe freude sin
die gesprochen hat din munt
( dez sist du gesegent alle stunt
von allen den die da leben!)
< vordernt, so wirt uch gegeben
daz uwer freude werde vol,
der sele, dem libe werde wol>? wie ieglichem sin lon werden sol.
die edel samenuenge
und die wise ordenuenge
die got den lieben geordent hat
in der heiligen trinitat:
ie dem menschen ist bereit
sin lon nach siner wirdekeit.
daz git got von siner hant:
an in sint alle ding gewant.
adam kumpt an der frist,
der aller der werlte vater ist,
und mit im manige werden kint
die wirt und husfrauwe sint,
die der e hant gepflegen:
die suoln haben ihren segen.
so spricht dann vil schone
got uz sinem throne:
< nu get her, ir lieben min,
ir suelt in minen freuden sin.
uwer guet dat sol uch fruemen:
alle heiligen sint bekomen
von uwer pflantze, die gab ich.
ich bin der meister sinne rich
der uch den ersten orden gap,
miner wisheit urhap
in der wonnen paradis.
ich gab uch sin und muet.
min werk die warn guet
und gevieln mir da wol.
dar umb ich uch danken sol:
uwer pflantz und uwer sat
daz himelrich erfuellet hat.
da mich der zorn da beving,
daz daz wazzer uber ging
die erde und die berge gar,
da nam ich uwers ordens war
und behielt durch min wuender
ie zwei und zwei besunder.
da mich die guete brahte
daz ich mich bedahte
daz ich mensche wolte werden
bi uch uf der erden,
daz waz min werk aller meist
der eschaft zu volleist.
ich gesegent abraham
und sin frauwen saram
in iren alten jaren,
da sie unfruehtber waren.
maria di muter min
sol in uewerm orden sin:
selig si sie iemer me,
ein husfrauwe in der rehten e!
ein vorgabe mir daz waz
das sie magt min genas
reinikeit und kuesche vol:
daz zam miner gotheit wol.
dar nach die ersten zeichen min:
da kert ich wazzer in win
( die ich bi minen juengern det)
durch dez bruetgames bet.
die e ist min erster stift
uber aller ordenuenge trift.
alle oerden kamen sint
von der e, lieben kint.
uwer lon sol sin dusentfalt.
der himel ist also gestalt:
ir sult selber wirt sin,
sitzen zu dem tische min,
da wirt uwer wol gepflegen
mit der heiligen engel segen.>
die heiligen und die engel clar
enphahent wol die werden schar.
ez ist billich, ez stet schon
daz den wirdigesten lon
enphahen die eluete.
die rede ich uch betuete:
alle heiligen die nue sint
sint der e lute kint.
crist wart in der e geborn:
doch het er im uz erkorn
daz sin mueter waz ein magt,
von der uns selde ist betagt.
ez stunt auch sinem namen wol,
als man der warheit jehen sol.
alle geistlich orden
sint nach der e worden.
welich wip rein und guet
hat so erlichen muet
und ist an eren stete
und note anders tete
an daz die e gestiftet hat,
und uber trede noete den rat,
sie lide e bitterliche not,
und weres dusent stunt der dot,
und der unkuesch nit engert
dann uf daz sie gewert
worde ein mueter kinde,
und sich dar zu binde,
daz ir man behuot si
und wese vor sunden fri:
die selbe sol gekroenet sin
mit den jungfrauwen fin,
als die rein elizabeth
von margburg, die daz selbe tet.
die selben tragent schone
mit den megden krone. von den nuon korn der engel.
hie get ez an ein lonen:
man siht manigen schonen
dringen her uz der schar,
man kumpt her, man kumpt dar.
die freude die wirt uber groz,
sie gewan nie glichen gnoz
und seszen. alle die zuengen
die ie geschriben oder gesuengen,
die enkunden nit geschriben
waz freuden sie da driben.
der engel der sint nuon choer:
welher uber den andern hoer,
daz sagen ich uch: daz ist wol getan,
ir sult ez gern verstan.
der hohste kor ist seraphin,
der ander chor heizt cherubin:
die engel luohtent vor gode
und lebent nach sime gebode.
wer zu got kuemen sol,
den machent sie dez liehtes vol.
der drite heizt throne:
die engel sint so schone
daz got in gern sedel stat
und uf sie gemachet hat.
die virden heißent herschaft:
sie hant gewalt und craft.
sie sint vor allem dinste fri
und wonent got nahe bi.
die funften heizzent furstentum:
ir craft ist gotlicher rum.
in sint die engel undertan
die der himel ampt han.
die sehsten sint ahtbere,
heizzent gewaltigere:
die selben hant den gewalt,
wer zu den gnaden ist gezalt,
den bestetigent sie dar an
daz er blibt in der gnaden wan.
die siebenden heißent dugent:
die selben engel mogent
geben dugent und kuonst.
sie habent auch von gote gunst:
alle die zeichen die geschehen
und dicke sint gesehen,
die gent fur engel wesen,
also han ich daz buch gelesen.
erzengel sint die ahten:
die engel kuonnent trahten
die goetlichen botschaft
von dez hohen gotes craft
und uber alle gotes kint.
die mit geisten beseßen sint,
die dribent sie uz mit gewalt.
sie sint zu schirmern gezalt
der cristenheit und der e.
sie habent amptes noch me:
dann in der wissagen munt
daz kuonftig wirt kuent.
daz sint engel michahel,
gabriel und raphael.
als ich die rede tuoten,
die nehsten bi den luoten
die sint engel genant.
ir herschaft ist also gewant
daz sie den menschen zu aller zit
an gotes dinst an wider strit
erwecken und entzuenden
und schirment sie vor sunden. dez meisters gebet.
nuo ist nit uber bliben,
dez fuersten hof ist geschriben,
da die seligen uz erwelten
und dez gotes uz gezelten,
die mit gote sollen leben,
got zu lon wil sich geben.
got helf uns daz wir muezen sehen
ir klarheit und ir liehtes brehen
in der engel throne,
daz uns da werde zu lone
die himelische krone,
daz wir die tragen schone
fuer kuenig salomone
und auch fuer gedeone
und fuer dem schonen absolone
und fuer dem starken sampsone
und fuer dem rehten symeone,
daz uns der lon zu none
werde und auch zu vesper zit!
daz verlihe uns der die gnade git
die nieman gar vergelten mag!
der geschaffen hat den tag,
der helf uns uf der gnaden wisen,
dar die uzer welten risen
geladen sint, die gotes tegen,
daz wir mit in freuden pflegen
fuer siner liehten klarheit,
da ewig lieb ist und niemer leit,
zu der richen wirtschaft,
da wolluost ist mit herschaft!
daz wir dar zu sin er welt,
dez helf uns der die sternen zelt:
ich mein den hoch gelobten got,
dez nam ist panthon sabaoth.
< amen> sprecht gemeinlich!
got helf uns in sin himelrich! wer diz buch gedihtet habe.
diz buech hat mit erbeit
meister heinrich bereit
geheizen von der nuewenstat,
( uz der schrift ers genomen hat)
ein buech artzat von der kuenst.
er hat nit durch der werlte gunst
diz guete buch zu samen braht,
nit dann in rehter andaht
daz gebezzert da von wesen
die ez horn oder lesen.
ez heizt biden da bi
wer so dugent riche si,
daz er mit guetlichem sitte
fur den selben dichter bitte,
daz got im ein gutes leben
und ruwe an sinem ende geben,
und helf im in daz werde lant
da von geschriben hat sin hant,
und mache in von den pinen fri:
dez helfen uns die namen dri
pater et filius et spiritus sanctus!
diz habe ein ende sus. amen.
diz buch hat ein ende.
got uns sin helfe sende,
sinen heiligen lichnamen
zu unsern lesten ziten! amen! wie diz buch heisze.
gotes zukuenft ist genant
diz buch nach der nuewen hant.
nu merkt auch me da bi:
diz buch ist geteilt in dri.
daz erste wie got abher quam;
daz ander wie er sich an nam
in siner frunde hertzen
mit liebe und auch mit smertzen;
dar nach dez driten bueches list,
wie er zu gerihte komen ist
an dem juengsten tage.
von dem buch ich nit me sage.
hie get uz alanus oder unsers herren zu kuonft.