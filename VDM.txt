ditz ist von der messe, der sulle wir niht vergesse.
swo got groze zeichen tut,
dar sul wir gahen, daz ist gut,
da got so groze hochzit hat
daz er sine zeichen da begat.
got der ist die wile milter da
durch die hochzit den anderswâ,
daz got ouh den gewalt hat
daz er die zeichen wol begat
die geistlich sint und tougen
und unsichtick unsern ougen.
was got zeichen let geschen
di er die leute lezet sehen,
daz tut er niht wan umbe daz
daz wir gedenken dester baz.
sint uns alle geiste sint
also unsichtick als der wint,
also sint uns geistlichen zeichen.
der muge wir niht gereichen
mit der vleischlichen gesicht.
wirn sehen ouch des luftes niht;
der ist uns doch vil nutze bi,
swi ungesichtic er uns si.
uns sint die zeichen vil gût
di got vil dicke bi uns tut
und si uns doch niht sehen lat,
swi nahen er si bi uns begat.
ein tougen zeichen was so grôz
daz iz uns den himel uf sloz:
daz was die marter des gotes suns.
der opphert sich tougen vur uns,
do man in an daz cruce hie.
daz uns sin vater mit im enphie,
di genade wer uns niht geschen,
het daz der teufel wol gesehen
daz er got und mensche was;
so het in der leide sathanas
zu keiner martir nimmer bracht.
daz het got allez vor bedacht
und liez ez tougen geschen.
des wart sin gotheit niht gesehen
von dem teufel und von den sinen.
si begonden in ane grinen
untz daz si in zu der martir brachten
und alle di an im vervachten,
die gotes willen heten getan
oder got noch wellen bi gestan.
als gerne got daz oppher nam,
da im sin sun gemartirt quam,
als gern enphehet er in noch.
sehe wir des niht, so tut ers doch.
got wirt sines sunes nimmer sat,
er ist im an einer ieslichen stat
als lip sam an den stunden
do er enpfie die funf wunden.
die zeichen der wir sullen genesen,
die suln uns vil genem wesen.
daz ist die messe und ir craft,
di si hat von gotes meisterschaft.
wi moht si grozer kraft han?
si mag niht anders ergan,
wan daz got da gegen wortich ist
und sin sun unser herre christ.
so ist ouch immer von in beiden
der heilige geist ungescheiden.
got hat ouch engel wol so vil
daz er ninder ein wesen wil.
wir sullen zu der messe gerne gan
unde sullen daz vil gewis han
daz got vil willicliche
von dem hohen himelriche
zu ietslicher messe gahet
und sinen sun da selbe enphahet
und in so wirdiclichen nimt
als iz in beiden wol gezimt,
und uns die zeichen da tut
daz er geit sin vleisch und sin blut.
der sin da redelichen gert,
swie schir ers wil, so ist ers gewert.
wo wart ie gabe so groz?
wo wart ie milde der genoz?
wo wart ie gabe so bereit
daz man si nimt an arbeit,
sint si uns so sanfte an kumet
und uns doch ewiclichen frumet?
da sul wir wol gelouben bi
daz got sin sun vil lip si,
sint er die messe also begat
daz er da selbe hochzit hat
und daz doch zu allen messen tut.
wo wart ie hochzit so gut?
wa wart ie bezzer hochzit
den daz uns got sich selben da gît?
wa wart ie bezzer spise?
die sint selich und sint wise
ditz geloubent also wol
als ein ieslich christen mensche sol.
mocht wir iz grifen und sehen,
so must wir der warheit ie jehen,
dar zu getwunge uns die gesiht.
so lonet uns got so hohe niht
als er nu den gelouben tut
die im zeigen christenlichen mût.
des geit ouch in der heilige geist
des ewigen lones volleist.
daz mag der messe niht geschaden
ob der mit sunden ist geladen
der dise messe da singet.
swen er got sinen sun bringet
und im in zu einem opfer beutet,
so minnet got und treutet
sinen sun so sere,
er beutet im alle die ere
da mit er in danne bedehte
ob in im der babest brehte.
got, dem ist sin sun als er sol,
er enphehet in liplichen und wol
von allen den di in bringent,
so si di messe singent.
den ich da suche, den si ich nû;
des ich da ger, den han ich iezû.
nach jhesus minne so sene ich mich,
des hat min herze enzundet sich.
sit got und sin sun jhesus crist
und der heilige geist ein got ist,
wie kumt daz man got mack
sinen sun wol opfern alle tag
an allen steten als man sol?
daz kan ich den gesagen wol
di iz gerne wellent wizzen.
got het sich des gevlizzen
daz er dri geburt gedacht
und die wol vol bracht,
die ein ander ungelich waren.
der begonde der teufel varen
untz si im wurden alle drî.
do was er der verlust vrî
daz ir deheine dar zu tochte
daz ir selben gehelfen mochte
oder den andern gehelfen mocht hin.
er was an angest vor den drin.
adam, den got verlos,
der was vater und muterlos.
do was eva an muter geborn,
die geburt het er ouch verlorn.
do was im ouch die burt benumen
di von in beiden was bekumen,
von dem manne und von dem wibe,
von vater und von muter libe.
do muste die vierde geburt
mit gotes wisheit sin bekurt.
het si deheiner sunde icht,
si enheten di dri geholfen niht.
des solt si vaterlos bestan
und solt ein reine muter han!
do was si von den drin gesundert.
swelchen juden des nu wundert
und in duncket gar zu swere
daz ein maget ein kint gebere,
sol man euch der warheit jehen,
so mochte daz vil wirs geschehen
daz eva kom von einem man
und nie keine muter gewan.
die vierde geburde die dri
der schulde scholt machen vrî
da si adam het bracht in.
daz si ungelich was den drin,
des solt si vaterlos wesen:
ir solt ein reine maget genesen.
da chunde daz nimmer geschen
daz die geburt wirt gesehen
di zeinem menschen werden chunde
an vater und an sunde,
er wer dan mensch und got.
durch der tumpheit gebot
so wellent ez sumelich da fur han
iz het ein engel wol getan
daz gotes sun mit uns begie.
nu horet war umbe daz got lie:
so muste wir zwen got han.
uns het der verre baz getan
der unser loser were,
den got unser schephere.
got wil der wesen eine
dem wir alles des gemeine
beide danken sullen und jehen,
swaz uns zu gute kan geschen.
iz schuf des heiligen geistes rat
daz christ unser menscheit an im hat
und sines vater gotheit,
und hat mit grozer arebeit
versunet adams schulde.
und welle wir gotes hulde
so dicke leider uber gen
daz iz vaste muz an got sten,
sul wir an der sele genesen,
nu sul wir des vil vro wesen
daz got und jhesus crist, sin kint,
und der heilige geist so ensamt sint.
dester vaster und dester baz
geloube wir und wizzen daz
daz got sinen sun enpfahe,
sit er im ist so nahe.
wie daz allenthalben kan geschên,
der warheit wil ich eu verjehen.
wer got an allen steten niht
und gebrest im des gewaltes iht,
so wer got niht gar echtich
und wer niht almechtick.
der almechtige got ist so groz,
swie in doch einer magde lip besloz,
daz sin himel und erde ist vol,
und ist doch so gefuge wol,
swelch mensche den sunden widerstat,
daz er hus in sinem herzen hat.
swa der mensche des geruchet
daz er gotes genade suchet,
da ist got in sinem mûte.
swaz wir tun zu gute,
daz leit got allez in sinen schrin.
wi mocht uns got immer neher sin?
alles des wir uns gedenken,
des mag im niht entwenken.
wer mochte dise rede erstoren?
got muzze unser gebet erhoren!
so wir schelten oder vluchen
oder die boesten rede suchen,
die get got in sin oren.
wir torinne und wir toren,
daz wir uns vor got niht schamen
und unser gedanch niht enzamen!
unser mut und unser gir
die weiz er baz danne wir,
seit sich weder wip noch man
nicht vor got verbergen kan.
da sul wir wol wizzen bi
daz got an allen steten si.
er hat aber da sin hochzit
da man in ophert und git,
den edeln uzerkorn,
sin sun den einborn,
der an sich nam unser menscheit
und die martir dar umbe leit
mit diemut und mit gedulde
daz got verkos adams schulde.
da was uns sin helfe so groz
daz got so vil durch daz verkos
daz er sich ophert in den tot.
des sul ouch wir die selben not
vur alle hochzit immer han:
er hat iz niht durch sich getan.
do ophert der vil reine
mit im alle die gemeine
di got heten gedienet e
oder got noch volgent immer mê.
also enphienc auh in der vater sin.
des sulle wir sin gezeuge sin
und sullen sin vergezzen nimmer.
wir suln in ophern immer,
als er sich ophert an der stat
do er an daz cruce trat
und uber die werlt er haben wart.
do ophert er sich an die vart
daz er ze helle wolde
und losen die er scholde,
und alle die nam in sin pflege
die zu got wellen an dem wege
den uns sin martir geoffent hat,
dar da die heilige kristenheit gat
mit dem heiligen gelouben.
ez was niht ein rouben
daz got di sinen wider nam.
daz uns crist so helflich quam,
daz sul wir immer newen.
daz chom von grozen trewen,
daz er sich opfert fur uns.
wir sin bruder des gotes suns,
er ist gotes kint, als si ouh wir.
an sunde und an sunden gir
nam er unser menscheit an sich.
er was veterlich und bruderlich,
daz er uns so groze trewe truc.
wir sin im sippe genuc:
alle die got volgunde sint,
die sint sin bruder und sin kint.
sit wir bruder alle sin,
des sul wir tun mit trewen schin.
wir sullen einander minnen.
di der tot hat von hinnen
mit sulcher rewe genumen
daz man in mac ze helfe kumen,
uber die sul wir erbarmen uns.
so wir got manen sines suns,
der gotes opfer fur uns ist,
recht als er was in der vrist
do er die marter fur uns leit,
mit der not und mit der arbeit
sul wir in got opfern umb daz
daz er den toten dester baz
geruch ringen und gebuzzen
ir not die si liden muzzen.
wir suln im ouch opfern umbe die
die noch mit sunden lebent hie.