ditz ist von unsteten wiben, die chunnen vreude vertriben.
ez was ein herre zu einer zit,
des lop was lanch und wit.
daz schuf sin herlichez leben.
im wart ein schone roes gegeben.
der herre hete milten mut:
do waz da manich ritter gut
die in des rosses baten
und daz mit vlize taten.
do sprach der herre zehant:
< mirn ist daz ros niht bekant:
was gebe ich danne dar an?
der iz aller beste geriten kan,
der sitze drouf, daz wirz sehen
wes im sin tugende welle jehen.
ich sag euch mit der warheit,
mir were daz grozelichen leit
betrug ich ewer deheinen.>
do zeigtens alle uf einen
daz erz den reiten hiez
und in des niht erliez,
danen rite nieman so wol.
des wart der ritter vreuden vol
daz iz im zu reiten geschach,
wan er sich des vil wol versach,
ob ez im wol behagte,
daz erz im niht versagte.
als er daz ros uber schreit
und iz unverre gereit,
do wart dem rosse zorne.
baide hinden und vorne
slug iz uf also sere
daz der ritter niht mere
dar uf beliben mochte
noch drouffe niht entochte.
er vil dar nider uf daz graz.
als im daz geschehen waz,
da jahen des da genuge
er het vil ungefuge
und unmeisterlich geriten,
da von het er den val erliten.
der ritter sprach:< die rede lat
und sehet wa daz ros stat.
swelch ewer ez geritet baz,
daz laz ich gerne ane haz.>
do gienge ein ander ritter dar;
der wart vil schire reuwe var,
wan man in sere vallen sach,
als ouch dem ersten geschach.
dem dritten geschach alsam,
der vierde lait die selben scham.
also geschach in allen,
ietslicher muste vallen
derz ros wolte rîten
dar nach in kurzen zîten
machte ez sich so unwert,
die sin e hetten gegert,
daz siz da niht enwolten
und ez allesamt scholten.
do sprach der herre sazestunt:
< euch ist nu allen wol kunt
des wunderlichen rosses sit;
ich betreuge niemen der mit.
nu nemez einer der ez ger!>
do sprach dirre und der:
< der teufel muoz ez vûren hin!>
do sprach der tumbest under in:
< herre, ich wil daz ros han.
ich han des vil guten wan
daz ez mich niht envelle.>
< vil liber min geselle>,
begonde der herre jehen,
< nu laz uns dine chunst sehen.
deswar, envellet ez dich niht,
daz dir die ere geschiht.
du must uns immer allen
wol dester baz gevallen.>
des waz der ritter bereit.
als er daz ros uber schreit,
vil sere er sich drouf bant
daz er des harte wol enphant
daz ez in niht envalte,
swie vil ez wunders stalte.
mit den sporn er iz rurte
daz ez in von sprunge vurte.
do begond ez wider uf varn.
ezn wolt langer niht sparn
siner ungeberde der ez pflack.
ez was sin jungester tack
daz er so vaste drouffe saz.
iz tobet ie baz und baz.
zu jungest viel ez hinder sich.
sin geberde wart so vreislich
daz ez dem ritter tet den tot,
und leide ouch iz die selbe not.
ditz ros daz waz vil schoene
und waz unmazen hoene.
dem gelich ich ein ledick wip
die gar hat einen schoenen lip,
geburt, jugent und gut
und hat dar zu unsteten mut.
so wirt vil manger der ir gert.
so si danne einen gewert,
den wirffet si ze hant abe.
swie groze swere er drumbe habe,
si lezzet einen andern dar.
der wirt vil schire des gewar
daz ouch er ist gevallen nider.
den si aber let dar wider,
der ist ouch schire gevallen.
also geschiht in allen.
swer ir minne er wirbet,
des wille der verdirbet,
sine behalte ir cheinen.
so chumt ez danne an einen
der wil sich zu ir binden.
ern wil des niht erwinden
er neme si zu siner e,
und wenet daz ez im ergê
baz danne den andern allen.
der enmag ir niht enphallen,
daz wirt ir swere und leit.
sine mage ouch ir gewonheit
durch in niht brechen noch enwil.
des beget si denne als vil
untz si vil lesterlichen lebent
und in der schande tode swebent.
so ist ir beider ere tot.
swie harte in müe die not
daz er sich zu ir gebunden hat,
er muz ez nemen swie ez ergat.
so wirt er als tump erkant
sam der sich uf daz ros bant.