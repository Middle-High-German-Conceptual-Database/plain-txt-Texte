ditz ist von zwein herren ein mere, die waren gantzer triwen gewere.
ez waren hievor gesezzen
zwene herren vil vermezzen
mit huse an einer marche.
die waren gewarnet starke
mit helden ze allen ziten.
do begonde der eine riten
hin uber in daz ander lant.
swa er da eine burck vant,
da sturmet er mit sinem her.
vant er da zu grozze wer,
so kert er dannen iesa
und sturmet aber anderswa.
swelch burck man wert zu swache,
daz chom in zu ungemache:
die gewan er in zu hant an
und satzte dar uf sine man.
swenne er schiet von dannen,
so gewan man sinen mannen
die burck aber wider abe.
iz were leute oder habe,
swaz er da lie, daz was verlorn.
im wider vur der selbe zorn
den er in e hete getan
die im die burch mÃ¼esen lan.
der ander herre rait ouch dar.
der nam der besten burge war
die er ime lande inder vant,
vur die saz er zehant.
daz was der burgraven spot.
die sprachen, ez entete got,
sine gewunne in anders niemen an;
er wer ein harte tumber man
daz er sich des ane neme
des er nimmer ze ende queme;
si weren der burck an angest
die wile sir aller langest
zu einer burge wolden ruchen;
ern dorft ez niht versuchen,
sin arbeit wurde gar enwicht.
dar an chert er sich niht.
er hiez richten an den berk
aller der hande antwerk
die zu sturm vrum warn
und begonde der burge varn
ob der erden und dar under,
und begie so manich wunder
daz er in doch ze jungest an
die burk mit sturme gewan.
die boute er vroliche
und wart dar uf riche,
im muste dienen daz lant.
des arbeit was baz bewant
danne der die bosern burge kos,
die er schire gewan und schir verlos.
nu wil ich euch bescheiden
was den gelichet beiden:
daz tunt zwene minnere.
den einen dunket swere
daz er minne ein stete wip,
sin herze lezzet sinen lip
niht muoten sulcher eren.
daz heizet in zu keren
da im die minne si bereit
ane chost und ane arbeit.
swelch minner also minnet,
swelch wip er so gewinnet,
gewunne er der ein lant vol,
die gewinnet ouch ein ander wol.
dem geschiht als jenem man
der die bosen burge gewan,
die er schire gewan und schire verlos.
der die aller besten burk chos
und die gewan mit grozer not
und si untz an sinen tot
mit grozzen vreuden behielt
und manger eren drouffe wielt,
dem tut ein stete man gelich
der an ein wip gewendet sich
die nach des wunschez lere
uf stete und uf ere
geedelt und getugent ist.
der muz vil mangen guten list
in ir dienste versuchen.
sol si sin dennoch ruchen,
da horet sulche meisterschaft zu,
e si sines willen iht tu,
daz man nie burk so koum ervacht.
er muz uber stat und uber maht
arbeiten gut und lip
der ein gar vol komen wip
mit dienste sol gewinnen.
mit dem libe und mit den sinnen
hat er zu tun ein michel teil.
hat er zu jungest daz heil
daz ir sin dienst angesiget,
die vreude der er danne pfliget,
die ist aller vreuden genoz.
er weiz die stete da so groz
daz er des gar an angest ist
daz im deheines mannes list
kein schade an ir minne si.
der sorgen ist er als vri
sam jener uf der burck was
der von den vinden wol genas.
swer sich so wol versinnet
daz er den gewin gewinnet
den er niht mag verliesen,
der kan vil rechte kiesen.
swaz er gewinnet der man,
des er behalten niht enkan,
der gewin ist ungewere
und ist niht vreude bere.