ez was hie vor ein wines slunt;
der wære niht umbe ein phunt
einen tach ane win gewesen.
ern troute ein wile niht genesen,
swenne er niht trunchen was.
daz er von wine genas,
daz waz ein wnder harte groz.
swie vil er in sich goz,
des douchte in allez niht genuch.
so man im tages dar truch,
swaz er getrinchen mohte,
daz enhalf niht noch entohte.
als ez nahten began,
so vie er anderstunt an
und tranch nahen zu dem tage.
dc was sin aller meistiu chlage,
daz er sin trinchen danne lie,
so in der slaf ane gie.
do chom im ein sin freunt zuo
eines morgens also fruo,
do er von slafe uf stunt.
der tet, als die getriwern tunt;
er sprach:< vil lieber friunt min,
daz ich mich muoz getrosten din,
daz muet mich vil sere.
du netrahtest niht uf ere.
ez ist aller diner friunde chlage,
daz du die naht zu dem tage
niemer nuehter enwirst
und nimmer trinchen verbirst,
die wile und dich der slaf lat.
dc dich der win gescheiden hat
von aller diner werdicheit,
daz ist uns allen samt leit.
sit duz durch unser lere
noch durch din selbes ere
niht enlæzze noch durch got,
so ist daz des tivels gebot,
daz dichs doch niht betraget.
du hast gar gewaget
durch dinen meister, den win,
die sele und ouch den lip din.>
do sprach der win gite:
< ichn zurne noch enstrîte
umbe iwer zuht niht - daz ist reht -;
si ist getriu und ist sleht.
iedoch enmage ich min leben
durch ewern rat niht uf geben.
min leben dunchet mich vil gut,
so ez allen minen willen tut.
ez churzet mir die stunde.
ichn han niht iage hunde,
noch winde, noch vederspil;
ichn han rosse niht so vil,
daz ich turnire rite
noch zeriterlichem strite.
ich enweiz och niht der vrowen,
die mich iht gerne schowen.
ich han ouch niht so gut gwant,
des ich ze fuorn in daz lant
dehein vroude muge han.
sol ich zetanze nachet gan?
da bin ich ouch der liute spot.
neve, tut ez durch got,
sit mir diu sælde hat gegeben
nach minem willen ein leben,
und lat mich beliben dabi!
swie erlos min leben si,
ich gæbe ez umbe daz iwer niht.
daz man dicke trunchen siht,
daz ist diu beste vroude min:
dar umbe trinche ich den win,
daz er mir in daz houbet ge.
ich han niht himelriches me
wan trinchen und trunchenheit.
geschach mir ie dehein leit,
daz ist mit vrouden da hin,
die wile ich vaste trunchen bin.
mir ist der win vor allen dingen.
swenne ich mir sihe bringen
in wizzen bechern guten win,
daz nim ich fur des meigen schin
und fuor der vogelin gesanch.
sagen, singen, seiten chlanch
- da fuor sihe ich den win chomen.
so ich den becher han genomen,
und er mir uf der hant stet,
und der win sprangende get,
so lobe ich in ane losen
fur die liligen und die rosen;
der win ist schoner tousentstunt.
swenne er mich ruret an den munt,
des wirt min vroude so groz,
daz ein chunich min genoz
an vrouden gern mohte wesen.
daz ich vor vrouden mach genesen,
da ist vil michel wnder bi.
mich dunchet, wie ich gewaltich sî
und in des luftes hohe swebe,
und swaz in erderiche lebe,
daz trage mir diensthafte gunst.
ich chan ouch alle die chunst,
der iê dehein man begunde,
swenne er mich in dem munde
an alle winchel ruret,
wie er mich denne furet
der wisheit in ir ougen,
so weiz ich alle tougen;
so mach man niht vor mir heln.
swenne er mir chlinget durch die cheln
so minnechlichen in den lip,
so gen slafen elliu wip!
alle werden gotinne,
die gewaltich sint der minne,
die enbræhten mit ir gute
min herze und min gemute
so hohe nimmer so der win.
woldest du, lieber neve min,
daz ich die vroude verchur
und so vil eren verlur,
so wære ich mir erbolgen.
wil du den wine volgen
und minem rate, so ler ich dich,
daz du mir schire wirdest glich.>
do zurnte der neve sere.
ersprach:< din rat und din lere
sint von mir unversuchet.
din ere sint verfluchet.
er ist verfluchet, swer ir gert:
din ere in aller schanden wert.
ich sihe und hore wol,
daz ich mich din getrosten sol.
ich wil dich und den win
bi einander lazzen sin;
ichn ahte niht mere uf dich.>
also schieden si sich.